 [EPILOGUS].
 Nunc tibi sit regi pax et clementia Christi;  Tu, princeps orbis, sis Christi munere fortis,  Tu, dominus regni, vivas in pace perenni!  
Sic vult Wipo tuus cum fido pectore servus.
 IV. VERSUS WIPONIS AD MENSAM REGIS.
 Regalis coetus sit in isto tempore laetus,  Quo lux in tenebris exoritur populis.  
Inter laetandum res suadet commemorandum,  Quod Deus est natus, filius ipse datus.  
Parva dedit Bethlehem de magno germine panem,  Qui satiare valet, quicquid ubique manet.  
Panem de caelo porrexit gratia mundo;  Panis adest vivus perpetuusque cibus.  
Fons salientis aquae diffusae pocula vitae:  Hinc quicumque bibet, non iterum sitiet.  
Mellis dulcedo per Christum fluxit Olympo,  Ut sapiant famuli delicias Domini.  
Bos renuit foenum, cum vidit nobile granum,  Et praesepe Dei praecavet os asini.  
Virgo Maria, vide, mirando talia ride,  Ex te per verbum cerne Deum genitum!  
Rex pie caelestis, nostris illabere festis;  Da fructum pacis, sicut ubique facis!  
Heinrico regi digneris propitiari,  Ut cum laetitia pertrahat officia.
 FINIS.