Ein ritter sô gelêret was,
daz er an den buochen las,
swaz er dar an geschriben vant:
der was Hartman genant,
dienstman was er ze Ouwe.
er nam im manege schouwe
an mislîchen buochen:
dar an begunde er suochen,
ob er iht des vunde,
dâ mite er swaere stunde
möhte senfter machen,
und von sô gewanten sachen,
daz gotes êren töhte
und dâ mite er sich möhte
gelieben den liuten.
nû beginnet er iu diuten
ein rede, die er geschriben vant.
dar umbe hât er sich genant,
daz er sîner arbeit,
die er dar an hât geleit
iht âne lôn belîbe,
und swer nâch sînem lîbe
sî hoere sagen oder lese,
daz er im bittende wese
der sêle heiles hin ze gote.
man giht, er sî sîn selbes bote
und erloese sich dâ mite,
swer vür des andern schulde bite.
Er las daz selbe maere,
wie ein hêrre waere
ze Swâben gesezzen:
an dem enwas vergezzen
deheiner der tugent,
die ein ritter in sîner jugent
ze vollem lobe haben sol.
man sprach dô nieman alsô wol
in allen den landen.
er hete ze sînen handen
geburt und rîcheit:
ouch was sîn tugent vil breit.
swie ganz sîn habe waere,
sîn geburt unwandelbaere
und wol den vürsten gelîch,
doch was er unnâch alsô rîch
der geburt und des guotes
sô der êren und des muotes.
Sîn name was gnuoc erkennelich:
er hiez der hêrre Heinrich
und was von Ouwe geborn.
sîn herze hâte versworn
valsch und alle dörperheit
und behielt ouch vaste den eit
staete unz an sîn ende.
âne alle missewende
stuont sîn êre und sîn leben.
im was der rehte wunsch gegeben
zu werltlîchen êren:
die kunde er wol gemêren
mit aller hande reiner tugent.
er was ein bluome der jugent,
der werltvröude ein spiegelglas,
staeter triwe ein adamas,
ein ganziu krône der zuht.
er was der nôthaften vluht,
ein schilt sîner mâge,
der milte ein glîchiu wâge:
im enwart über noch gebrast.
er truoc den arbeitsamen last
der êren über rücke.
er was des râtes brücke
und sanc vil wol von minnen.
alsus kund er gewinnen
der werlte lop und prîs.
er was hövesch und wîs.
Dô der hêrre Heinrich
alsus geniete sich
êren und guotes
und vroelîches muotes
und werltlîcher wünne
(er was vür al sîn künne
geprîset und geêret),
sîn hôchmuot wart verkêret
in ein leben gar geneiget.
an im wart erzeiget,
als ouch an Absalône,
daz diu üppige krône
werltlîcher süeze
vellet under die vüeze
ab ir besten werdekeit,
als uns diu schrift hât geseit.
ez sprîchet an einer stat dâ:
«mêdiâ vîtâ
in morte sûmus.»
daz diutet sich alsus,
daz wir in dem tôde sweben,
sô wir aller beste waenen leben.
Dirre werlte veste,
ir staete und ir beste
und ir groeste mankraft
diu stât âne meisterschaft.
des muge wir an der kerzen sehen
ein wârez bilde geschehen,
daz sî zeiner aschen wirt,
iemitten daz sî lieht birt.
wir sîn von broeden sachen.
nû sehet, wie unser lachen
mit weinenne erlischet.
unser süeze ist gemischet
mit bitterer gallen.
unser bluome der muoz vallen,
sô er aller grüenest waenet sîn.
an hern Heinrîche wart wol schîn:
der in dem hoehsten werde
lebet ûf dirre erde,
derst der versmâhte vor gote.
er viel von sînem gebote
ab sîner besten werdekeit
in ein smaehlîchez leit:
in ergreif diu miselsuht.
dô man die swaeren gotes zuht
ersach in sînem lîbe,
manne und wîbe
wart er dô widerzaeme.
nû sehet, wie genaeme
er ê der werlte waere,
und wart nû als unmaere.
a
ze hewe wart sîn grüenez gras,
b
der ê der werlte venre was,
daz in nieman gerne sach:
als ouch Jôbe geschach,
dem edeln und dem rîchen,
der ouch vil jaemerlîchen
dem miste wart ze teile
iemitten in sinem heile.
Dô der arme Heinrich
von êrste verstuont sich,
daz er der werlte widerstuont,
als alle sîne gelîchen tuont.
dô schiet in sîn bitter leit
von Jôbes geduldikeit.
wan ez leit Jôb der guote
mit geduldigem muote,
dôz ime ze lîdenne geschach,
durch der sêle gemach
den siechtuom und die swacheit,
die er von der werlte leit:
des lobete er got und vreute sich.
dô tete der arme Heinrich
leider niender alsô:
wan er was trûrec und unvrô.
sîn swebendez herze daz verswanc,
sîn swimmendiu vröude ertranc,
sîn hôchvart muose vallen,
sîn honec wart ze gallen.
ein swinde vinster donerslac
zebrach im sînen mitten tac,
ein trüebez wolken und dic
bedaht im sîner sunnen blic.
er sente sich vil sêre
daz er sô manege êre
hinder im müese lâzen.
vervluochet und verwâzen
wart vil dicke der tac,
dâ sîn geburt ane lac.
Ein wênic vreuwete er sich doch
von einem trôste dannoch:
wan im wart dicke geseit,
daz diu selbe siecheit
waere vil mislich
und etelîchiu genislich.
des wart vil maneger slahte
sîn gedinge und sîn ahte.
er gedâhte, daz er waere
vil lîhte genisbaere,
und vuor alsô drâte
nâch der arzâte râte
gegen Munpasiliere.
dâ vant er vil schiere
niwan den untrôst,
daz er niemer würde erlôst.
daz hôrte er ungerne
und vuor engegen Salerne
und suochte ouch dâ durch genist
der wîsen arzâte list.
Den besten meister, den er dâ vant,
der seite ime sâ zehant
ein seltsaene maere,
daz er genislich waere
und waere doch iemer ungenesen.
dô sprach er: «wie mac daz wesen?
diu rede ist harte unmügelich.
bin ich genislich, sô genise ich:
und swaz mir vür wirt geleit
von guote oder von arbeit,
daz trûwe ich wol bringen.»
«nû lât den gedingen»,
sprach der meister aber dô,
«iwer sühte ist alsô:
? was vrumet daz ichz iu kunt tuo? ?
dâ hoeret arzenîe zuo:
des waeret ir genislîch.
nû enist aber nieman sô rîch
noch von sô starken sinnen,
der sî müge gewinnen.
des sît ir iemer ungenesen,
got enwelle der arzât wesen.»
Dô sprach der arme Heinrich:
«war umbe untroestet ir mich?
joch hân ich guotes wol die kraft:
ir enwellet danne meisterschaft
und iwer reht brechen
und dar zuo versprechen
beidiu mîn silber und mîn golt,
ich mache iuch mir alsô holt,
daz ir mich harte gerne nert.»
«mir waere der wille unerwert»,
sprach der meister aber dô,
«und waere der arzenîe alsô,
daz man sî veile vunde
oder daz man sî kunde
mit deheinem liste erwerben,
ich enlieze iuch niht verderben.
nû enmac des leider niht sîn:
dâ von muoz iu diu helfe mîn
durch alle nôt sîn versaget.
ir müeset haben eine maget,
diu vollen manbaere
und des willen waere,
daz sî den tôt durch iuch lite.
nû enist ez niht der liute site,
daz ez ieman gerne tuo.
sô enhoeret ouch anders niht dar zuo
niwan der maget herzebluot:
daz waere vür iwer suht guot.»
Nu erkande der arme Heinrich,
daz daz waere unmügelich,
daz iemen den erwürbe,
der gerne vür in stürbe.
alsus was im der trôst benomen,
ûf den er dar was komen;
und dar nâch vür die selben vrist
enhete er ze sîner genist
dehein gedingen mêre.
des wart sîn herzesêre
alsô kreftic und grôz,
daz in des aller meist verdrôz,
ob er langer solde leben.
nû vuor er heim und begunde geben
sîn erbe und ouch sîn varnde guot,
als in dô sîn selbes muot
und wîser rât lêrte,
dâ erz aller beste kêrte.
er begunde bescheidenlîchen
sîne armen vriunt rîchen
und trôste ouch vremede armen,
daz sich got erbarmen
geruochte über der sêle heil:
den kloestern viel daz ander teil.
alsus tete er sich abe
bescheidenlîchen sîner habe
unz an ein geriute:
dar vlôch er die liute.
disiu jaemerlîche geschiht,
diu was sîn eines klage niht:
in klageten elliu diu lant,
dâ er inne was erkant,
und ouch von vremeden landen,
die in nâch sage erkanden.
Der ê diz geriute
und der ez dannoch biute,
daz was ein vrîer bûman,
der vil selten ie gewan
dehein grôz ungemach,
daz andern gebûren doch geschach,
die wirs gehêrret wâren,
und sî die niht verbâren
beidiu mit stiure und mit bete.
swaz dirre gebûre gerne tete,
des dûhte sînen hêrren genuoc:
dar zuo er in übertruoc,
daz er deheine arbeit
von vremedem gewalte leit.
des enwas deheiner sîn gelîch
in dem lande alsô rîch.
zuo deme zôch sich
sîn hêrre, der arme Heinrich.
swaz er im hete ê gespart,
wie wol daz nû gedienet wart
und wie schône er sîn genôz!
wan in vil lützel des verdrôz,
swaz im ze tuonne geschach durch in.
er hete die triwe und ouch den sin,
daz er vil willeclîchen leit
den kumber und die arbeit,
diu ime ze lîdenne geschach.
er schuof ime rîch gemach.
Got hete dem meier gegeben
nâch sîner ahte ein reinez leben.
er hete ein wol erbeiten lîp
und ein wol werbendez wîp,
dat zuo hete er schoeniu kint,
diu gar des mannes vröude sint,
und hete, sô man saget,
under den eine maget,
ein kint von ahte jâren:
daz kunde gebâren
sô rehte güetlîchen:
diu wolde nie entwîchen
von ir hêrren einen vuoz.
umbe sîne hulde und sînen gruoz
diente si ime alle wege
mit ir güetlîchen pflege.
sî was ouch sô genaeme,
daz sî wol gezaeme
ze kinde dem rîche
an ir waetlîche.
Die andern hâten den sin,
daz sî ze rehter mâze in
wol gemîden kunden:
sô vlôch si zallen stunden
zim und niender anderswar.
sî was sîn kurzwîle gar.
sî hete gar ir gemüete
mit reiner kindes güete
an ir hêrren gewant,
daz man sî zallen zîten vant
under sînem vuoze.
mit süezer unmuoze
wonte sî ir hêrren bî.
dar zuo liebete er ouch sî,
swâ mite er mohte,
und daz der maget tohte
zuo ir kintlîchen spil:
des gap der hêrre ir vil.
ouch half in sêre, daz diu kint
sô lîhte ze wenenne sint.
er gewan ir, swaz er veile vant:
spiegel und hârbant,
und swaz kinden liep solde sîn,
gürtel und vingerlîn.
mit dienste brâhte sîz an die vart,
daz er im alsô holt wart,
daz er sî sîn gemahel hiez.
diu guote maget in liez
belîben selten eine:
er dûhte sî vil reine.
swie starke ir daz geriete
diu kindische miete,
iedoch geliebete irz aller meist
von gotes gebe ein süezer geist.
ir dienest was sô güetlich.
dô der arme Heinrich
driu jâr dâ entwelte
und im got gequelte
mit grôzem sêre den lîp,
nû saz der meier und sîn wîp
und ir tohter, diu maget,
von der ich iu ê hân gesaget,
bî im in ir unmüezikeit
und weinden ir hêrren leit.
diu klage gienc in michel nôt:
wan sî vorhten, daz sîn tôt
sî sêre solde letzen
und vil gar entsetzen
êren und guotes,
und daz herters muotes
würde ein ander hêrre.
sî gedâhten alsô verre,
unz daz der selbe bûman
alsus vrâgen began.
Er sprach: «lieber hêrre mîn,
möhtez mit iwern hulden sîn,
ich vrâgete vil gerne:
sô vil zuo Salerne
von arzenîen meister ist,
wie kumet, daz ir deheines list
ziwerm ungesunde
niht gerâten kunde?
hêrre, des wundert mich.»
dô holte der arme Heinrich
einen tiefen sûft von herzen
mit bitterlîchem smerzen:
mit solher riwe er dô sprach,
daz ime der sûft daz wort zerbrach:
«Ich hân den schemelîchen spot
vil wol gedienet umbe got.
wan du saehe wol hie vor,
daz hôch offen stuont mîn tor
nâch werltlîcher wünne
und daz nieman in sînem künne
sînen willen baz hete dan ich:
und was daz doch unmügelich,
wan ich in het mit vrevil gar.
dô nam ich sîn vil kleine war,
der mir daz selbe wunschleben
von sînen gnâden hete gegeben.
daz herze mir dô alsô stuont,
als alle werlttôren tuont,
den daz raetet ir muot,
daz si êre und guot
âne got mügen hân.
sus trouc ouch mich mîn tumber wân,
wan ich in lützel ane sach,
von des gnâden mir geschach
vil êren und guotes.
dô des hôchmuotes
den hôhen portenaere verdrôz,
die saelden porte er mir beslôz.
dâ kum ich leider niemer in:
daz verworhte mir mîn tumber sin.
got hât durch râche an mich geleit
ein sus gewante siecheit,
die nieman mac erloesen.
nû versmâhe ich den boesen,
die biderben ruochent mîn niht.
swie boese er ist, der mich gesiht,
des boeser muoz ich dannoch sîn.
sîn unwert tuot er mir schîn:
er wirfet diu ougen abe mir.
nû schînet alrêst an dir
dîne triwe, die du hâst,
daz du mich siechen bî dir lâst
und von mir niene vliuhest.
swie du mich niht enschiuhest,
swie ich nieman liep sî wan dir,
swie vil dîns heiles stê an mir,
du vertrüegest doch wol mînen tôt.
nû wes unwert und wes nôt
wart ie zer werlte merre?
hie vor was ich dîn hêrre
und bin dîn dürftige nû.
mîn lieber vriunt, nû koufestû
und mîn gemahel und dîn wîp
an mir den êwigen lîp,
daz du mich siechen bî dir lâst.
des du mich gevrâget hâst,
daz sage ich dir vil gerne.
ich enkunde zuo Salerne
deheinen meister vinden,
der sich mîn underwinden
getörste oder wolde.
wan dâ mite ich solde
mîner sühte genesen,
daz müeste ein selhiu sache wesen,
die in der werlte nieman
mit nihte gewinnen kan.
mir wart anders niht gesaget,
wan daz ich müese hân ein maget,
diu vollen manbaere
und ouch des willen waere,
daz sî den tôt durch mich lite
und man sî zem herzen snite;
und mir waere niht anders guot
wan von ir herzen daz bluot.
nû ist genuoc unmügelich,
daz ir deheiniu durch mich
gerne lîde den tôt.
dez muoz ich schäntlîche not
tragen unz an mîn ende.
daz mirz got schiere sende!»
Daz er dem vater hete gesaget,
daz erhôrte diu reine maget,
wan ez hete diu vil süeze
ir lieben hêrren vüeze
stânde in ir schôzen.
man mohte wol genôzen
ir kintlîch gemüete
hin zuo der engel güete.
sîner rede nam sî war
und marhte sî gar:
sî enkam von ir herzen nie,
unz sî des nahtes slâfen gienc.
zir vater vüezen, dâ sî lac,
und ouch ir muoter, sô sî pflac.
dô sî beide entsliefen,
manegen sûft tiefen
holte sî von herzen.
umbe ir hêrren smerzen
wart ir riwe alsô grôz,
daz ir ougen regen begôz
der slâfenden vüeze.
sus erwahte sî diu süeze.
Dô sî der trähene empfunden,
sî erwacheten und begunden
sî vrâgen, waz ir waere
und welher hande swaere
sî alsô stille möhte klagen.
nû enwolde sîs in niht gesagen.
dô ir vater aber tete
vil manege drô und bete,
daz sîz in müese sagen,
sî sprach: «ir möhtet mit mir klagen.
waz mac uns mê gewerren
danne an unsern hêrren,
daz wir den suln verliesen
und mit ime verkiesen
beide guot und êre?
wir gewinnen niemer mêre
deheinen hêrren alsô guot,
der uns tuo, daz er uns tuot.»
sî sprâchen: «tohter, du hâst wâr.
nû vrumet uns niht umbe ein hâr
unser riwe und diu klage.
liebez kint, dâ von gedage:
ez ist uns alsô leit sô dir.
leider nû enmuge wir
im ze deheinen staten komen.
got der hât in uns benomen:
hetez iemen anders getân,
der müese unsern vluoch hân.»
Alsus gesweicten sî sî dô.
die naht beleip sî unvrô
und morgen allen den tac.
swes iemen anders pflac,
diz enkam von ir herzen nie,
unz man des andern nahtes gienc
slâfen nâch gewonheit.
dô sî sich hâte geleit
an ir alte bettestat,
sî bereite aber ein bat
mit weinenden ougen:
wan sî truoc tougen
nâhen in ir gemüete
die aller meisten güete,
die ich von kinde ie vernam.
welch kint getete ouch ie alsam?
des einen sî sich gar bewac,
gelebete sî morgen den tac,
daz sî benamen ir leben
umbe ir hêrren wolde geben.
Von dem gedanke wart sî dô
vil ringes muotes und vrô
und enhete deheine sorge mê,
wan ein vorhte diu tete ir wê:
sô sîz ir hêrren sagete,
daz er dar an verzagete,
und swenne sîz in allen drin
getaete kunt, daz sî an in
der state niene vunde,
daz mans ir iht gunde.
des wart sô grôz ir ungehabe,
daz ir muoter dar abe
und ir vater wart erwaht
als ouch an der vordern naht.
sî rihten sich ûf zuo ir
und sprâchen: «sich, waz wirret dir?
du bist vil alwaere,
daz du dich sô manege swaere
von selher klage hâst an genomen,
der nieman mac zeim ende komen.
wan lâstû uns slâfen?»
sus begunden sî sî strâfen:
waz ir diu klage töhte,
die nieman doch enmöhte
erwenden noch gebüezen?
sus wânden sî die süezen
hân gesweiget anderstunt:
dô was ir wille in unkunt.
sus antwurte in diu maget:
«als uns mîn hêrre hât gesaget,
sô mac man in vil wol ernern.
zewâre ir enwelt mirz danne wern,
sô bin ich zer arzenîe guot.
ich bin ein maget und hân den muot,
ê ich in sihe verderben,
ich wil ê vür in sterben.»
Von dirre rede wurden dô
trûrec und unvrô
beide muoter und vater.
sîne tohter die bater,
daz sî die rede lieze
und ir hêrren gehieze,
daz sî geleisten möhte,
wan ir diz niene töhte.
er sprach: «tohter, du bist ein kint,
und dîne triwe die sint
ze grôz an disen dingen.
du enmaht sî niht bringen,
als du uns hie hâst verjehen.
du hâst des tôdes niht gesehen.
swennez dir kumet ûf die vrist,
daz des dehein rât ist,
du enmüezest ersterben,
und möhtestu daz erwerben,
du lebetest gerner dannoch:
wan du enkaeme nie in leider loch.
tuo zuo dînen munt:
und wirstû vür dise stunt
der rede iemer mêre lût,
ez gât dir ûf dîne hût.»
alsus wânde er sî dô
beidiu mit bete und mit drô
gesweigen: dô enmohter.
Sus antwurte im sîn tohter:
«vater mîn, swie tump ich sî,
mir wonet iedoch diu witze bî,
daz ich von sage wol die nôt
erkenne, daz des lîbes tôt
ist starc und strenge.
swer joch danne die lenge
mit arbeiten leben sol,
dem ist ouch niht ze wol.
wan swenne er hie geringet
und ûf sîn alter bringet
den lîp mit micheler nôt,
sô muoz er lîden doch den tôt.
ist ime diu sêle danne verlorn,
sô waere er bezzer ungeborn.
ez ist mir komen ûf daz zil,
des ich got iemer loben wil,
daz ich den jungen lîp mac geben
umbe daz êwige leben.
Nû sult ir mirz niht leiden.
ich wil mir und iu beiden
vil harte wol mite varn.
ich mac uns eine wol bewarn
vor schaden und vor leide,
als ich iu nû bescheide.
wir hân êre und guot:
daz meinet mînes hêrren muot,
wan er uns leit nie gesprach
und ouch daz guot nie abe gebrach.
die wîle daz er leben sol,
sô stât unser sache wol.
und lâze wir den ersterben
sô müezen wir verderben.
den wil ich uns vristen
mit alsô schoenen listen,
dâ mite wir alle sîn genesen.
nû gunnet mirs, wan ez muoz wesen.»
Diu muoter weinende sprach,
dô sî der tohter ernest sach:
«gedenke, tohter, liebez kint,
wie grôz die arbeite sint,
die ich durch dich erliten hân,
und lâ mich bezzern lôn empfân,
dan ich dich hoere sprechen.
du wilt mîn herze brechen.
senfte mir der rede ein teil.
jâ wiltû allez dîn heil
an uns verwürken wider got?
wan gedenkestû an sîn gebot?
jâ gebôt er und bater,
daz man muoter und vater
minne und êre biete,
und geheizet daz ze miete,
daz der sêle genist werde
und lanclîp ûf der erde.
du gihst, du wellest dîn leben
durch unser beider vröude geben:
du wilt iedoch uns beiden
daz leben vaste leiden.
daz dîn vater und ich
gerne leben, daz ist durch dich.
a
waz solde uns lîp und guot,
b
waz solde uns werltlîcher muot,
c
swenne wir dîn enbaeren?
d
dun solt uns niht beswaeren.
jâ soltû, liebiu tohter mîn,
unser beider vröude sîn,
a
unser liebe âne leide,
b
unser liehtiu ougenweide,
unser lîbes wünne,
ein bluome in dînem künne,
unsers alters ein stap.
und lâzestû uns über dîn grap
gestân von dînen schulden,
du muost von gotes hulden
iemer sîn gescheiden:
daz koufest an uns beiden.
a
wiltû uns, tohter, wesen guot,
b
sô soltû rede und den muot
c
durch unsers hêrren hulde lâzen,
d
diu ich von dir vernomen hân.»
Sî sprach: «muoter, ich getrûwe dir
und mînem vater her ze mir
aller der gnâden wol,
der vater und muoter sol
leisten ir kinde,
als ich ez wol bevinde
an iu aller tegelich.
von iwern gnâden hân ich
die sêle und einen schoenen lîp.
mich lobet man und wîp
alle, die mich sehende sint,
ich sî daz schoeneste kint,
daz sî zir lebene haben gesehen.
wem solde ich der gnâden jehen
niwan iu zwein nâch gote?
des sol ich ziwerm gebote
iemer vil gerne stân:
wie michel reht ich des hân!
Muoter, saeligez wîp,
sît îch nû sêle und lîp
von iwern gnâden hân,
sô lâtz an iwern hulden stân,
daz ich ouch diu beide
von dem tiuvel scheide
und mich gote müeze geben.
jâ ist dirre werlte leben
niwan der sêle verlust.
ouch hât mich werltlich gelust
unz her noch niht berüeret,
der hin zer helle vüeret.
nû wil ich gote gnâde sagen,
daz er in mînen jungen tagen
mir die sinne hât gegeben,
daz ich ûf diz broede leben
ahte harte kleine.
ich wil mich alsus reine
antwürten in gotes gewalt.
ich vürhte, solde ich werden alt,
daz mich der werlte süeze
zuhte under vüeze,
als sî vil manegen hât gezogen,
den ouch ir süeze hât betrogen;
sô würde ich lîhte gote entsaget.
dem müezez iemer sîn geklaget,
daz ich unz morgen leben sol.
mir behaget diu werlt niht sô wol:
ir gemach ist michel arbeit,
ir meîste liep ist herzeleit,
ir süezer lôn ein bitter nôt,
ir lanclîp ein gaeher tôt.
wir hân niht gewisses mê
wan hiute wol und morgen wê
und ie ze jungest der tôt:
daz ist ein jaemerlîchiu nôt.
ez enschirmet geburt noch guot,
schoene, sterke, hôher muot;
ez envrumet tugent noch êre
vür den tôt niht mêre
dan ungeburt und untugent.
unser leben und unser jugent
ist ein nebel und ein stoup;
unser staete bibet als ein loup.
er ist ein vil verschaffen gouch,
der gerne in sich vazzet rouch,
ez sî wîp oder man,
der diz niht wol bedenken kan
und der werlde volgende ist
wan uns ist über den vûlen mist
der pfellel gespreitet:
swen nû der blic verleitet,
der ist zer helle geborn
und enhât niht verlorn
wan beidiu sêle und lîp.
nû gedenket, saeligez wîp,
müeterlîcher triwe
und senftet iwer riwe,
die ir dâ habet umbe mich:
sô bedenket ouch der vater sich.
ich weiz wol, daz er mir heiles gan.
er ist ein alsô biderber man,
daz er erkennet wol, daz ir
unlange doch mit mir
iwer vröude muget hân,
ob ich joch lebende bestân.
belîbe ich âne man bî iu
zwei jâr oder driu,
sô ist mîn hêrre lîhte tôt,
und komen in sô grôze nôt
vil lîhte von armuot,
daz ir mir selhez guot
zeinem man niht muget geben,
ich enmüeze alsô swache leben,
daz ich iu lieber waere tôt.
nû geswîge wir aber der nôt,
daz uns niht enwerre
und uns mîn lieber hêrre
wer und alsô lange lebe,
unz man mich zeinem manne gebe,
der rîche sî und wert:
sô ist geschehen, des ir dâ gert,
und waenet, mir sî wol geschehen.
anders hât mir mîn muot verjehen.
wirt er mir liep, daz ist ein nôt;
wirt er mir leit, daz ist der tôt,
sô hân ich iemer leit
und bin mit ganzer arbeit
gescheiden von gemache
mit maneger hande sache,
diu den wîben wirret
und sî ze vröuden irret.
Nû setzet mich in den vollen rât,
der dâ niemêr zergât.
mîn gert ein vrîer bûman,
dem ich wol mînes lîbes gan.
zewâre, dem sult ir mich geben,
sô ist geschaffen wol mîn leben.
im gât sîn pfluoc harte wol,
sîn hof ist alles râtes vol.
dâ enstirbet ros noch daz rint,
dâ enmüent diu weinenden kint,
dâ enist ze heiz noch ze kalt,
dâ enwirt von jâren nieman alt
(der alte wirt junger),
dâ enist vrost noch hunger,
dâ enist deheiner slahte leit,
dâ ist ganziu vröude âne arbeit.
ze dem wil ich mich ziehen
und selhen bû vliehen,
den der schûr und der hagel sleht
und der wâc abe tweht,
mit dem man ringet und ie ranc.
swaz man daz jâr alsô lanc
dar ûf gearbeiten mac,
daz verliuset schiere ein halber tac.
den bû den wil ich lâzen:
er sî von mir verwâzen.
ir minnet mich, deist billich.
nû sihe ich gerne, daz mich
iwer minne iht unminne.
ob ir iuch rehter sinne
an mir verstân kunnet,
und ob ir mir gunnet
guotes und êren,
sô lâzet mich kêren
ze unserm hêrren Jêsû Krist,
des gnâde alsô staete ist,
daz sî niemer zergât,
und ouch zuo mir armen hât
alsô grôze minne
als zeiner küneginne.
Ich sol von mînen schulden
ûz iweren hulden
niemer komen, wil ez got.
ez ist gewisse sîn gebot,
daz ich iu sî undertân,
wan ich den lîp von iu hân:
daz leiste ich âne riwe.
ouch sol ich mîne triwe
an mir selber niht brechen.
ich hôrte ie daz sprechen:
swer den andern vreuwet sô,
daz er selbe wirt unvrô,
und swer den andern kroenet
und sich selben hoenet,
der triwen sî joch ze vil.
wie gerne ich iu des volgen wil,
daz ich iu triwe leiste,
mir selber doch die meiste!
welt ir mir wenden mîn heil,
sô lâze ich iuch ein teil
ê nâch mir geweinen,
ich enwelle mir erscheinen,
wes ich mir selber schuldic bin.
ich wil iemer dâ hin,
dâ ich volle vröude vinde.
ir habet ouch mê kinde:
diu lât iwer vröude sîn
und getroestet iuch mîn.
mir mac daz nieman erwern,
zewâre, ich enwelle ernern
mînen hêrren und mich.
muoter, jâ hôrte ich dich
klagen und sprechen ê,
ez taete dînem herzen wê,
soldestû ob mînem grabe stân.
des wirstû harte wol erlân:
du stâst ob mînem grabe niht,
wan dâ mir der tôt geschiht,
daz enlât dich nieman sehen:
ez sol ze Salerne geschehen.
a
dâ sol der tôt uns loesen
b
von den hellegeisten boesen..
des tôdes genese wir,
und ich verre baz dan ir.»
Dô sî daz kint sâhen
zem tôde sô gâhen,
und ez sô wîslîchen sprach
und menschlich reht zerbrach,
si begunden ahten under in,
daz die wîsheit und den sin
niemer erzeigen kunde
dehein zunge in kindes munde.
si jâhen, daz der heilic geist
der rede waere ir volleist,
der ouch Sant Niklauses pflac,
dô er in der wagen lac,
und in die wîsheit lêrte,
daz er ze gote kêrte
sîne kintlîche güete.
sich bedâhte ir gemüete,
daz sî niene wolden
sî wenden noch ensolden,
daz sî sich hete an genomen:
der sin sî ir von gote komen.
von jâmer erkaltet in der lîp,
dô der meier und sîn wîp
an dem bette sâzen
alsô, daz sî vergâzen
durch des kindes minne
der zungen und der sinne.
zuo der selben stunde
ir dewederz enkunde
ein einic wort gesprechen.
daz gegihte begunde brechen
die muoter vor leide.
sus gesâzen sî beide
riwec und unvrô,
unz sî sich bedâhten dô,
waz in ir trûren töhte:
sô ir doch niht enmöhte
benemen willen und den muot,
sô enwaere in niht alsô guot,
sô daz sî irs wol gunden,
wan sî doch niht enkunden
ir niemer werden âne baz.
geviengen sî der rede haz,
ez möchte in an ir hêrren
vil harte gewerren
und verviengen anders niht dâ mite.
mit vil willeclîchem site
jâhen sî beidiu dô,
daz sî der rede waeren vrô.
Des vreute sich diu reine maget.
dô ez vil kûme was getaget,
dô gienc sî, dâ ir hêrre slief.
sîn gemahel im dô rief,
sî sprach: «hêrre, slâfet ir?»
«nein ich, gemahel, sage mir,
wie bistû hiute alsô vruo?»
«hêrre, dâ twinget mich dar zuo
der jâmer iwer siecheit.»
er sprach: «gemahel, daz ist dir leit:
daz erzeigest du an mir wol,
als ez dir got vergelten sol.
nû enmac es dehein rât sîn.»
«entriwen, lieber hêrre mîn,
iwer wirt vil guot rât.
sît ez alsus umbe iuch stât,
daz man iu gehelfen mac,
ichn gesûme iuch niemer tac.
hêrre, ir hât uns doch gesaget,
ob ir hetet eine maget,
diu gerne den tôt durch iuch lite,
dâ soldet ir genesen mite.
diu wil ich weizgot selbe sîn:
iwer leben ist nützer dannez mîn.»
Do gnâdete ir der hêrre
des willen harte verre,
und ervolleten im diu ougen
von jâmer alsô tougen.
er sprach: «gemahel, jâ enist der tôt
jedoch niht ein senftiu nôt,
als du dir lîhte hâst gedâht.
du hâst mich des wol innen brâht,
möhtestû, du hülfest mir.
des genüeget mich von dir.
ich erkenne dînen süezen muot:
dîn wille ist reine und guot.
ich ensol ouch niht mê an dich gern.
du maht mich des niht wol gewern,
daz du dâ gesprochen hâst.
die triwe, die du an mir begâst,
die sol dir vergelten got.
diz waere der lantliute spot,
swaz ich mich vür dise stunde
arzenîen underwunde
und mich daz niht vervienge,
wan als ez doch ergienge.
gemahel, du tuost als diu kint,
diu dâ gaehes muotes sint:
swaz den kumet in den muot,
ez sî übel oder guot,
dar zuo ist in allen gâch,
und geriwet sî dar nâch.
gemahel, alsô tuost ouch du.
der rede ist dir ze muote nû:
der die von dir nemen wolde,
sô manz danne enden solde,
sô geriwez dich vil lîhte doch.»
daz sî sich ein teil noch
baz bedaehte, des bater.
er sprach: «dîn muoter und dîn vater,
die enmügen dîn niht wol enbern.
ich ensol ouch niht ir leides gern,
die mir ie gnâde tâten.
swaz sî dir beidiu râten,
liebe gemahel, daz tuo.»
hie mite lachete er dar zuo,
wan er lützel sich versach,
daz doch sît dô geschach.
Sus sprach zir er guoter.
der vater und diu muoter
sprâchen: «lieber hêrre,
ir hât uns vil verre
geliebet und gêret:
daz enwaere niht wol gekêret,
wir engultenz iu mit guote.
unser tohter ist ze muote,
daz sî den tôt durch iuch dol:
des gunne wir ir harte wol.
a
sus hât sîz umbe uns brâht.
b
si enhât sich kurze niht bedâht.
ez ist hiute der dritte tac,
daz sî uns allez ane lac,
daz wir ir sîn gunden:
nû hât sîz an uns vunden.
nû lâze iuch got mit ir genesen:
wir wellen ir durch iuch entwesen.»
Dô im sîn gemahel bôt
vür sînen siechtuom ir tôt
und man ir ernest ersach,
dô wart dâ michel ungemach.
riweclich gebaerde
und mislîchiu beswaerde
huop sich dô under in,
zwischen dem kinde und in drin.
ir vater und ir muoter, die
huoben michel weinen hie:
weinens gienc in michel nôt
umbe ir vil lieben kindes tôt.
nû begunde ouch der hêrre
gedenken alsô verre
an des kindes triwe,
und begreif in ouch ein riwe,
daz er sêre weinen began,
und zwîvelte vaste dar an,
weder ez bezzer getân
möhte sîn oder verlân.
von vorhten weinde ouch diu maget:
sî wânde, er waere dar an verzaget.
sus wâren sî alle unvrô.
sî engerten deheines dankes dô.
Ze jungest dô bedâhte sich
ir hêrre, der arme Heinrich,
und begunde sagen in
grôze gnâde allen drin
der triwen und des guotes
(diu maget wart rîches muotes,
daz ers gevolgete gerne)
und bereite sich ze Salerne,
sô er schierest mohte.
swaz ouch der magede tohte,
daz wart vil schiere bereit:
schoeniu pfärt und rîchiu kleit,
diu sî getruoc nie vor der zît.
hermîn und samît,
den besten zobel, den man vant,
daz was der mägede gewant.
Nû wer möhte vol gesagen
die herzeriwe und daz klagen
und ir muoter grimmez leit
und ouch des vater arbeit?
ez waere wol under in beiden
ein jaemerlîchez scheiden,
dô sî ir liebez kint von in
gevrumten sô gesundez hin,
niemer mêr ze sehenne in den tôt,
wan daz in senfterte ir nôt
diu reine gotes güete,
von der doch daz gemüete
ouch dem jungen kinde kam,
daz ez den tôt gerne nam.
ez was âne ir rât komen:
dâ von wart von in genomen
alliu klage und swaere,
wan ez anders wunder waere,
daz in ir herze niht zebrach.
ze liebe wart ir ungemach,
daz sî dar nâch deheine nôt
enliten umbe ir kindes tôt.
Sus vuor engegen Salerne
vroelich und gerne
diu maget mit ir hêrren.
waz möhte ir nû gewerren,
wan daz der wec sô verre was,
daz sî sô lange genas?
dô er sî vol brâhte
hin, als er gedâhte,
dâ er sînen meister vant,
dô wart ime dâ zehant
vil vroelîchen gesaget,
er hete brâht eine maget,
die er in gewinnen hiez.
dar zuo er in sî sehen liez.
daz dûhte in ungelouplich.
er sprach: «kint, hâstû dich
disses willen selbe bedâht,
oder bistû ûf die rede brâht
von bete oder dînes hêrren drô?»
diu maget antwurte im alsô,
daz sî die selben raete
von ir herzen taete.
Des nam in michel wunder,
und vuorte sî besunder
und beswuor sî vil verre,
ob ir iht ir hêrre
die rede hete ûz erdrôt.
er sprach: «kint, dir ist nôt,
daz du dich berâtest baz,
und sage dir rehte umbe waz:
ob du den tôt lîden muost
und daz niht gerne tuost,
sô ist dîn junger lîp tôt
und vrumet uns leider niht ein brôt.
nû enhil mich dînes willen niht.
ich sage dir, wie dir geschiht:
ich ziuhe dich ûz, sô stâstû blôz,
und wirt dîn schame harte grôz,
die du von schulden danne hâst,
sô du nacket vor mir stâst.
ich binde dir bein und arme.
ob dich dîn lîp erbarme,
sô bedenke disen smerzen:
ich snîde dich zem herzen
und brîchez lebende ûz dir.
vröuwelîn, nû sage mir,
wie dîn muot dar umbe stê.
ezn geschach nie kinde alsô wê,
als dir muoz von mir geschehen.
daz ich ez tuon sol und sehen,
dâ hân ich michel angest zuo.
sich, wiez dînem lîbe tuo:
geriwetz dich eins hâres breit,
sô hân ich mîn arbeit
und du den lîp verlorn.»
vil tiure wart sî aber besworn,
sin erkante sich vil staete,
daz sî sichs abe taete.
Diu maget lachende sprach,
wan sî sich des wol versach,
ir hülfe des tages der tôt
ûz werltlîcher nôt:
«got lône iu, lieber hêrre,
daz ir mir alsô verre
hât die wârheit gesaget.
entriwen, ich bin ein teil verzaget,
mir ist ein zwîvel geschehen.
ich wil iu rehte bejehen,
wie der zwîvel ist getân,
den ich nû geowunnen hân.
ich vürhte, daz unser arbeit
gar von iwer zageheit
under wegen belîbe.
iwer rede gezaeme einem wîbe.
ir sît eines hasen genôz.
iwer angest ist ze grôz,
dar umbe daz ich ersterben sol.
deiswâr ir handelt ez niht wol
mit iwer grôzen meisterschaft.
ich bin ein wîp und hân die kraft:
geturret ir mich snîden,
ich tar ez wol erlîden.
die angestlîche arbeit,
die ir mir vor hât geseit,
die hân ich wol âne iuch vernomen.
zewâre ich enwaere her niht komen,
wan daz ich mich weste
des muotes alsô veste,
daz ichz wol mac dulden.
mir ist bî iwern hulden
diu broede varwe gar benomen
und ein muot alsô vester komen,
daz ich als angestlichen stân,
als ich ze tanze süle gân:
wan dehein nôt sô grôz ist,
diu sich in eines tages vrist
an mînem lîbe genden mac,
mich endunke, daz der eine tac
genuoc tiure sî gegeben
umbe daz êwige leben,
daz dâ niemer zergât.
iu enmac, als mîn muot stât,
an mir niht gewerren.
getrûwet ir mînem hêrren
sînen gesunt wider geben
und mir daz êwige leben,
durch got, daz tuot enzît.
lât sehen, welh meister ir sît!
mich reizet vaste dar zuo
(ich weiz wol, durch wen ichz tuo)
in des namen ez geschehen sol:
der erkennet dienest harte wol
und lât sîn ungelônet niht.
ich weiz wol, daz er selbe giht,
swer grôzen dienest leiste,
des lôn sî ouch der meiste.
dâ von sô sol ich disen tôt
hân vür eine süeze nôt
nâch sus gewissem lône.
lieze ich die himelkrône,
sô het ich alwaeren sin,
wan ich doch lîhtes künnes bin.»
Nu vernam er, daz sî waere
genuoc unwandelbaere,
und vuorte sî wider dan
hin zuo dem siechen man
und sprach zuo ir hêrren:
«uns enmac niht gewerren,
iwer maget ensî vollen guot.
nû habet vroelîchen muot,
ich mache iuch schiere gesunt.»
hin vuorte er sî anderstunt
in sîn heimlîch gemach,
dâ ez ir hêrre niht ensach,
und beslôz im vor die tür
und warf einen rigel vür.
er enwolde in niht sehen lâzen,
wie ir ende solde ergân.
in einer kemenâten,
die er vil wol berâten
mit guoter arzenîe vant,
hiez er die maget alzehant
abe ziehen diu kleit.
des was sî vrô und gemeit:
si zarte diu kleider in der nât.
schiere stuont sî âne wât
und wart nacket und blôz:
sî enschamte sich niht eins hâres grôz.
Dô sî der meister ane sach,
in sînem herzen er des jach,
daz schoener krêâtiure
al der werlte waere tiure.
sô gar erbarmete sî in,
daz im daz herze und der sin
vil nâch was dar an verzaget.
nû ersach diu guote maget
einen hôhen tisch dâ stân,
dâ hiez er sî ûf gân.
dar ûf er sî vil vaste bant
und begunde nemen in die hant
ein scharpfez mezzer, daz dâ lac,
des er ze selhen dingen pflac.
ez was lanc und breit,
wan daz ez sô wol niene sneit,
als im waere liep gewesen.
dô sî niht solde genesen,
dô erbarmete in ir nôt
und wolde ir sanfte tuon den tôt.
Nû lac dâ bî im ein
harte guot wetzestein.
dâ begunde erz ane strîchen
harte unmüezeclîchen.
dâ bî wetzen. daz erhôrte
der ir vröude stôrte
der arme Heinrich hin vür,
dô er stuont vor der tür,
und erbarmete in vil sêre,
daz er sî niemer mêre
lebende solde gesehen.
nû begunde er suochen und spehen,
unz daz er durch die want
ein loch gânde vant,
und ersach sî durch die schrunden
nacket und gebunden.
ir lîp der was vil minneclich.
nû sach er sî an und sich
und gewan einen niwen muot.
in dûhte dô daz niht guot,
des er ê gedâht hâte,
und verkêrte vil drâte
sîn altez gemüete
in eine niwe güete.
Nû er sî alsô schoene sach,
wider sich selben er dô sprach:
«du hâst einen tumben gedanc,
daz du sunder sînen danc
gerst ze lebenne einen tac,
wider den nieman niht enmac.
du enweist ouch rehte, waz du tuost,
sît du benamen ersterben muost,
daz du diz lasterlîche leben,
daz dir got hât gegeben,
niht vil willeclîchen treist
und ouch dar zuo niene weist,
ob dich des kindes tôt ernert.
swaz dir got hât beschert,
daz lâ allez geschehen.
ich enwil des kindes tôt niht sehen.»
Des bewac er sich zehant
und begunde bôzen an die want:
er hiez sich lâzen dar in.
der meister sprach: «ich enbin
nû niht müezic dar zuo,
daz ich iu iht ûf tuo.»
«nein, meister, gesprechet mich.»
«hêrre, jâ enmac ich.
beitet unz daz diz ergê.»
«nein, meister, gesprechet mich ê.»
«nû saget mirz her durch die want.»
«ja enist ez niht alsô gewant.»
zehant liez er in dar in.
dô gienc der arme Heinrich hin,
dâ er die maget gebunden sach.
zuo dem meister er dô sprach:
«diz kint ist alsô wünneclich,
zewâre jâ enmac ich
sînen tôt niht gesehen.
gotes wille müeze an mir geschehen!
wir suln sî wider ûf lâzen.
als ich mit iu gedinget hân,
daz silber daz wil ich iu geben.
ir sult die maget lâzen leben.»
a
daz hôrte vil gerne
b
der meister von Salerne
c
und volgete im zehant;
d
die maget er wider ûf bant.
Dô diu maget rehte ersach,
daz ir ze sterbenne niht geschach,
dâ was ir muot beswaeret mite.
sî brach ir zuht und ir site
a
sî hete leides genuoc:
b
zuo den brüsten sî sich sluoc,
sî zarte und roufte sich,
ir gebaerde wart sô jaemerlich,
daz sî nieman hete gesehen,
im enwaere ze weinenne geschehen.
vil bitterlîchen sî schrê:
«wê mir vil armen und owê!
wie sol ez mir nû ergân,
muoz ich alsus verlorn hân
die rîchen himelkrône?
diu waere mir ze lône
gegeben umbe dise nôt.
nû bin ich alrêst tôt.
owê, gewaltiger Krist,
waz êren uns benomen ist,
mînem hêrren und mir!
nû enbirt er und ich enbir
der êren, der uns was gedâht.
ob diz waere volbrâht,
sô waere im der lîp genesen
und müese ich iemer saelic wesen.»
Sus bat sî gnuoc umbe den tôt.
dô enwart ir nie dar nâch sô nôt,
sîn verlüre gar ir bete.
dô nieman durch sî niht entete,
dô huop sî ein schelten.
sî sprach: «ich muoz engelten
mînes hêrren zageheit.
mir hânt die liute misseseit,
daz hân ich selbe wol ersehen.
ich hôrte ie die liute jehen,
ir waeret biderbe und guot
und hetet vesten mannes muot:
sô helfe mir got, sî hânt gelogen.
diu werlt was ie an iu betrogen.
ir wâret alle iwer tage
und sît noch ein werltzage.
des nim ich wol dâ bî war:
daz ich doch lîden getar,
daz enturret ir niht dulden.
hêrre, von welhen schulden
erschrâket ir, dô man mich bant?
ez was doch ein dickiu want
enzwischen iu und mir.
hêrre mîn, geturret ir
einen vremeden tôt niht vertragen?
ich wil iu geheizen und sagen,
daz iu nieman niht entuot
und ist iu nütze und guot.
a
ob irz durch iwer triwe lât,
b
daz ist ein vil swacher rât,
c
des iu got niht lônen wil,
d
wan der triwen ist ze vil.»
Swie vil sî vlüeche und bete
und ouch scheltens getete,
daz enmohte ir niht vrum wesen:
sî muose iedoch genesen.
swaz dô scheltens ergienc,
der arme Heinrich ez empfienc
tugentlîchen und wol,
als ein vrumer ritter sol,
dem schoener zühte niht gebrast.
dô der gnâdelôse gast
sîne maget wider kleite
und den arzât bereite,
als er gedinget hâte,
dô vuor er alsô drâte
wider heim ze lande.
swie wol er dô erkande,
daz er dâ heime vunde
mit gemeinem munde
niwan laster und spot,
daz liez er allez an got.
Nû hete sich diu guote maget
sô gar verweinet und verklaget,
vil nâhen unz an den tôt.
dô erkande ir triwe und ir nôt
cordis speculator,
vor dem deheines herzen tor
vürnames niht beslozzen ist.
sît er durch sînen süezen list
an in beiden des geruochte,
daz er sî versuochte
rehte alsô volleclîchen
sam Jôben den rîchen,
dô erzeicte der heilic Krist,
wie liep im triwe und bärmde ist,
und schiet sî dô beide
von allem ir leide
und machete in dâ zestunt
reine und wol gesunt.
Alsus bezzerte sich
der guote hêrre Heinrich,
daz er ûf sînem wege
von unsers hêrren gotes pflege
harte schône genas,
daz er vil gar worden was
als von zweinzic jâren.
dô si sus gevreuwet wâren,
dô enbôt erz heim ze lande
den, die er erkande
der saelden und der güete,
daz sî in ir gemüete
sînes gelückes waeren vrô.
von schulden muosen sî dô
von den gnâden vröude hân,
die got hâte an im getân.
Sîne vriunt die besten,
die sîne kunft westen,
die riten und giengen
durch daz sî in empfiengen
engegen im wol drîe tage.
sî engeloubten niemans sage
niwan ir selber ougen.
sî kurn diu gotes tougen
an sînem schoenen lîbe.
dem meier und sînem wîbe,
den mac man wol gelouben,
man enwelle sî rehtes rouben,
daz sî dâ heime niht beliben.
sî ist iemer ungeschriben,
diu vröude, die sî hâten,
wan sî got hete berâten
mit lieber ougenweide:
die gâben in dô beide
ir tohter und ir hêrre.
ez enwart nie vröude merre,
dan in beiden was geschehen,
dô sî hâten gesehen,
daz sî gesunt wâren.
si enwesten, wie gebâren.
ir gruoz wart spaehe undersniten
mit vil seltsaenen siten:
ir herzeliep wart alsô grôz,
daz in daz lachen begôz
der regen von den ougen.
der rede ist âne lougen:
sî kusten ir tohter munt
etewaz mê dan drîstunt.
Dô empfiengen in die Swâbe
mit lobelîcher gâbe;
daz was ir willeclîcher gruoz.
got weiz wol, den Swâben muoz
ieglîch biderber man jehen,
der sî dâ heime hât gesehen,
daz bezzers willen niene wart,
dan als in an der heimvart
sîn lantliut empfienge.
wiez dar nâch ergienge,
waz mac ich dâ von sprechen mê?
er wart rîcher vil dan ê
des guotes und der êren.
daz begunde er allez kêren
staeteclîchen hin ze gote
und warte sînem gebote
baz dan er ê taete.
des ist sin êre staete.
Der meier und diu meierin,
die heten ouch vil wol umb in
verdienet êre und guot.
ouch hete er niht sô valschen muot,
sî enhetenz harte wol bewant.
er gap in zeigen dâ zehant
daz breite geriute,
die erde und die liute,
dâ er dô siecher ûfe lac.
sîner gemaheln er dô pflac
mit guote und mit gemache
und mit aller slahte sache
als einer vrouwen oder baz:
daz reht gebôt ime daz.
Nu begunden im die wîsen
raten und prîsen
umbe êlîche hîrât.
ungesamenet was der rât.
er sagete in dô sînen muot:
er wolde, diuhtez sî guot,
nâch sînen vriunden senden
und die rede mit in enden,
swaz sî ime rieten.
biten und gebieten
hiez er allenthalben dar,
die sînes wortes naemen war.
dô er sî alle dar gewan,
beide mâge und man,
dô tete er in die rede kunt.
nû sprach ein gemeiner munt,
ez waere reht und zît.
hie huop sich ein michel strît
an dem râte under in:
dirre riet her, der ander hin,
als ie die liute tâten,
dâ sî solden râten.
Ir rât was sô mislich.
dô sprach der hêrre Heinrich:
«iu ist allen wol kunt,
daz ich vor kurzer stunt
was vil ungenaeme,
den liuten widerzaeme.
nû enschiuhet mich weder man noch wîp.
mir hât gegeben gesunden lîp
unsers hêrren gebot.
nû râtet mir alle durch got:
von dem ich die gnâde hân,
die mir got hât getân,
daz ich gesunt worden bin,
wie ichz verschulde wider in.»
sî sprâchen: «nemet einen muot,
daz im lîp und guot
iemer undertaenic sî.»
sîn gemahel stuont dâ bî,
die er vil güetlîch ane sach.
er umbevienc sî und sprach:
«iu ist allen wol gesaget,
daz ich von dirre guoten maget
mînen gesunt wider hân,
die ir hie sehet bî mir stân.
nû ist sî vrî, als ich dâ bin:
nû raetet mir al mîn sin,
daz ich sî ze wîbe neme.
got gebe, daz ez iuch gezeme,
sô wil ich sî ze wîbe hân.
zewâre, mac daz niht ergân,
sô wil ich sterben âne wîp,
wan ich êre und lîp
hân von ir schulden.
bî unsers hêrren hulden
wil ich iuch biten alle,
daz ez iu wol gevalle.»
Nû sprâchen si alle gelîche
beide arme und rîche,
ez waere ein michel vuoge.
dâ wâren pfaffen genuoge:
die gâben sî im ze wîbe.
nâch süezem lanclîbe
dô besâzen sî gelîche
daz êwige rîche.
alsô müezez uns allen
ze jungest gevallen!
den lôn, den sî dâ nâmen,
des helfe uns got. âmen.
