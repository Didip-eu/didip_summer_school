Klingsor:
Ein vater sînem kinde rief,
vor eines sêwes tamme lac ez unde slief,
 <nû wachâ, kint, iâ wecke ich dich durch triwe.
Vürwâr den wâc den dringet wint,
únd kumt diu nacht vinster, wachâ, lîebez kint,
verliuse ich dich, sô wirt mîn iâmer niwe .>
Dannoch daz kint slâfens pflac, hoert wie der vater taete:
er sleich im bî aldâ ez lac,
mit der hant gap er im einen besem slac.
 <nû wachâ kint, iâ wirt ez dir ze spaete .>
Klingsor:
Dem vater was von schulden zorn.
von sînem munde schellet er ein hellez horn.
er sprach: < nû lâ dich wecken, tumber tôre .>
Von rehter liebe im daz gezam,
daz er daz kint bî sînem reiden hâre nam
unde gap im einen backen slac bî ôre.
 <
Ist dir dîn herze alsô vermost, ich muoz mich dîn enziehen.
kan dich mîn horn niht vür getragen
noch der besem slac, den ich dir hân geslagen?
noch hilf ich dir, wilt du dem wâg enpfliehen .>
Klingsor:
Klingesor ûz ungerlânt mir iach,
der vater wider zuo dem lieben kinde sach,
sîn ougen er mit iâmer gein im wande.
Sîn gemüet daz was im scharf.
mit einem slegel er zuo dem lieben kinde warf.
er sprach: < nim war: den boten ich dir sande;
Ezsydemôn, ein tier, dîn pflac, daz was gar sunder galle.
dâ vür naem du eins luhses rât,
der dich in disen valschen slâf gedrungen hât .>
dô brach der tam unde quam der sê mit schalle.
Klingsor:
 <
Swer mir nû loeset disen haft,
der hât in sîns herzen kunst guot meisterschaft,
unde mir den sin gar eben kunde ûz rihten,
Der müeste wol gelêret sin.
er möhte sanfter vinden vürte über rin,
er waere ein meister unde kund wol tihten.
Doch waer ich gern, unde möht ez sîn, dâ ouch ein meister waere.
man saget von dem von eschenbach
unde gît im prîs daz leîen munt nie baz gesprach:
her wolferam der tihtet guotiu maere .>
Wolfram:
Klingesor, ich loese dir den knoten.
nû dol daz, wîser meister, durch die zwelfboten,
ob ich in dînes sinnes wâc iht schepfe.
Verwirre ich mich in dînem ham,
dîn strâfe duld ich gerne, meister, sunder scham.
nû lach ob mich mîn tumpheit iht beklepfe.
Hoert, wie er dem kinde rief, altissimus der starke.
ein iegelîch sünder ist des kint.
gotes horn die wîsen meisterpfaffen sint.
sus swebt ûf dîner künste sê mîn arke.
Wolfram:
Nû hoert ob ich iht kunde spehen:
den besem slac: got lât an vriunden dir geschehen
grôz herzen leit, daz ist sîn êrstez strâfen.
Bistu an bezzerunge schiech,
geloube mir, er lât dich saelden werden siech.
wilt du iht mêre in den sünden slâfen,
Des slegels wurf, daz ist der tôt, den er danne an dich sendet.
bîht unde riwe er an dich gert
von rehtem herzen . wirt er der beider nîht gewert,
dîn helle pîn ist iemer unvolendet.
Wolfram:
Sint mir die sinne in herzen zam,
sô wil ich dich bescheiden umbe des sêwes tam:
daz sint diu zil, diu dir got hât gesprochen.
Verwürkest du die selben zît,
geloube mir ân aller slahte widerstrît,
sô hâst du selber dir den tam zerbrochen.
Der wâc sint dîniu kumenden iâr, die tage daz sint die winde;
dîn engel was ezsydemôn,
der luhs den tiuvel diutet, der dir sûren lôn
wil geben, sus kan ich vürte in rîne vinden.
Klingsor:
Ich wil gelouben, daz den list
dîn engel vinde oder daz der tiuvel in dir ist.
hoer an, getriwer dürgenvürste rîche,
Ich wilz ouch allen pfaffen klagen,
daz sîe dem boesen geiste argen willen tragen.
her sâtanas, ob ich iu hie entwîche,
Daz kan sô balde niht geschehen . swie gern ir mich wolt krenken,
ir müezet rûmen mir daz vaz.
wolt ir in mînen wâc iht waten vürebaz,
ich vinde iu noch daz iuch ze grunde kan senken.
Klingsor:
Nû sage mir, meister, sunder haz,
wâ windet gotes tougen? nieman vürebaz
gesuochen tar, swer blîben wil bî sinne.
Ein quater mit vier essen stât,
der iegelîchez sîne wirde sunder hât.
nû merke wie ich dirz halbez sagen beginne:
Ein quater ûf der drîen stât, sô heldet ez die drîe.
swer nû dâ vürbaz sinnen wîl,
sô mac der ham im rîzen ûf des hirnes zil
unde belîbet doch vor witzen gar der vrîe.
Wolfram:
Sô hiez ich niemer wolferam,
kunde ich dîniu wilden wort niht machen zam.
waz hulfe mich sande brandân danne der wîse,
Der in der vinsternusse quam
unde er daz buoch von eines ohsen zungen nam.
den selben ohsen ze einem esse ich prîse.
Daz ander esse ist ein lewe, vil eben du daz merke;
daz dritte ein are, daz ist mir kunt.
daz vierde ein mensche, ich rüere an dînes sêwes grunt,
unde schatt doch gote niht an sîner sterke.
Klingsor:
Wer dich nû hât in leîen pfliht,
Wolferam, der waltet guoter witze niht.
diu kunst von astromy ist dir gemeine.
Wilt du dichs gein mir niht enbarn,
Nâzarus, der tiuvel, muoz ez mir ervarn
noch hînt, wâ er dich vindet alterseine.
Sam mir iêsus, der megde kint, von dôlêt ich in bringe,
unde ob er waer in avîant.
er tuot mir alle dine kunst von grunde erkant.
hüet dich vor im, mit im ich wol gedinge.
Wolfram:
Ich, wolferam, muoz mich des bewegen,
swaz du unde dîn tiuvel künste kunnest pflegen.
die bringe alher, sô wil ich daz beziugen,
Daz ich daz quater rehte vant.
Aristôtiles der sî mîn ziuc genant
unde dânîêl, dâ mit ich niht entriuge.
Uranîas, der nam daz buoch brandân ûz sîner hende,
dâ von quam ez in schottenlând.
ích vröut mích, daz ich die hôhen wirde vant.
er zage, der hie den rücke vlühtic wende.
Klingsor:
Du hâst uranîas genant,
vón dem brandân helle unde erde wart bekant
unde allez, daz der himel kan bedecken.
Ein engel brâht dem wîsen man
daz buoch dâ von er manîc herzen swaer gewan,
dô er die schrift gelas an einer ecken.
Er zêch den engel unde daz buoch gar trügenhafter maere.
vor zorne warf erz an die gluot.
der engel sprach: < sint daz dîn ungeloube tuot,
du muost ez wider holn mit maneger swaere .>
Nazarus:
Nû sage mir, hâst du meisterschaft,
wie daz virmamentum mit sô hôher kraft
gein den siben plânêten müge kriegen,
Oder wie der pôlus articus
stê unde der hôhe meisterstern antarticus?
nû sage mir wâr, du kanst mich niht betriegen:
Saturnus, wan der ôsten stât, waz diutent uns diu wunder?
kanst du mir einez der gesagen,
mine müe die wil ich gar gein dir verdagen,
sint ich dirz allez hân genant besunder.
Wolfram:
Umbe dîne müe ist mir unkunt,
Ich enrúoht ob du waéres an des meres grunt,
daz ich dich niemer mê gesaehe mit ougen.
An dem daz virmamentum stât
unde alle dinc mit sîner hant beslozzen hât,
der schirme mich vor dir durch sîniu tougen.
Dîn kumen ist mir unmâzen leit, daz ziuch ich an die hêren,
diu den gebar, der sie beschuof
unde uns erlôste von der helle mit sînem ruof,
Mariâ, maget, ruoch uns von sünden kêren.
Wolfram:
Mir ist niht kunt ir underscheit.
daz du mich drumbe vrâgest vil daz ist mir leit.
vürwâr ich weiz niht rehte waz ir meinet.
Ich weiz waz ôsten westen stât,
wâ iegelîch stern nâch sînem zirkel sunder gât.
der sie beschuof, der hât ir ganc vereinet,
Plânêten kraft, der sterne louf, des virmamentum klingen.
ich weiz, der alle dinc vermac,
der hât gezirkelt beidiu nacht unde ouch den tac.
daz mac ein drîe wol ze einem esse bringen.
Nazarus:
Waz woldest du mich her gemüet,
Wolferam, sihst du wie mir daz leben glüet?
ruort ich den emsenberc in disem zorne,
Der müest ze üseln werden gar.
sint ich von dînen schulen alsô irre var,
mac ich, sô bist du von mir der verlorne.
Du bist ein leie, snîppensnap, an dise want ich schrîbe:
Klingesorn lâ die meisterschaft.
gemüet er mich her wider mê mit wortes kraft,
dir möhte lieber sîn mîn dort belîben.
Nazarus:
Wolfram daz kriuze vür sich reiz.
der tiuvel vuor enwec, vor zorne wart im heiz.
er îlt von dan, nîht lenger er dâ beite.
Er vuor ze klingesoren sân:
 <bî dem ich was, der ist eîn engestlîcher man,
er streich vür sich die lenge unde ouch die breite.
Dâ von sô kum ich niemer dar, swie ich halt müge gedingen,
du muost selbe zuo im varn.
erst sô kluoc, du kanst dich müelîch des bewarn,
dir müez an dînen êren misselingen .>
Klingsor:
 <
Nigromanciam weiz ich gar,
der astronomîe nim ich an den sternen war,
vind ich die klamanî in rehter ahte.
Sô kan ich singen unde sagen,
daz allen meisterpfaffen müez vil wol behagen,
unde wie altissimus lûcifern mahte.
Vier dinc hât er an in geleit . wilt du dich des beheften,
daz du mir seist ir underscheit,
sô hât got vil grôzer wird an dich geleit
unde bist ein meister wol mit sinnes kreften.
Klingsor:
Der meister wênic ist bekant,
dem ez sî kunt . wan einer ist in kriechenlânt,
der ander in der babylônie rîche.
In ungerlânt enist er niht,
wan ich bin hie . mîn herze mir gein pâris giht,
dâ sî ein meister, der sî mir gelîche.
Des boten ich zuo des wirtes maget mit worten hân gebunden.
des twanc ich in wol zuo vünf tagen.
ir sanc was unmâzen spaehe unde ouch ir sagen.
nû var er hin, sie hât ir nôt verwunden .>
Dô sprach der edel vürste wert:
 <diz wil ich selber schouwen, bringet uns diu pfert
ích mac keines boten dar umbe erbîten.
Ist sinnic wol des wirtes maget,
swaz uns der klingesor wunders iemer mê gesaget,
dar wider wil ich niemer wort gestrîten .>
Diu vürstîn sprach: < ich wil ouch dar . hân wir die gemelîche
an der selben maget verlorn,
sô muoz mir ûf den klingesor lânge wesen zorn .>
sie gienc hin abe mit vrouwen tugentrîche.
Klingsor:
Nû merket wârheit unde sin,
daz ich von hôher kunst ein meisterpfaffe bin,
ûz zweinzic künecrîchen her gepferret.
Nû twinget mich ein leie des,
des kunst ich verrer suoche danne in hercules,
wan sîn bescheiden mîne vrâge derret.
Ich wolt ir aller sinnes wâc mit mîner kunst erschepfen.
ich sach doch einen sigelôs,
der den bukelaere vür den schilt erkôs
swie daz sîn swert gar hôhe kunde kepfen.
Klingsor:
Heinrîch von ofterdingen hât
den schilt an mir . swer nû mit bukelaeren stât,
daz er im eine schanze wol übersaehe.
Der schrîber unde der biterolf
die saehen lieber bî in einen wilden wolf,
sô ist her walther in der selben spaehe.
Wólfràm von eschenbach der ist ir bukelaere.
der schirmet wol vür swertes snit:
sô kan ich kunst, dâ varent riutelinge mit,
unde ist ir smâlez schirmen in ze swaere.
Klingsor:
Velicîâ, sybillen kint,
unde iunas, die mit artûs in dem birge sint,
die habent vleisch sam wir ouch gebeine.
Die vrâget ich, wie der künec lebe,
Artûs, unde wer der massenîe spîse gebe,
wer ir dâ pflege mit dem getranke reine,
Harnasch, kleider unde ros . sie lebent noch in vreche.
die gotinne bringe her vür dich,
daz sie dichs underscheiden sam sie tâten mîch,
daz dir iht hôher meister kunst gebreche.
Velicîâ ist noch ein maget.
bî der selben wirde hât sie mir gesaget,
daz sie einen abt in dem gebirge saehe.
Des namen hât sie mir genant:
taet ich iu sam, er waer iu allen wol bekant.
der schreip mit sîner hant vil gar die spaehe,
Wie artûs im gebirge lebe unde sîne helde maere,
der sie mir hundert hât genant,
die er mit im vuorte von britanjenlânt:
sie sint deheinem vilân sagebaere.
Klingsor:
Artûs hât kempfen ûz gesant,
sît er von dirre werlte schiet, in kristenlânt.
hoert wie die selben botschaft eine glocke
Wol über tûsent rast erwarp,
dâ von ein hôher grâve sît in kampfe starp.
hoert ob sîn übermuot ze valsche in locke.
Hoert wie ez umb die glocken stât: artûses klingesaere
die muosten lâzen ir künste schal.
diu selbe glocke in allen durch ir ôren hal.
des wart diu massenîe an vröuden laere.
Sybillen kint velicîâ
unde junas die sint beide mit artûs aldâ,
dâ hât mir sande brandân wol bediutet.
Der klingesor tuot uns niht bekant,
wer sî der kempfe den artûs habe ûz gesant,
er seit ouch nîendert wer di glocken liutet.
Altissimus lûcifern machet von vier winden,
er gap im aquilônen art
mê dánne deheines dâ von er hôchvértic wart.
hoer, klingesor, ob ich kan dîn wunder vinden.
Swer wirfet riutelinge scharf
ûz künste schilte sam der klingesor zuo mir warf
unde ich des ungeschrôten von im blibe,
Sô daz mîn sin in kreize stât,
mîn ûf geworfen kunst mit suoche gein im gât.
ob ich in einen vuoz danne hinder trîbe,
Swie daz von leîen munt geschiht des hât ein pfaffe schande.
ich wilz durch diutsche priester lâzen.
mîn sin was hôhe entsprungen, der muoz lîse gân,
durch daz mans iht ervar in ungerlânde.
Der dürgenvürste sunder haz
sprach: < wilt uns diu maere künden vürebaz
wir müezen nâch den vrouwen allen senden.
Kanst uns mit singen tuon bekant,
wie lohengrîn von artûs wart ûzgesant
dâ von liez wir uns alle noete wenden.
Al die wîle lâz wir iuch miteinander niemer schernen .>
Klingesor sprach: < mir ist zornes buoz,
von dürgen hêrre, ob ich ez mit hulden sprechen muoz,
sô hôrt ich selber singen nie sô gerne .>
Diu lântgraevin quam ouch aldar
ze wartberc ûf den palas . man wart dâ gewar
bî ir wol vierzic vrouwen oder mêre,
Der ahte hôhe graevîn sint,
von abenberc des edeln hôchgebornen kint.
diu vürstîn zôch sie vür sich durch ir êre,
Wan ez was in ir selbes hûs, diz stuont ir wol ze prîse.
nû siht man den von eschenbach
als man hôrant vor der künegîn hilden sach.
der klingesor sprach: < nû singet, meister wîse>.
Elsam von prâbant diu pflac,
swenn si durch gebet an blôzen kniewen lac,
daz sie ein schellen got ze êren haete.
Nû merket wie siez angevienc,
swenn der ougen saf von irem herzen gienc,
dô liute sie die schellen, diu vil staete.
Dâ von artûs unde sîn massenîe wart betoubet
unde lohengrin wart ûz gesant
durch einen kampf der edeln klâren in prâbant.
der ez niht weiz, dem si noch vrâge erloubet.
Got loeset reht wol swie er wil,
deheiner helfe sînen tugenden ist ze vil.
waz wunders schuof er der vil kleinen schellen!
Hie von sage ich iu spaehe genuoc,
dazs elsam an irem paternoster truoc,
swie lûte sie dort vor artûs erhelle.
Der aller wunder hât gewalt, der schuf ir kleinez klingen,
daz über tûsent rast erdôz.
Brandân ez schreip, der was niht meisterkünste blôz.
Klingesor, ich kan die rehten wârheit singen.
Diu magt in grôzen sorgen was,
vor missewende lûter als ein spiegelglas
unde doch ein hôchgebornîu herzoginne.
Ir muoter diu was hin gevarn,
der tôt irn vater lenger mohte niht gesparn.
ein hôher grâve der warp umb ir minne.
Sie sprach: < ich wânt daz mîn vater iwer hêrre waere.
Lûcifer der het übermuot,
dâ von er viel als ir vil lîhte selber tuot .>
daz wort ir brâht vil manic herzen swaere.
Der herzoge von prâbant genant
het einen hêrren alsô tugentrîch erkant,
der hiez von telramunt als ich bediute.
Dô der vürste an dem bette lac,
daz er niht einn halben tac des lebens pflac,
ér enpfálch im beide lânt, gúot unde liute.
Er sprach: < lieber vriderîch, lâ dîne triwe schouwen,
wan ich nie wandel an dir vant.
waz ich hie lâze, daz stê gar ze dîner hant,
unde hab die tohter mîn vür dîne vrouwen .>
Ich wil iu, hêrre, machen kunt
wie der selbe vriderîch von telramunt
sîns hérrèn kint leides vil erdâhte:
Er gap ir schult, sie het die ê
im gelobt, daz tete der edeln megde wê.
mit klage erz an des rîches keiser brâhte.
Man sach in unde die mâge sîn mit grôzen diensten ringen
bî dem keiser durch diu lânt.
dâ von tete man der vil edeln megde bekant,
ir müeste ein kempfe vor gerihte dingen.
In prâbant noch in engellânt,
in vránkrîche mán deheinen kempfen niendert vant,
der durch kein miete dise maget verstüende.
Nû het sie einen cappelân,
uns seit diu schrift, er waer geheizen albiân,
der sprach: < iuncvrouwe, seht daz man ez got künde.
Gêt in daz münster unde kniet vür den altâr reine.
ich wil mir selber tuon den tôt
swenne got gesiht die treher ab den ougen rôt
ob iuch sîn triwe lâz iemer kempfen eine .>
Ein valke het sich überslagen,
sîn übermuot in ze einem kraneche het getragen,
dâ von der kranech des lebens sich getrôste.
Dem valken wart ein klâwe lam,
diu herzoginne in ir wîze hende in nam.
von golde ein schellen sie dô von im lôste.
Swenn sô daz wazzer zuo ir ougen brach von herzen sterke
unde liute sich diu schelle klâr,
underwîlen roufet sie ir reidez hâr.
sie sprach < getriwer got, mîn iâmer merke .>
Ir cappelân die messe sanc.
eines tages in dûht wie der glocken klânc
in doners wîse breche durch der wolken grüfte.
Der galm gein vránkrîche gienc,
in sîn herze erz vür manege wunne enpfienc.
von irem dône teilten sich die lüfte.
Dâ von artûs unde alle die sînen hôrten vremde maere:
der magt sie müesten kempfen geben
oder von der glocken in der sorge leben.
der ez reht weiz, der ist niht künste laere.
Artûs, nû habe diz ungemach,
unde klage wir, daz von telramunt sîn triwe brach
Vridrîch an der vil edeln maget reine.
Het er des einen niht getân,
sô möht er in hôher vürsten wirde stân,
sîn habe was aller gernder diet gemeine.
Man lobet in in lânden wît, wer möht im daz versâzen?
in prîsten vrouwen unde man,
wandels man im hâres breit niht vinden kan,
het er die einen missetât verlâzen.
Dô was dâ an den zîten kunt,
daz der selbe vriderîch von telramunt
ze stokhalm sluoc den wurm von swedenlânden.
Den suocht er durch vermezzenheit,
des wart in diutschen lânden vil von im geseit,
ez torst ouch nieman kampf gein im enblânden.
Waz hêrren in den lânden was, die wârn an sînen ringen;
dannoch al ein die dienestman,
die wurben sus, als iuch mîn sin bescheiden kan,
die kunde liep noch leit von ir betwingen.
Nû hoert, lât iu die wârheit sagen,
wie der künec artûs unde die sînen klagen,
dar zuo gap uns ein swert die schrift ze stiure.
Dô sprach der künec wandels vrî:
 <wir haben got erzürnet, wie halt diz nû sî,
von einer glocken ist uns vröude tiure.
Seht, daz man zweinzic priester wert schôn under krône stelle,
unde gên mit vanen vür den grâl.
hân wir iht saelden, zwâr er sagt uns sunder twâl,
waz got ze bezzerunge von uns welle .>
Nû hoert die hôhen werdikeit,
wie iegelîch priester wart vil schôn aldâ bereit
got unde des grâles engel ze einem lône.
Die edeln wolden niht verdagen,
der künec artûs der muoste ûf sînem houbte tragen
dô vür den grâl aldâ des rîches krône.
Nû gânt sie mit einander her, ein lop sie hôhe sungen.
hoert, ob ir gebet iht tüge:
ez half niht, daz diu glocke niht geswîgen müge.
diz hôrt man klagen die alden unde die iungen.
Diu künegîn zuo den vrouwen sprach:
 <habt ir gesehen wie den hêrren missegeschach?
dâ ist von mir ze grunde nâch gesinnet.
Nû sul wir in daz münster gân,
mit blôzen vüezen unde in haerîn hemden stân,
sît daz got übermüete niendert minnet,
Vür daz bilde daz nach gotes muoter ist getihtet,
unde sullen alle besem tragen
diemüeticlîch . nû merket reht waz ich wil sagen:
waz ob der grâl uns ungemüete slihtet.
Durch got nû sult ir mit mir gân,
Ezsydemôn daz reine tier daz sul wir hân
unde ouch sibînî, sîne vriedelinne.
Der schuof diu hôhe gotes kraft,
dáz sie von ir vriedel stímme wirt trágeháft,
dar nâch muoz sie daz kelbel danne gewinnen
ûz der nasen ûf daz golt in vierzîc wochen stunde.
kein narunge ez niht anders hât,
ez nert der schîn, der von dem klâren golde gât
unde ouch der âdem von ir muoter munde .>
Als diu künegîn het erdâht,
diz wart von maneger schoenen vrouwen vollebrâht,
sie giengen vür den grâl durch vremde maere.
Die wisen lât nû besem tragen.
man sach dâ liehtiu ougen mit den münden klagen.
in tete ein glocke maneger hande swaere.
Von prâbant edeliu herzogîn, du maht dich hôhe mezzen:
nû ist der tavelrunde her
von dir besezzen, daz mans vindet âne wer.
die hât dîn valken schelle alhie besezzen.
Hoert wie ez key an gevienc:
dô diu künegîn klagende von dem grâle gienc,
er trat ir bî unde muost ir ruofen sêre.
Von einer glocken daz geschach,
diu in doners wîse in durch ir ôren brach.
dô sprach er: < vrouwe, nû volget mîner lêre:
Elyz, parzivâles barn, von der wirt ez versuochet,
Penylle, lânzuleten kint,
Gâweins tohter, diu vil süeze sygelint,
der magtuom ist sô klar, des got geruochet .>
Hoert wie ez key kan vürbaz iagen:
dô sprach er: < vrouwe, nû lât diu kinder valken tragen .>
diu vürstîn vreuwete sich, daz ers gedâhte.
Diu künegîn nam in bî der hant,
dô sprach er: < vrouwe, lâts kleiden in den vlesîant,
Den iûdas ûz dem pelibronne brâhte.
Die steine ob aller kiusche swebent . hoert was mîn sin bediutet:
wirt in der êren niht gegeben,
sô müest gotes muoter, weiz got, niendert leben,
durch die der grâl muoz tuon swaz sie gebîutet .>
Artûs unde al die vürsten sîn
mit grôzen rotten drungens zuo der künegîn
unde vrâgeten waz der key het gesprochen.
Die vrouwen hôrt man diu maere sagen,
daz ez dem künege unde alle der massenîe muost behagen,
sie sprâchen: < nû hât êre vür gebrochen .>
Der künec hiez die tiuren wât nâch disen kinden mezzen:
ir vüezen wurden schuohe brâht
als sybille ir lieben tohter het gedâht,
dô wart ouch rîcher schapel niht vergezzen.
Velicîâ die gürtel rîch
disen kinden gap . nû wâren sie gelîch
eim engel, den got selber het geprîset.
Sie wolden in daz münster gân:
Parzivâl der rîche hiez sie stille stân.
er sprach: < ir werdet noch baz angewîset:
Vor iuch sol ein priester messe singen vor dem grâle.
swenn sô diu tûbe wirt enein,
daz sie die oblât bringet ûf den blôzen stein,
sô gê wir in daz münster al ze mâle .>
Der tac aldâ mit schîne quam.
hoert wie man von der glocken vremde maere vernam,
des gewán diu tavelrunde prîs unde êre,
Wie artûs einen rîter lât,
daz diu massenîe niendert werdern hât.
des twanc in got unde anders nieman mêre.
Diu kinder gênt nû vür den grâl unde truogen valken wilde.
die sach man gein den lüften streben.
dô sprâchen sie ze in: < wir müezen iu vröude geben>,
unde stiezens ab der hant vor gotes bilde.
Des grâles schrift den kinden sagt,
wie in prâbant sî ein edeliu reine magt,
diu hab der werlde lôn mit gotes minnen,
Die hât ein hêrre, irs vaters rât,
vór geríhte kémpflîchen brâht in sórgen wât.
Artûs der sol ir einen kempfen gewinnen,
Daz er unde alle die vürsten sîn begriffen mit den eiden,
sie habent niendert werdern degen.
swenn daz geschiht, sô ist der glocken dôn gelegen.
bî disem tage sol er von hinnen scheiden.
Artûs der künec wandels vri
sprach: < hêrre got, gip daz ich selbe kempfe sî,
ich mac noch mit dem schilde wol geringen,
Sô bin ich kreftic zuo dem sper.
daz kan ich gein des helmes strickn bringen her,
daz ors mit sporn gein poynders hurten twingen.
Würd ich ze vuoze ûf erden brâht sô ist mir der lîp geswenke.
ich hân ouch snelheit mit der hant,
von mînem swerte wirt daz harnasch hin getrant.
got gebe dáz sîn íeman vür mích gedenke .>
Dô sprach her parzivâl der degen:
 <mîn hât des grâles engel noch unz her gepflegen,
swar ich ze stürmen quam odér in strîten.
Swaz ie hât schîlt gein mir getragen,
die sint von mîner hende gevangen unde erslagen,
diz weiz man wol in allen lânden wîten.
Die heidenschaft dort iensît mers hân ich mit suoch erbouwet,
unde in der persîanden lânt.
an ritterschaft ich niendert mînen gaten vant.
ich bit iuch daz ir kampfes mir getrouwet .>
Der gâwein sprach: < waz hulfe dan,
daz man mich hiez in spángènlând lew unde man,
unde mich der künec nande den sturemgîten;
Daz ich eines tages unde bî der nacht
mit zwein starken risen ritterlîchen vaht?
mir kunde ûf erde nie kein man gestriten.
Der ein wart von mir erslagen der ander sêr gebunden.
habt ir in dem herzen sin,
sô kieset balde her unde sendet mich dahin,
sô hât diu herzogîn ir nôt verwunden .>
Her walbân sprach: < ich tunc ze alt,
ich weiz ûf erden niendert vürsten alsô balt,
nieman sol denken, daz ich in des meine,
Wolt er gein mir in strîte iagen,
daz ich im wolt iemer sîden grôz vertragen,
ez waere dan lohéngrîn alterseine.
Der leget hiur harnásch an sich durch tumpheit ze einem schalle
dô die iungen sô heten muot,
daz sie zuo dem steine loufen als man noch tuot,
dô spranc er vür die blôzen rîter alle.
Mîn munt im hôher vreche giht,
sô touc er doch vor kintheit zuo dem kampfe nîht.
gestanden swert ist guot ze grôzer herte.
Ich wil mich zeln ze swertes siten,
wan ich hân mit künegen hôch zwelfstunt gestriten.
daz wir daz velt von mîner hant ie werten.
Edeln vürsten hôchgemuot, welt ir die magt bedenken,
sô darf ich iu niht vürbaz sagen,
wan daz swert daz man siht umb mîn sîten tragen,
diz kan mîn hant durch alle helme swenken .>
lânzulet het grôzen zorn,
daz er niht ze kempfen lângest wart erkorn.
er sprach: < ir welt mich von den sinnen twingen.
Ich wil dâhin ûf mînen eit,
waer ez dem künege unde al der massenîe leit,>
ors unde harnasch hiez er balde bringen.
Elyze zuo dem vürsten sprach: < dir wil dîn zorn verliesen
hôhen prîs unde werdekeît.
vürwâr uns hât des grâles schrift alhie geseit,
in sul der künec unde al die vürsten kiesen .>
Dô drungen iunge rîter zuo,
die vrâgeten dô die alten, waz man nû dâ tuo.
Iôrant sich dûht ein dieterîch von berne.
Gewâpent ûf ein ors er saz.
nieman dô sîn ellen alsô hôhe maz,
ir iegelîcher waer der kempfe gerne.
Dô liez er einen gürtel sehen, den het er umb die sîten,
der gap im ahte manne kraft.
dô sprach der helt: < sô kan ich wol mit ritterschaft.
wer vüegete baz dan ich ze herten strîten?>
Lohengrîn quam ouch aldar
unde hôher iunger vürsten vil an sîner schar,
er trat niht vür die massenîe aleine.
Dô in sîn swester âne sach,
daz wazzer von ir herzen zuo ir ougen brach.
hoert, ob diu magt iht iaemerlîchen weîne.
Der künîc unde alle die vürsten vrâgeten waz der edeln waere.
sie sprach: < mir ist herzen leit geschehen,
sol ich dich, lieber bruoder, niemer mê gesehen?
du bist der kempfe unde sagt der grâl diu maere .>
Sin muoter, parzivâles wîp,
sprach: < owê mir, zarter lieber schoener lîp .>
sie gienc unde umbevienc in mit ir armen.
Von ir er dicke geküsset wart
an sinen werden munt, er was noch âne bart.
ir iâmer daz möht einen vels erbarmen.
Doch er im schier ein ende gît; sîn muot begunde ringen.
dô rief man kameraeren dar,
edel knappen nâmen sîn mit dienste war:
sin harnasch hiez er im vil balde bringen.
Daz harnasch wart im sunder twâl.
dô wâpent in dar în der edel parzivâl,
des herze in iâmer als ein zunder brande.
Dô brâht im helm unde ouch den schilt
ein knappe, der was mit im ûf die vart gezilt,
der hiez kyir, geborn von kummerlânde.
Ein ors, daz was unmâzen grôz, dort her ein knappe vuorte,
daz ouch sîn sterke niht entrouc.
man seît, daz ez vor snelheit gein den lüften vlouc,
swie ez die erde mit den vüezen ruorte.
Dô sprach er: < artûs, künec wert,
mîn herze nû urlóubes von dir, hêrre, gert.
got segen dich, vater mîn, unde werde degene.
Got müeze mîner muoter pflegen.
über die swester mîn sô gê der himmel segen,
die vrouwen müeze alle got gesegenen.
unde nem ouch mîn in helfe war, ich var nâch rîchem solde .>
dâ von sîn muoter dô erschrac,
daz sie unmehtic vor der massenîe lac
unde lie ir sun nû kêren war er wolde.
Hoert, waz her lohengrin nû ger.
hie gânt die vürsten mit im zuo dem rosse her,
die het des iungen vürsten niht verdrozzen.
Mit der hant nâch dem zoum er greif.
als er den vuoz wolde bieten in den stegereif,
sô kumt ein wilder swan dort her gevlozzen.
Der zôch ein schif daz wazzer ûf, daz hât in got gelêret.
dô sprach ze in her lohengrîn:
 <nû ziuch daz ros hin wider zuo der krippen sîn.
ich wil mit disem vogel swar er kêret .>
Der swane vuor dem gestade bî.
in daz schif sô schreit der iunge wandels vrî.
des vater truoc den schilt in sînen henden.
Er reiht in sînem kinde dar.
er sprach: < wer nimet hînaht dîn mit pflege war?>
nâch spîse lâgen hîez er balde senden.
Zwei pardel schiere wurden brâht mit kypperischem wîne.
er sprach: < ich wil entweders iht.
durch den ich var, der lât mîn ungepflegen niht .>.
hin vuor der swane mit dem rîter sîne.
Ein snellez wazzer in dô truoc
unz ûf daz mer, dâ gewan er ungemaches genuoc.
die ünde wurfen in ûf gein den lüften.
Dáz werté wol gein vünf tagen,
daz man niendert kannel sach mit wîne tragen,
noch die truhsaezen mit der spîse güften.
Dér swan vie ein vischelîn, daz slânt er gar mit geilen.
dô sprach der vürste tugentlîch:
 <nû bin ich dîn geverte unde izzest âne mich;
du soldes mir daz vischel halbez teilen .>
Der swan stiez houbet unde kragen.
in daz mer, nû merket reht waz ich wil sagen,
in dem gelîch als ob er vische meine.
Dô quam ein oblâtelîn
in des sêwes ünden zuo dem munde sîn,
daz sach der vürste trucken unde reine.
Der swan ez mit dem snabel her gein des heldes henden wîset.
des wart der edel vürste geil.
er az es halp unde gap dem swan daz ander teil.
ez wart nie vürste noch vogel baz gespîset.
Der vogel huop an unde sanc,
daz ez suoz dem vürsten in sîn ôre klânc,
wan er in engels wîse was gestimmet.
In solcher varwe er im erschein,
daz er gedâht: < diz ist vürwâr ein engel rein,
der hie bî mir ûf dîsem wâge swimmet.
In hât got nâch mir gesant, daz er mich habe in huote.
ich wil nû kleine sorge hân,
wie ez ûf dem wilden wâc mir müge ergân:
ich weiz wol, daz mîn vart kumt ze allem guote .>
Daz schif vaste ûf dem wâge lief,
in diser süezen wunne der iunge künec entslief.
nû lât in ligen sîn wart gepflegen schône.
Got selber wolt sîn huoter sîn.
nû sagen von der reinen klâren herzogîn.
der caplân het verlorn der schellen dône.
Er sprach: < vrouwe, merket mîniu wort, ich hân vermist der schellen,
der dôn sô krefticlîchen brach
durch die lüft, swenn ich got ze êren messe sprach,
daz ez die virre mohte wol erhellen .>
Diemüeticlîch diu vürstîn sprach:
 <vil milter got, nû sî dir al mîn ungemach
ûf dîn erbermde geopfert in dîn schôze.
Tuo mir des dîn gnâde schin .>
der caplân sprach: < gehabt iuch wol, liebe iuncvrouwe mîn.
sît sicher, daz iuch iht sîn güet verlâze.
Er hilft von den noeten iu, ob er wont in den koeren.
iu kumt ein kempfe von sîner gebe,
oder ich wil gelouben, daz er niendert lebe,
unde wellent alle mîn witze mich betoeren .>
Nû het diu herzogîn besant
in limbùrc die dienestman unde in prâbant,
die sich mit triwen nie von ir geschieden.
Ir mâge ein teil was ouch dar kumen:
ze antwerf was diu sprâche als ich ez hân vernumen
unde uns diu âventiure seit in den lieden.
Ez was ûf des kampfes zît nû kumen alsô nâhen,
daz diu vürstinne râtes pflac,
wie sie wolt gebâren ûf den selben tac.
seht wie sie dort den swan her vliezen sâhen.
Wie lânge er ûf dem wâge waer,
des bescheident mich der âventiure maer
als ir sîn von mir vürbaz wert bewîset.
Dô er sich von den bergen schiet
unde ûf dem wazzer sin vart gein prâbant geriet,
unde des tages unde in der vogel spîset,
In der wochen quam er dar, daz habt niht vür ein wunder
wan ez gotes wille was.
rîter unde vrouwen die ûf dem palas
wâren, die schouweten alle zuo besunder.
Der swan der wîst daz schiffelîn
gein dem gestade, dar ûf sô slief der rîter sîn
unde het sich schône ûf sînen schilt gestrecket.
Der cappelân des niht vergaz:
er gienc dâ diu vürstîn an ir râte saz,
er sprach: < iuncvrouwe, iwer saelde wirt erwecket.
Gêt dan, nemt mit iu den rât, ich lâz iuch wunder schouwen.
ein kleinez perkel vüert ein swan
unde prüeve niht wol ob bî im sî ieman dran .>
dô gâhten mît im rîter unde vrouwen.
Sie wâren dem gestade bî
unde riefen ob diz niht ein wunder sî,
von disem schalle der iunge vürste erwahte.
Er riht sich ûf, daz er gesaz.
der swan vuor ein teil hin von dem gestade baz,
von sîner kunft manic trûric herze erlahte.
Der caplân sprach ze der herzogîn: < aht waz er hie mit meine.
ir sult liht selbe gein im gên .>
ir muoter swester sun unde ander vürsten zwên,
die rietenz unde die andern alle gemeine.
Nû merket reht, waz ich iu singe:
ir muomen sun der was geboren von lutringe,
dem muoter unde vater dannoch lebten.
Der het sich gerne an genumen
den kampf, dô was er niht ze sînen tagen kumen,
dâ von siez alle mit râte widerstrebten.
Der ander vürste von lütich was ein bischof hôch gewîhet,
der het sie ûz der touf genumen,
der was durch iren willen zuo der sprâche kumen.
hey, waz er gotes gâbe unde lêhen lîhet!
Iren, der künec von engellânt,
het einn gevürstèn abt dar ze ir gesant,
des andâht gein got lûter was unde reine,
Daz man ûf erde in heilic het,
Der warp an grâven, vrîen, dienstman unde an stet
unde dar zuo an daz lântvolc al gemeine,
Daz sie liezen werden schîn ir triwen an ir vrouwen,
daz mans ûf küneges êre hîet;
ob man sie mit keinem kriege an geriet,
er liez mit aller maht sich bî in schouwen.
Dô er den swan sus halden sach,
muget ir hoeren wie der heilic man dô sprach:
 <diz seltsaen wunder bediutet vremde sache.
Er wil her zuo dem gestade niht.
dâ gegen mir mîn herze eines râtes giht,
daz man sich mit dem antvange gein im mache .>
Der rât dûht sie alle guot . man hiez die glocken liuten.
daz heilictuom balde wart genumen,
mit vann unde mit gesange sach mans gein im kumen.
ir vröude sîns kumens woldens im bediuten.
Swan unde schif sich gein in reit.
diu vürstîn unde ir vrouwen wären alle gekleit
diemüeticlîch als sie ir herze lêrte.
Der iunge künec niht muotes laz
snellîch wischt ûf unde stuont ins schif, niht mê er saz,
dâ mit er heilictuom unde vrouwen êrte.
Dô was sîn wâpenlîch gewaete sô rehte keiserlîchen,
die îsenhosen umbe sîniu bein
unde allez sîn geschicke sô reht hêrlîch erschein,
daz sich ir aller vröude begunde rîchen.
Des abtes heilic leben rein
schuof, daz im der swan in engels bild erschein.
nû sult ir hoeren, wie erz vürbaz handelt.
Er viel gegen im an diu knie,
des in sîn andaehtigez herze niht erlie.
zehant er wider in vogels bilde sich wandelt.
Der abt stuont ûf, doch het er wol gesehn daz grôze zeichen.
daz schif her ze dem gestade sleif,
der bischof unde der abte gein dem rîter greif,
dô wolt er sich entwedern lâzen reichen.
Dô sie daz beide heten vernumen,
dô hiez man die vürstîn selbe gein im kumen.
dô daz erhôrt der künec muotes rîche,
In dem schif er gein ir gienc.
Elsanî diu iuncvrouw in güetlîch enpfie
mit süezen worten gar gezogenlîche,
unde reiht im die hende dar lânc, snêwîz unde linde.
die begreif er ir zehant
únd volgét der vürstîn vroelîch an daz lânt.
des vreuwete sich diu hêrschaft unde gesinde.
Dô er nû an daz lânt was kumen
unde süez enpfâhen von der werden het vernumen,
ein teil er sich wider gein dem schiffe wande.
Er hiez behalten helm unde schilt
unde daz swert . den von lutringe des niht bevîlt,
er wolt ez haben tragen zuo dem lânde.
Dér stolz sprach: < nein, ich enwil, schaftz mit dem kameraere .>
zehant er des dâ niht enliez
der vürste, den kamermeister er ez nemen hiez,
der mocht ez kûm gedinsen vor der swaere.
Dô schilt unde helm unde swert quam dan
ûz dem schif, unde daz des war genam der swan,
er vuor den wec, den er was her gevlozzen.
Den künec er bî der vürstîn lie.
nû lât in varn unde hoert wie ez im hie ergie.
sie heten beide ir hende ze samne geslozzen.
Dem bischof unde abt gundemâr hin volgte der hôchgehêrte
in daz münster vür den altar rein.
dâ wart gesungen unde gelesen von den zwein
als man noch künegen tuot, die man sus êrte.
Dô man nû gar ob im gelas
swaz man solt, dô vuort man in in den palas.
dâ bat man in, daz er daz wâpen taete
Von im unde rîchiu kleider nem
an in als sînem adel unde lîbe wol gezem.
nû merket, wie in antwurt dô der staete.
Er sprach: < ir sult ê mîniu wort gemeinlîch alle hoeren,
in welher mâze ich her sî kumen
oder wie, iuncvrouwe, ich hân von iu vernumen,
iu müez ein kempfe vor gerihte vröud enboeren.
Zwâr daz sol unde wil ich sîn,
iuncvrouw, habt ez von got ûf die êre mîn,
daz iu von gotes helfe wol gelinge.
Lât hoeren wie ez dar sî kumen
oder gein wem ich mich kampfes hab an genumen.
ich hoffe daz ich vor im wol gedinge.
Diu iuncvrouw hiez hiez einn rîter wîs im sagen die geschihte
wie ir vater einem sînem rât
sie triwelîchen unde daz lânt enpfolhen hât,
wie síe der án spreche kémpflîch vor gerihte.
Durnehticlîch unz ûf den grunt
maht im der rîter al die sache genzlîchen kunt
unde sagt im, daz er waere ze sînen handen
lîbes unde gar des muotes ein man
dâ von in mit kampfe nieman getorste bestân.
sô het er sich verdienet in den lânden,
Daz er het ir aller gunst . dar zuo het er dem keiser
sô vaste gedienet über maht,
daz er in nâch sînem willen hât sô braht,
daz unser aller rede ist gein im heiser .>
Er sprach: < lât sîn, diz scheit uns niht.
wizzet, daz man mich gein im in kampfe siht,
ich mac ouch vor im harte wol gedingen.
Wil er uns rehte rihter sîn,
der kéisèr, sô habt ez ûf die triwe mîn,
daz mir von gotes helfe muoz gelingen.
Diu iuncvrouw hât guotiu reht, dâ von sît stolzes muotes.
ich wil, daz ir iuch stellet sô,
daz von iu unde von mir werde daz gesinde vrô
unde alle die uns beiden gunnen guotes .>
Der herzoge sprach: < hêrre sît gewis,
mîn muome, ir vrouwen, ríttèr, kneht, iene unde dis
sich müezen alle nach iwerm willen stellen.
Gêt dan, entwâpent iwern lîp:
sich müezen durch iuch kleiden rîter, megde unde wîp
unde alle die uns vröude helfen wellen .>
Der künec ze der vürstin urloup nam er volget dem lutringaere,
der wîst in in ein kamer wît,
diu mit rîchen tepchen schône was beleit,
dar inne stuont ein bette kostebaere.
Dô nû daz harnasch von im quam
unde er ûz dem lichten velle twuoc den râm
zwô schralâchs hosen an sîniu bein man schuohte.
Rîchiu kleider man im brâht,
als ir het diu vürstîn mit ir selbe erdâht
ob ieman quaem der kampf durch sie versuohte.
Nû was der rehte kempfe kumen, der sie dâ loesen solde,
dem wurden dâ diu kleider wert,
er hiez behalten harnasch, hosen, schilt unde swert,
daz er ez vunde swenn er ez haben wolde.
Dô er nû diu kleider an
het geleget, der iunge stolze âne gran
wás noch unde het doch ein menlîch geschicke ..
Arm unde bein im wâren sleht
unde alle sîniu lide ze ritterschaft gereht,
sîn klâriu varwe brâht in der minne stricke
Vil manic stolze magt unde wîp, die in mit herzen sâhen
durch ougen tougenlîchen an
wan sin menlîch stolzer lîp der minnen van
truoc, des sie im gemeinlîch alle iâhen.
Der bischof wert ûf den palas
unde der abte mit den rittern kumen was.
der lutringer den künec nû zuo in wîste.
Diu herzoginne quam ouch dar,
mit ir manic stolziu vrouwe lieht gevar.
diu vürstîn alrêrst in ir herze prîste,
Dô sie an ir kempfen sach sô ritterlîch gelaeze
únd sô reht menlích gestalt,
ich waene daz sie würde mit zühten vröuden balt
unde dar zuo alles trûrens gar vergaeze.
Maneger vrouwen unde magt
sîn anschóuwen in ir herzen vröude tagt
unde iagt von in dâ trûriclîch gemüete.
Süezer dan iht süezer sî
gruont der iunge in ir herzen âne zwî;
gar meien bernde er in ir ougen blüete.
Er nam ouch ir vil tougen war, doch was im vor in allen
in dem herzen díu vürstîn,
wan diu gap von rehter schanz sô klâren schîn,
daz sie im muoste ân triegen wol gevallen.
Wan sie von wârheit was genant
diu kiusch unde diu klar elsanî von prâbant.
mit disem namen ir lântvolc wol mocht geuden:
Síe hetén sie liep unde wert,
dâ von ir deheiner wankens von ir gert,
ir kiusch gebaerde in allen quam ze vröuden.
Dâ von sie in daz herze viel dem künege muotes rîche
dô er sie zuo im kumen sach.
hoeret wie diu vürstinne zuo ir gaste sprach
mit süezem munde gar gezogenlîche.
 <
Hêrre lât iuch verdriezen niht.
ir sît hie heim, swaz ir gebietet dâ geschiht,
ir sît niht gast, des schaffet swaz ir wellet .>
Nû was ezzens worden zît,
diú tischláchen wurden alliu ûfgeleit.
der künec dô der vürstîn sich gesellet.
Sie bôt im ir blânke hende snêwîz unde linde,
die vinger lânc unde sinewel,
sô was ouch nâch wunsche gedraet ir blânkiu kel,
ich waen daz man an ir iht tadels vinde.
Sie wâren beide sô gestalt,
daz ietwederz dem andern gar sîn klârheit galt.
seht ob diu minne dâ iht ze schaffen haete.
Daz lâzzet sîn, ich sage iu mê
wie der bischof unde der vürste muotes hêr
unde gundemâr der abt den künec baete,
Daz er wazzer naem unde saez unde naem ze im die klâren.
 <hêrre, ób sie rede niht sî kluoc,
daz lât sîn, sie taete doch gern allen vuoc,
doch wizzet, daz sie noch ist kurz an iâren .>
Der gast sprach: < ir sult wizzen, daz
ich sich wol, sie ist iâre kleine, niht witze laz,
ich tuon swaz mir iur heize kan gebieten.
Ist ez mîner vrouwen kür,
ich tuon gern swaz ir gebietet hinne vür
wil ich mich keines krieges gein iu nieten .>
Der stolz unde diu vürstin wert nû zuo einander sâzen.
die die wârheit kunnen spehen,
die hoert man nû stille unde offenlîchen iehen,
diu werlt den zwein den prîs nû müeste lâzen.
Der vürste vür die tische gienc,
disiu zwei er bî einander sitzen lie,
er sprach: < liep tôt, erbiut ez wol dem gaste .>
Ein graevinn von hôher art
dem lutringer ze einem ezzgeverten wart,
diu vürstin schuofz, dô wert er sich niht vaste.
Der bíschòf den hovemeister hiez ez alsô ahten,
daz ein rîter unde ein magt
miteinander aezen . der hovemeister sagt,
dáz erz snelliclîchen wolde trahten.
Der künec unde diu vürstin rein,
ich waene ir ietweders ezzen würde klein
von maneger hande rede die sie hâten.
Diu minne in ir beider brust
het gehûset, daz ir antwurt süezen lust
in beiden gap, die sie einander tâten.
Manic rîter unde magt die an den tischen sâzen,
diu minne lîht dâ niht erlie
des, daz eteswâ ein solchiu rede ergie,
daz sie der spîse beidenthalp vergâzen.
Ich waen, daz ezzen niht ze lânc
díe dûht die diu minne in dem herzen twanc
unde sînem liep mit worten wolde zarten.
Manic tougen blic ergie,
daz diu minne mit ir kraft schuof dort unde hie
von liep gein liep, wer sol des alles warten?
Nû was des nû worden zît, daz man solt wazzer bieten:
diú tischláchen man ûf huop.
diu minne sich in manic herze alsô gruop,
daz ez sich mit ir muoste kumbers nieten.
Man pflac dâ kurzewîle vil,
singen, harpfen unde mit maneger hande spil,
als man in hoven tuot dâ man pfliget vröuden.
Als uns diu âventiure seit,
die vrouwen anderweide wurden schôn gekleit
ie einiu vür die andern durch ein geuden.
Ein tanz dâ gemachet wart von rittern unde von vrouwen;
diu vürstinne nam iren gast
an den tanz . der edelen maget niht gebrast,
sie gaebe dâ schîn vür blüende bluot in ouwen.
Manic herze des begert,
daz dér tanz unde diu kurzewîle iemer wert.
des mohte niht sîn, ez muoz sich alles enden
An die gotes trinitât,
diu ist geimmert sô daz sie niht end hât.
swer dar an sîn gemüete wolde wenden,
Dem waege ich ditz goukelspil gein iener wunne ringe.
swelch kristen rehten glouben hât,
des wirt an dem iungesten nâch dem lengesten rât:
des uns hinz gotes güet stê der gedinge.
Dô diser tanz ein ende het,
diu vürstin nâch ires lieben toten bet
den gast sie nam ze ir unde wîst in sitzen.
An daz ort der bischof saz,
diu vürstin irs enen boten niht vergaz,
sie naemen in zuo ir, wan sie pflac mit witzen
Diémuòt unde staeter kiusch, daz was an ir ze prîsen.
diu graevinne von mümpelgart
dem lutringaere aber ze einem geverten wart.
die andern sazten sich nâch heiz der wîsen.
Der hovemeister niht enliez,
den schénkèn er balde daz trinken bringen hiez,
dô daz geschach grôze kerzen man dô brâhte
Dar mit dem trinken in den sal.
der hovemeister hiez sie wîchen über al,
von iren zühten keinem daz versmâhte.
Würze kriuter manegerleie des man dô mohte erdenken,
dâ mit man êren solt den gast,
diu vürstinne schuof daz des dâ niht gebrast.
daz wart verzert, dar nâch hiez man wîn schenken.
In manic vaz von golde rôt.
nâch der hêrschaft man ez umbe unde umbe bôt
vil ríttèrn unde vrouwen zühticlîche.
Dô manic guoter spruch geschach,
die in schimpfe einez gein dem andern sprach,
wizzet daz sie wâren alle muotes rîche,
Wan ich hân gehôret ie in vröude die andern bringe,
als von des gastes kunft geschach.
die vürstin in bat: < hêrre, schaft iu selbe gemach
unde nemt ze iu mînen oeheim von lutringe .>
Der bischof unde der abte wert
unde diu vürstîn dâ ze ir gaste urlóubes gert.
guot nacht sie nâmen unde giengen mit einander.
Der von lutringe bî im beleip,
williclîchen er dem künec die wîl vertreip
ze herberg vuor dô einer unde der ander.
Dér abt unde der bischof rîch der vürstîn wâren gesellet
sie sprâchen: < vrouwe, wie welt ir leben
morgen?> sie sprach: < den rât sult ir selbe geben.
swaz iu behaget, dar zuo bin ich gestellet .>
Diu vürstîn sprach: < doch dûht mich guot,
lieber tôt, ob ir ez het in iwerm muot,
daz ir got morgen singet ein messe ze êren,
unde der reinen drîvaltikeit,
daz er geruoht mit mir ze tragen mîniu leit .>
der bischof sprach: < er wil iu vröude mêren,
Daz prüev ich an dem rîter wol, den er uns hât gesendet,
der ist des lîbs sô gar ein man,
als ich mich in mînem sinne kan verstân,
daz iwer swaer mit vröuden wirt geendet .>
Diu vürstîn unde der abte rein
unde der bischof wurden des wol über ein,
daz der abte messe sprechen solde,
Als man grâwen sach den tac,
wan sô vruo diu meiste menge ir slâfes pflac.
die wîl diu vürstîn des niht lâzen wolde,
Sie sant nâch ir lândes hêrren unde mit in würde ze râte
wie sie zuo dem keiser vüer,
daz sie sîn hete beide êre unde gevüer.
diu vürstîn sprach: < daz schaf ich morgen drâte .>
Guot nacht sie nâmen zuo der maget.
diu vürstìnne schuof, als ez des morgens taget,
daz man diu lândes hêrren zuo ir braehte
Gár vruo in daz münster hêr,
wan sie wol bedorft ir helfe râtes unde lêr,
unde ie der besten zwên ûz dem geslehte.
Dâ mit schiet sie sich von dan von disen vürsten beiden.
Klingesor, wilt du niht vürbaz sagen?
sô wil ich des sanges mîn durch dich gedagen,
ob du sîn künnes baz dan ich bescheiden.
Dô sprach diu vürstîn: < neinâ nein!
sprich vürbaz, des bit wir alle dich gemein;
sît dir got hât witze unde kunst gemeinet,
Sô loese der âventiure haft,
dés bitt dich mit vlîze diu geselleschaft,
sint wir des mit einander sîn vereinet .>
Dô sprach der dürgenvürste rîch: < zwâr du solt vürbaz singen
durch dise vrouwen unde durch mich.
diser âventiur begin ze ende uns sprich,
daz dir vrouwe saelde lâze wol gelingen .>
Dô sprach klingesor: < von eschenbach
her wolferam singet vürebaz . als ich vor iach,
ich hôrt bî mîner zît nie sanc sô gerne.
Wirt mir der âventiure grunt
von dir mit gesange durnehticlîchen kunt.
ob ich von dîner kunst den sin gelerne,
Zwâr daz treit dich iemer vür an rehter meisterschefte.
hân ich dan iendert kunst verspart,
die dir dîn sn niht kan gerihten ûz der vart,
sie wirt zerloeset dir mit sinnes krefte .>
Klingesor, ich singe dir vürbaz gern,
wan ich vróuwèn unde hêrren wil gewern
unde wil die âventiure vürbaz künden.
Habst du dan verborgen kunst,
bit ich dichs, sô gip mir dar zuo dîne gunst
ich wil dir ie die rehten wârheit gründen.
Wan diu ist mir rehte kunt, daz wil ich lâzen hoeren
den dürgenvürsten unde sîn wîp,
wan sie habent alsô reht getriwen lîp,
daz sie wol zaemen in der engel koeren.
Des morgens, dô der tac erschein,
was diu vürstîn kumen in daz münster rein
unde ouch der abt als er messe sprechen wolde.
Dô diu messe ein ende het,
diu vürstîn lie underwegen ir gebet.
nû was dar kumen, swer dâ kumen solde.
Mit den gienc diu vürstîn hin dâ sie wolt werden ze râte,
wie sie handelen wolt ir vart.
nâch ir wurden díe tür balde zuo gespart.
der bischof unde der abt ir rieten drâte,
Daz sie besande mâge unde man
unde alle die die sie möht bringen mit ir dan
ûf dén tac als der keiser het gesprochen.
Der rât al umbe unde umbe gienc,
die dienstman sprâchen: < vrouwe, nû beit ein wîle hie,
ir habt noch hín ze dem zíl wol vierdhalb wochen.
Wir wellen unser vriunt ein teil umb dise sache gesprechen,
unde doch niht wanne iu ze guot .>
diu vürstînne sprach: < nemtz reht in iwern muot,
ich hân an iu deheiner leie brechen .>
 <
Iâ zwâr, des sult ir sicher sîn.
blîbet hie, wir kumen bald her wider în
unde wellenz wol nâch iuren êren ahten.
Habt ir die wîl ze schaffen iht,
unz daz man uns bî iu wider hinne siht,
daz sult ir allez witziclîchen trahten .>
Der bischof sprach: < zwâr anders nîht, wan ob ich möht volbringen
die wîl ein messe, die sung ich gern,
des enwil mîn tôt, iwer vrouwe, niht enbern .>
sie sprâchen: < zwâr, die muget ir rîchlîch singen.
Als danne diu messe ein ende hât,
sô kum wir her wíder ze iu an dise stat
unde weln iuch unser meinunge lâzen wizzen.
Dô wir nehten wurden besant,
iwer bote uns alle bî einander vant,
von eteslîchen wart ez uns verwizzen,
Daz sie solden kumen niht, doch bring wirz wol ze guote.
wan sie sint iu alsô holt,
daz sie von iu nement keiner slahte solt:
daz habents alle zwâr in irem muote .>
Die besten wurden alle besant,
dárzuo die stet beide in limburc unde prâbant.
als sie des nachtes wârn von in gescheiden,
Zuo einander quâmen sie.
der hêrren einer under in des niht enlie,
er wolt ir vrouwen willen sie bescheiden.
Dô er het die rede getân, er sprach: < habt ir ez vernumen?>
 <iâ>, sie sprâchen alle, < wol.
under uns deheiner wil noch lâzen sol,
er welle dar durch iren willen kumen.
Wir geren keiner gâbe niht:
mit kleidern unde mit unser selbes kost man siht
uns bî ir hín nâch well wir ir wol getrouwen.
Des sîn wir kumen überein:
under uns ez widersprîchet niendert kein.
daz sult ir von uns sagen unser vrouwen .>
Die stete sprâchen: < beit ein wîl, wir weln uns ouch besprechen
mit den die mit uns kumen her
unser vrouwen, ez ist unser aller ger
unde wellen ez wol nâch unsern êren zechen .>
Dô von den steten quam der rât
ze samne, under einander sie dâ vunden drât:
 <wir suln uns nieman lâzen übergeuden .>
under in ir einer sprach:
 <geviel ez iu wol unde waer iu niht ein ungemach,
wir solden unser iuncvrouwen zuo ir vröuden
Schenken, die ir brâht der gast unde uns mit ir gemeine .>
sie sprâchen alle: < wir tuon ez gern.
erliez mans uns, sô wolt wir sîn doch niht enbern,
wan ir kiusch ist sô lûter unde sô reine,
Daz wir mit ir suln haben pfliht.
geschiht ir wol, mit ir uns allen wol geschiht.
wir kunnen niht ze turney noch ze tjosten.
Waz unser iuncvrouw mit ir dar
bringe, vürsten, grâven, vrîen, dienstman an ir schar,
die sulle wir alle gar williclîch verkosten .>
Díu rede dûht sie alle guot . dâ mit sie wider giengen
zuo den hêrren von dem lânde;
wizzet, daz ir antwurt was gein in kein schande,
dâ von sie ez ouch willîclich enpfiengen.
Der burger einer under in
ze den lándes hêrren sprach, der het wol sulchen sin,
daz er ir rede gar wol vür legen kunde.
Er sprach: < ir hêrren, merket eben,
die stet gemeine wellent iwers râtes pflegen.
ob halt ir witze wol ein waegerz vunde,
Sie taetén doch anders niht dan daz iu möht gevallen .>
diu rede dûht sie alle guot.
sie sprâchen: < habt ir keinen sin in iwern muot,
den lât uns hoern, ob er uns müge gevallen.
Gevelt er uns, sô wizzet, daz
wir prîsen in, welt ir ez lâzen âne haz,
gevelt er uns niht, ob wir ez widersprechen .>
Sie sprâchen alle: < wir danken iu,
ir sprechét vil wol, vür legen sol man iu
die rede, wan wir gemeinlîch alle wellen zechen.
Swaz unser iuncvrouwen kumen mac ze guote unde ze êren,
daz tuo wir williclîchen gern.
unser keiner wil noch sol sîn niht enbern,
wir wellen unser dienst mit vlîz ir kêren.
Wir wellen, daz die dienestman,
ríttèr unde knehte sich alle grîfen an
deste baz, daz sie ze hove kumen mit êren.
Wir wellen iu allen geben die kost,
unde swer mit mîner vrouwen dar kumt . merket unde lost,
wir wellen uns mit vlîze dâr zuo kêren,
Daz unser vrouwen hovereise werde alsô rîche erziuget,
daz sîn daz lânt habe vrum unde êre.
würde sie verniht, wir waern verdorben iemer mêre,
solt vür sich kumen, der unser vrouwen sus triuget.
Heizzet únser vrouwen mit ir nemen
ir umbesaezen unde swaz ir vürsten müge gezemen,
ir mâge, ir man unde die ir wol gevallen.
Swer dem von lütich unde iu behaget,
den nemt ze iu wir sîn der kost gar unverzaget.
diu iuncvrouwe ist sô gar ân alle gallen,
Well sie vremden kleider geben, daz nem von irn gerihten;
bedurfe sie danne bereiter habe,
die heiz gelîche von den lânden nemen abe.
gevelt iu der rât, sô heizet ez sô verrihten .>
Der rât geviel in allen wol.
 <dise rede vür unser vrouwen man bringen sol
unde vür die vürsten unde vür den rât gemeine.
Iuwer antwurt die sage wir in .>
mit diser rede giengen sie gemeine hin.
die vürsten vundens in dem münster reine,
Dâ der bischof messe sanc ir unde dem kumenden gaste.
der lutringaere was ouch dar
mit dem künege kumen . nâch rubîn gevar
bran manic munt, daz wider ein ander glaste.
Dáz gebét sô reht súozlîchen gíe
von manegem munde, daz des got keinen wîs niht lie,
er gewérte sie swes sie in biten kunden.
Ir ougen wâren alsô gar
dúrchliuhtic unde alsô reht zierlîchen klâr,
daz in die engel ze himel guotes gunden.
Doch merket, wie der sunne schîn gar alle stern verswachet
unde sam diu rôs den valwisch tuot
unde als ûz der vinster schînt ein gliendiu gluot
sus was diu vürstin vür sie alle gemachet.
Wie möhte got verzigen hân
sô manegen kiuschen reinen lîp der nie gewan
deheinen valschen lust bî sinen iâren,
Er het sie irer bet gewert,
wan ir gebet niht anders wan des rehten gert,
dâ von wolt er daran irs willen vâren,
unde het disen kempfen dar gesant der megde ze trôste,
der dâ vor in allen stuont
unde in iren ougen als ein meie gruont.
ahî, wie ritterlîch ers sint erlôste!
Dô der bíschòf sich umbekêrt,
vor der stille daz volc ein gebet er lêrt,
swanne man daz agnus deî het gesungen,
Daz sie dan vielen an diu knie,
swâ sie in dem münster waern dort oder hie,
unde alle lobten got mit einer zungen,
Daz er het den rîter dar gesant ze einem kempfen,
daz er im gaebe sigenuft
durch daz wort daz gabrîêl barc in die gruft
Marîen, der erz kund inz herze stempfen.
Sie volgeten im als er sie hiez:
nâch dem agnus deî nieman daz enliez,
er taet daz bet, als ez der bischof wîste,
Andaehticlîchen hin ze got.
von ir herzen gienc ez gar ân allen spot
diemüeticlîch . des wurden sie geprîste.
Dô der bischof het die messe gesungen ordenlîche
unde der benediz geschach,
zuo dem gaste man die vürsten kumen sach
mit der vürstìn, diu was ouch êren rîche.
Manic süezer spruch ergie
gein dem gaste, die er zühticlîch enpfie.
sie vrâgete in: < wie habet ir, hêrre, hînet
Geslâfen unde wie was iwer ruo?
hât mîn oeheim iuch erwecket iht ze vruo?
wan er in schimpfe dicke üppiclîch erschînet.
Mîn tôt wolt mit der messe gern iwer hân gebiten lânger .>
ér sprach: < zwâr daz ist kein nôt .>
dô brach im aber in daz herz ir munt sô rôt,
sie was ouch sîner ougen meien anger.
Den rât diu vürstîn kumen sach.
zuo ir oeheim von lutringe sie dô sprach:
 <ginc mit dem gaste, ich hân ein teil ze schaffen.
unde nim ein wîl die vrouwen ze dir,
hab mit in schimpf . gar balde kum her wider ze mir>
den sagrer hiez man rûmen dô die pfaffen.
Die rede legt man schône vür, der sie hie ûzen wâren
alle kumen über ein.
ez geviel ir wol unde ouch den vürsten zwein.
sie sprach: < iuver triwe diu lêrt iuch sus gebâren .>
Dô sie ir antwurt het vernumen,
dô hiez man daz lântvolc unde die stete kumen,
vür sie ein rîter wîs hiez man dô sprechen,
Daz er in allen sagte danc.
ér sprach: < mîn iuncvrouwe giht, daz sie nie wanc
an iu hab vunden noch keinén gebrechen.
Iuwer staet sich von ir nie wolt sîden breit ververben,
dâ von sî sie iu iemer holt.
iwer triwe habe daz wol umb sie versolt,
daz irs geniezen solt unde alle iwer erben .>
Sie sprâchen alle: < waz uns geschiht,
unser triwe scheidet sich mit nihte niht
von iu, ob wir darumbe solden sterben.
Iuwer vórdern hânt uns an iuch brâht,
den under uns sô armer keiner nie versmâht.
schied wir von iu, sô müest wir doch verderben.
Swâ under alsô edle vruht sich solch geslehte mischet,
wir möhten niemer werden vrô.
der zart got iwer widervart iu vüege alsô,
daz unser aller vröude werde ervrischet .>
Dâ mit sô schieden sie sich dan.
ie der man gewinnen wolt, daz er solt hân
ze der várt . urlóup sie nâmen zuo der megde.
 <
Ir sult alle sîn bereit
ûf den tac als er iu ist von uns geseit.
die wile traht ie der man nâch sînem beiegde.
unde lât iuch danne sûmen niht, des bitet iuch mîn vrouwe .>
sîe sprâchen: < des sit âne vâr:
solt wir mit ir ûzen sîn ein ganzez iâr,
wir blîben dannoch bî iu in der schouwe .>
Dér abt sprach: < nû gê wir wol.
als man danne enbîzt, ze râte man werden sol,
wen wir ze hove mit uns wellen vüeren.
Wizzet, daz nû maneger vert,
sint uns got den stolzen rîter hât beschert,
der sich vor hazze vor niendert torst gerüeren .>
Sie sprâchen alle: < daz ist wâr, sîn kunft beginnet wecken
manegen, der uns doch was holt,
der nû offenlîchen sîner triwen solt
uns teilet mit, der sich vor muoste decken .>
Die iuncvrouwen wîsten dan
dise vürsten zuo dem verre kumenden man,
der het ir bî den vrouwen schôn gebeitet.
Mit den het er solchen schimpf
gétribén, daz ez in allen gap gelimpf.
dô sagt man, daz die tische waern bereitet.
Die vrouwen nû anderweide sich kleiten zuo dem ezzen
unde quâmen zuo dem tische wider.
der bíschòf schuof, daz sie alle saezen nider,
vrouwen unde man als sie vor wâren gesezzen.
Wizzet, daz im wol geschach
swer sus saz, daz er in liebes ougen sach
oder daz er mit im mohte lieplîch kôsen,
Den dûht daz ezzen niht ze lânc.
swié sterclích diu minne mit ir sinne ranc,
daz schieden niht die münde gevar nâch rôsen.
Wan mich dunket, daz der krieg würt niur von in gemachet
unde von ir ougen brehen,
daz sie in die herzen einander wolden sehen.
diu mînne dicke solches krieges lachet.
Daz ezzen het ein ende hie.
ein tanz von den vrouwen dar nâch balde ergie
unde von den rittern . merke, waz ich singe:
Lohengrîn wîste an der hant
die magt, die man nant diu kiusche von prâbant.
der tanz het ende . man hiez den von lutringe,
Daz er bî dem gaste blîbe unde zuo im naeme die vrouwen.
ér sprach: < zwâr, daz tuon ich gern,
wan ich edel niwen schimpf bî im gelern,
die laezet er gar zühtîclîchen schouwen .>
Der bischof sprach: < her, wolt ir lâzen
uns mîn toten, die solt wir ze noeten hân:
wir wolden ius gar balde her wider lâzen .>
Der künec sprach: < ez ist mir liep .>
swie daz sie doch waere sînes herzen diep,
dazs müeste volgen von im ûf die strâzen.
Diu vürstîn zuo dem gaste sprach: < hêrre, lât iuch niht verdriezen .>
dâ mit schiet sie sich von dan,
mit ir die vürstèn unde ouch die dienestman
in ein kamer, die hiez man nâch in sliezen.
Dér abt sprach: < vürwâr, man sol
die vürsten besenden, daz gevelt mir wol.
ich weiz wol daz iwer en des niht erlâzet,
Er sent iwern oeheim her,
oder er kom iu selbe, des wil ich sîn gewer,
oder er sol mir iemer sîn gehazzet.
Zwâr, ich hebe mich morgen vruo unde will nâch im sîn varende
unde bringe in her an swelche stat
ir in welt .> des volget dô gemein der rât,
er solde ouch sîn sîn widerkunft niht sparende.
Daz gehiez er sicherlîch.
ír tôt, vón lütích der hôhe bischof rîch
sprach: < zwâr, ich kum iu mit mîn selbes lîbe
unde bringe iu driuhundert man,
sô ichs in mînem lânde beste mac gehân.
ê daz ir vriderîch würdet ze einem wîbe,
Ich wolt mich ez ê kosten lâzen daz mîn mâge unde mîn stifte
müesten mit mir gelter sin .>
lânge des danct im diu klâre herzogîn.
sie sprach: < ich vinde iuch staet in trîuwen trifte .>
 <
Wizt ir, daz iwers vater bas
des iungen von dem berge rehtiu anvrouw was.
der ist nû kumen wol ze solchen iâren,
Daz er mit iu ein hofreise tuot.
sîn vater saelic was wol in sô edelem muot,
daz er gein vriunden triwe kunde vâren.
Dâ von sendet guot boten dar unde lât ez an in werben
únd daz man im tuo bekant
umb den kempfen, den iu got hât her gesant;
deste minner lât sîn rât die vart verderben.
Heizt im sagen, daz mit iu var
künege, vürsten, grâven, vrîen mit ir schar.
dar zuo welt ir iwer lântvolc allez bringen.
Er sol umbe kost dar trahten niht:
man gaebe imz gerne unde allen, die man bî im siht.
sagt im, uns sul von gotes hilfe gelingen.
Wizzet, ê daz ich koem ze iu vor in der naehsten wochen,
was ich bî iwerm mâge von bâr.
dén vrâgt ich, dô vériach er mir heimlîch gar,
Vriderîch von telramunt het in gesprochen.
Dar umbe strâft ich in gar sêr
únd iach, daz er müest verliesen al sîn êr,
ob er sîn triwe niht gein iu wolde kêren.
Dô gap er mir vil guotiu wort,
áber mich dûht, daz sin meinunge waere dort.
dâ von lât nîht, ir sult in dâmit êren,
Ir sendet iwer boten ze hove unde ouch ze hûse
unde heizt im von dem rîter sagen,
dáz der só reht ménlîch geláeze künne án im tragen,
daz man in het geprîst vor künec artûse.
Die boten heizet die rede niht sparn,
sie sagen im, wer welle mit iu ze hove varn,
deste minner in lât sîn rât die vart versitzen.
Er kumet iu, daz weiz ich wol,
dá von man diu maere rehte sagen sol,
er laet sîn niht, er ist wol in den witzen.
Sô sult ir des lâzen niht, ir sent iwer boten balde
gein lützelburc ze iwern mâg.
dér laet durch iuch bediu lîp unde guot in wâg.
sîn triw ist gein iu wol sô manicvalde.
Ir sult vürnamens lâzen niht,
ir besent die, der man iu ze mâge giht,
bit mit iu varn den einen unde ouch den andern.
Ich weiz wol, wirt in kunt getân,
daz iu got her hât gesendet disen man,
sie kument gerne . sô bringe ich den von vlândern,
Oder der müez verzîhen mich gar veterlîcher triwen,
der er von mir gewarten wil.
ich weiz wol unde taet er durch mich zwir als vil
unde dannoch mê, ez kund in nîht geriwen.
Dâ mit wil ich von hinne varn,
unde mîn vart alsô berihten unde bewarn,
daz irs gewinnet beide vrum unde êre.
Lât iu den gast enpfolhen sîn.
wizzet daz, mich triegen dan die sinne mîn,
er ist von hôher art, des gibet mir lêre
Herze unde alle die sinne mîn . swanne er sî halt gevlozzen,
er mac wol rîcher lânde pflegen.
er ist sô edelîch geschicket wol ein degen,
daz von im unser vröude wirt entslozzen.
Habt iwern oeheim hie bî iu.
lât in von hinne scheiden niht . wizzét umb wiu
ich in bî iu sihe gern an disen zîten,
Daz er dem gaste wônet bî.
ich sich wol, daz sie sint beide schimpfes vrî.
doch sol er guote boten lâzen rîten
Hin heim zuo dem vater sîn unde heize umb liut in werben,
die mit im schôn ze hove varn.
ich weiz wol, daz er sich selber niht kan sparn,
er var mit iu, unde solt er wâgen sterben .>
Diu vürstîn sprach: < ez waer mîn ger,
tôt, daz ir in selbe hiezet kumen her
ze uns unde het gehoeret sînen willen .>
Gar balde er wart von in besant.
der bíschòf die rede im schône tete bekant,
er sprach: < ich râtz iu offenlîch niht stille .>
Der lutringaer antwúrt in sô, er wolde sînen rât gesprechen:
 <doch waer kein bote als guot sam ich.
swenne mîn vater unde mîn muoter saehen mich,
deste williclîcher gunden sie ez zechen .>
Der bischof sprach: < iwers râtes sint zwên,
die muget ir wol heizen her în zuo uns gên,
unde hoert, ob sie ez mügen ân iuch enden .>
Der vürste in die türe trat,
die rîter einen iuncherren er în bringen bat.
ér sprach: < mîn muom wolt gern boten senden
Ze mînem vater, daz er mir ein teil liute her sande,
die ich mit ir ze hove braeht,
wan sie hât geworben unde wirbet nâch ir gesleht,
unde daz ich hie die wîl belîbe in dem lânde .>
Diu vürstîn sprach: < daz saeh ich gern,
wan ich sîn ze disen ziten niht enbern
mac wol, wan sich der gast hât im gesellet.
Bî dem sô solt er hie bestên.
unde daz under iu iwer einer oder zwên
ze mînem swâger rîten, daz gevellet
Disen vürsten beiden wol, dar zuo dem rât gemeine.
dar umbe hât iuch iwer hêrre besant,
daz ir uns unde im mit raeten tuot bekant .>
sie sprâchen: < vrouwe, iwer muom, diu ist sô reine,
Swenne wir ir tuon bekant
iúwer bótschaft, ir tríuwe ist gein iu gewant
sô vesticlîch, daz sie uns hilfet werben
An unsern hêrren endelîch wol.
dâ von iwer oeheim hie belîben sol.
wir wéllen dér botscháft niht lâzen verderben .>
Sie sprach: < nû merket mînen sin; ez zaem wol mîner muomen,
daz sie selbe vüer mit mir,
wan ez keiner vrouwen vuogt als wol sam ir
mant sie, daz ich sí der sâme ir vrühte bluomen,
Daz sie daz geslehte êr
án mir unde daz sie ze hove mit mir kêr:
ir bruoder, mîn oeheim, welle selb sîn varende
Oder mîn en, der künec gothart,
ír vatér, der triwe vor mir nie verspart:
die selben triwe heizets sín niht sparende .>
Der abt sprach: < sagget ir von mir, sie sülnz mit nihte lâzen,
daz wil ich irem vater sagen.
morgen vruo, sô ez alrêrst beginnet tagen,
sô hebe ich mich ze ûf mîne strâzen .>
Die boten man dô alle besant,
die man umbe unde umbe teilte in diu lânt.
ietlîcher sîner botschaft was gemaeze.
Vil brieve wurden dô geschriben,
al die wîl die vrouwen hîe ûzze kurzwîl triben.
ich waen, daz bî dem rât niht mê dô saezen
Die vürsten noch diu vürstinné sîe giengen an die wîten,
dâ sie vunden iren gast,
der ûf sich gevazzet het der minne last:
ir kurze kunft im was ein lângez bîten.
Waz sie kurzwîle pflaegen hie,
unde diu herze würren sich wâ oder wie,
des mac ich alles niht wol sîn ein wîsel,
An daz ich wol einez sage:
daz diu minne het verheget in ir hage
manic vrîez herze, daz nû was ir gîsel,
Alsô daz ez vürbaz muoste ir bürde tragen dinsen.
sam noch in vancnusse geschiht,
daz man leisten muoz swes der gebieter giht,
sam muosten ouch diu herzen der minne dâ zinsen.
Der minne münze was dâ gebe,
daz dâ mit gewalte ir ambtlíute stebe
herberge den blicken gâben in die grüfte,
Die daz herze versarket hât
unde diu minne der slüzzel von ir niht enlât.
swie süeze sî ir nam mit rede güfte,
Sie wirt doch underwîlen et- slîchen gar ze sûre.
sô kan sie ouch mit süezer pflege
eteslîchen geben wîse rât unde wege.
sus ist sie scharf unde senfter nâchgebûre.
Diu minne ez sus dicke wirret.
daz lât sîn; hoert wie sich in den lânden virret
diu kunft des gasts unde ie einér dem andern
Sagt von dem küenen degen balt,
wíe menlích er waer geschicket unde gestalt,
daz maer sich in den lânden kunde wandern.
Nû woldén die vürsten sich des morgens danne scheiden,
urloup nâmen sie zuo der magt
unde zuo dem gaste, ir widerkunft in wart gesagt,
diu wart dô anderweide gelobt in beiden.
Dô man êrst den tac ersach,
ein caplân den vürsten beiden messe sprach.
dar quam ze in diu vürstîn gar verstolene.
Daz gesinde sie slâfen lie:
ir caplân unde ein teil vrouwen mit ir gienc,
unde der hóvemeister, sie stuont gar verholene
Unz diu messe ein ende nam . diu vürsten wolden rîten
únd giengén her gein der tür,
dâ man in die pferde het geschaffet vür.
dô bat man sie der herzoginne bîten.
Dô diu vürstinne nû gienc zuo,
síe sprâchén: < iuncvrouwe, wie kumt ir sô vruo?>
sie sprach: < ich lâz iuch sus niht hinnen kêren,
Wan ich iwer unsanfte enbir .>
daz sie balde quaemen, daz gehiezens ir
unde wolden ir dinc schaffen wol nâch êren.
Dâ mit schieden sie sich dan . diu iuncvrouwe sêre weinet.
daz hetens an ir wol versolt,
wan sie wâren ir mit ganzen trîuwen holt,
dâ von sie sie mit triwen wider meinet.
Daz gesinde nû gar zuo reit.
ie der man dô vuor als im sîn botschaft seit,
der hin, der her, als iederman wolde ahten,
Als man in dô enpfolhen hêt.
diser reit, der ander vuor, etlícher gêt.
ir widerkunft sie muosten alle trahten.
Dér lutringer unde der gast sich rihten an die ieide
unde an maneger hande spil.
sô was dâ bî im beliben vrouwen vil,
dâ von ir kurzewîl het vil underscheide.
Dâ von ich nû niemer sage:
merkent, wie diu âventiure ez vürbaz iage.
von telramunt vriderîch man sagt daz maere,
Daz der rîter dar was kumen.
dô er het diu rehten wâren maere vernumen,
ein teil was ez im in dem herzen swaere.
Iedoch sprach er offenlîch: < ich wil in gerne schouwen
under sînen ougen an,
wer er sî der mich mit kampfe welle bestân:
ich slâh in, umbe des wil ich got getrouwen.
Im geschiht zwâr von mir wê,
ob er sie versprîchet, daz sie mir die ê
niht habe gelobt . sô wil ich ê verderben,
ê daz sie niht waer mîn wîp,
oder ich wil, daz niemer lebe mîn veiger lîp.
nû gilt ez doch niht anders danne ein sterben.
Zwâr, daz wil ich dulden ê, ê ich mich ir verzîhe
unde des kampfes weiger im.
wizzet, daz ûf mine wârheit ich daz nim,
ich minne ê daz er ein swert durch mich rîhe .>
Er sprach: < zwâr, ich bin genesen
oft unde dicke, dâ ich solde sîn gewesen
des tôdes unde daz mir muoste doch gelingen.
Alsô mac ouch noch geschehen .>
sîne mâge hôrt man offenlîchen iehen:
 <ir mugt von prîs in unde noch manege bringen.
Dâ von habet stolzen muot unde mant vriunt unde mâge
unde der von iu ie dienst enpfie,
daz er iuch niht lâze an disen noeten hie:
vürbaz mit in sî lîp unde guot in wâge .>
Er sprach: < vür wâr, ich selber wil
rîten zuo den den ich hân gedienet vil,
daz sie in diser nôt mir niht entwîchen;
Sô man ich mâge unde man
unde alle die, gein den ich triwe ie gewan,
daz sie mirz helfen werben endelîchen.
Dar zuo wil ich zuo dem keiser guote boten senden,
daz er gedenke mir dar an,
ób ich ié arbéit im habe ze dienste getân,
daz er mir helfe die sache mit êren enden .>
Vriderîch, der wânt manegen man
im ze dienste gewissen unde bereiten hân,
der sich von disen maeren nû verwandelt
unde ouch sîn widerparte wart.
doch sô brâht er mit im manegen ûf die vart.
hoert, wie ez nû diu âventiure handelt.
Der vürstìnne von prâbant ir boten wîder sagten,
daz sie alle wolden kumen;
sie het lânge kein lieber maer nie mê vernumen,
ân dô die ünde den kempfen zuo ir iagten.
Von klârbrùnn abt gundemâr
sîne brieve unde sîne boten sande dar,
die sagten, daz der iunge künec quaeme,
Den man nâch dem vater hiez
Gothart, dô man in in toufes wazzer stiez,
unde vüer als sînem rîchtuom wol gezaeme.
Der bot sprach: < iwer en der hât sîn guot botschaft gesendet
sîner tohter gein lutringe,
daz sie kum unde guote rîter mit ir bringe,
daz ir sun werde an êren iht gepfendet .>
Diu vürstinne ir gaste sagt,
daz ir quaem manic stolzer rîter unverzagt,
sô daz er kein gewalt dorft widersitzen.
 <
Die boten habent mir veriehen,
daz mîn mâge sich wellen lâzen bî iu sehen
mit solher maht, daz schilt unde helm erglitzen .>
Er sprach: < sî wir gewaltes vrî, sô lebt ân alle swaere.
ich getrouwe der hôhsten hant,
daz er vür sîn hôchvart gebe mir ein pfant,
daz er gesagt nimmêr daz widermaere .>
Dar nâch an einem morgen vruo
der von engellânt ze antwerf schifte zuo,
dâ wart er von der vürstîn schôn enpfangen.
Abt gundemâr quam mit im dar.
mán sagt, daz er quaeme mit einer rîchen schar.
die gazzen wurden enge von dem gedrange.
Der abt der sprach: < iuncvrouwe, ich hân mîn widerkunft geleistet.
ich bringe iu den heren mîn,
iwern oeheim .> sie sprach: < ez ist daz wol schîn
an iu, daz got iuch triwelîch hât gegeistet .>
Der gast quam mit der vürstîn dar.
dô er den künec enpfie, dô nam er an im war,
daz sín muom waer mit im gar unversûmet.
Er sprach: < muome, ich wil veriehen
dir, daz ich bî mînen zîten nie gesehen
hân keinen man, der baz die enge rûmet
Mit dem swerte vor dem vann, dâ sich der poynder wirret.
ist manheit nâch der vorme niht,
sô triuget mich mîn herze unde al mîn angesiht
unde hât sich witze unde sin von mir gevirret .>
Der von lutringe niht enlie,
sînen oeheim er gar williclîch enpfie
unde brâht hin vür mit im manic stolze vrouwen,
Die mit ir süezen sprüchen rîch
kunden schôn enpfâhen den künec lobelîch,
dâ von sîn herze den muot kunde hôch erbouwen.
Zühticlîchen von im wart den vrouwen schôn gedanket.
dâ mit er zuo herbérge vuor,
sîn herze was gar lûter âne valsches muor,
swie doch dar în diu minne ir anker sanket.
Der vürstinne marschalkes stap
des küneges marschalke sô vil gazzen gap,
daz er die vürsten herberget nâch ir rehten,
Grâven, vrîen, dienestman,
ie den man, als er ez an der maht mocht hân,
gar zühticlîch; man dorfte drum niht vehten.
In die herberge man sie spîst nâch heiz der ambetliute.
swes man dâ eines an sie gert,
dér wurdén sie volliclîchen driu gewert,
unde liezen ir koche kriegen umb die hiute.
Vünf tage er die ruowe dâ nam.
man pflac sîn sô, daz man sîn bleip gar âne scham.
die wîl sie maneger kurzewîle gedâhten
Mít tiost unde mit manegem spil:
buhurdieren, tanzen, reien, des wart vil;
der tioste val dâ manegen rîter smâhte.
Diu vürstìn den künec bat, daz er ez hieze wenden
unde ouch die sînen dâ von naem,
sam taet sie die iren biz man wider quaem
 <unde man besehe, wie got mîn vart well enden .>
Daz was dâ beidenthalp geschehen.
díu tiost wart verboten, als ich hôrte iehen,
sus maneger hande schimpf wart in erloubet,
Dâ mit sie schôn die zît vertriben.
dô man nû den vünften tac dâ was beliben
unde wider quam, den der wâc het betoubet,
An dem sehsten morgen vruo von dannen was sin scheiden;
mit im vil manic stolzer degen
der verholen kleinet gein der verte wegen
enpfangen het von wîben unde von meiden.
Die rehten strâze gein dient man zogt.
der vürstìnne amptliute, schultheize oder vogt,
die het man alle vor dâ hin besendet.
Die stete heten ouch dâ hin
ir búrgèr geschickt als ich bewîset bin,
daz díu kost würde mit rîcheit wol volendet.
Díe lântherren zogten zuo nû gemeinlîch alle
beidiu von limburc unde prâbant.
waz man dâ der besten unde der waegesten vant,
die sach man kumen nû mit grôzem schalle.
Sîn samnunge ze hoye hêt
der von lütich, diu ze sînem gebote stêt.
der vlemminge hêrre sîn volc ze brücke wolt houfen.
Diu von lutringe gein metze was kumen
mít rîchhéit als ich ez von ir hân vernumen,
dâ wolt síe kleidér unde kleinet koufen.
Der von lützelburc quam dar, sin vart was wol ze prîsen.
dár quam zuo im der von bâr.
wâ sie nû zesamne quâmen alle gar,
des kan diu âventiure iuch wol bewîsen.
Als ich sîn ouch bewîset bin
von der âventiure, alsô vüer ich sie hin.
doch würde ze lânc ein teil diu sage dem maere,
Wie ie der hêrre von heime schiet
abe sîns lândes gemerke unde wie sîn vart geriet
unde wâ iegelîches nachtseld sunder waere.
Daz lât sin, sie wolden dar dâ in was hin bescheiden.
ûf den tac unde an die stat
als sie vor diu vürstîn mit ir botschaft bat.
dar quâmen sie mit rîchen zimier kleiden.
Ie der man schicket sô sîn vart
gein sârbrücke dâ diu rehte samnunge wart.
her dan ein teil ûf einer wîten ouwe
Wart geslagen manic gezelt
bî dem wazzer hin, ez waer wise oder velt
bedecket wart . waz ie der man dâ bouwe
An hüttén unde an gezelt? dâ wart ein sulch getemere
beidiu von zimmer unde von ruof,
von rossen unde von liuten hal ein sulcher wuof,
sam tûsent smide ûf kezzel slüegen hemere.
Dô nû die hêrren zogeten zuo
an dem tage was ez dannoch alsô vruo,
daz zuo ein ander quaemen wol die vrouwen.
Iuncvrouwe elsâni von prâbant
quam dâ sie ir muomen von lutringe vant,
den engelleys man mohte bî ir schouwen.
Der bíschòf quam mit ir dar unde der vlemminge hêrre.
sie vunden bî ir den von bâr
unde der lützelburger hêrren . ich sage wâr,
vür daz gezelt erbeiztens ûf die terre.
Dô man ir kumen het vernumen,
der vürstìn man sagt, ir muome waere kumen.
vür daz gezelt begunde sie gein ir gâhen.
Ir bruoder, den von engellânt,
diu von lutringe bî ir muomen vant,
dô wart von in gesehen ein schoen enpfâhen.
Der von lutringe unde der gast, die wolden sich niht scheiden,
sie wâren staetez den vrouwen bî.
diu vun mümpelgart unde ander graevîn drî,
die leisten vartgselleschaft in beiden.
Sie sprach: < muome, tuo uns bekant
den ríttèr, den got ze vröuden hât gesant
dir unde ouch uns, daz wir im êre bieten .>
Sie sprach: < er ist den vrouwen mit.
er unde dîn sun, die habent ûf der vart den sit,
daz síe sich mit in kurzwîle wellent nieten.
Die sint iezunt beizen geriten mit valken zuo dem wazzer .>
dô sprach ein rîter offenbâr:
 <er was gevallen nâch eim reiger in die sâr
unde ist noch in der herberge alsô nazzer
unde leget andriu kleider an.
als ich ez von den vróuwèn vernumen hân,
sie wolden ir in iwer herberge bîten.
Ob ich ez rehte hân vernumen,
dar wolt mîn hêrre von lutringe mit im kumen
unde wolden danne ze hant nâch iu her rîten .>
Diu vürstîn von lutringe sprach: < mît swiu ich in möhte êren,
daz taet ich williclîchen gern.
muome, waer ez im liep, ich wolt sîn niht enbern,
wir müesten zuo im in die herberge kêren .>
Die hêrren ez alle dûhte guot.
sié iâhén: < zwâr er ist wol in solchem muot,
daz er erkent, waz man im êren reichet .>
Nâch dem trinken wart getragen
ander kleider balde ab einem kamerwagen,
in einem pavelûn manz an sie sleichet.
Dâ mit huoben sie sich dar, die vrouwen unde die hêrren.
ein bot der wart in vor gesant,
dâ von man die vrouwen alle bî im vant.
nû kumt diu reht, diu im kan trûren verren.
Daz was diu kiusche von prâbant,
wan diu minne sich ir beider underwant
des êrsten, dô er quam ze ir gesigelet
unde sie einander wurden kunt.
ich waen, daz diu minne ietweders herzen grunt
zesamne het verslozzen unde verrigelet.
Dar zuo in ir herzen gruft het sie sich sô gestempfet
alsô mit volliclîcher kraft,
dáz sie an in beiden wart sô sigehaft,
daz ír viur weder luft noch wazzer tempfet.
Bî dem von lutringe vunden wart
die vróuwèn unde der iunge von hôher art
in einem gezelt, daz was von rîcheit tiure,
Als imz sîn vater het gesant.
diu vürstìnne von lutringe ez wol bekant,
wan sie het ez ir wirte geben ze stiure,
Dô er sîn êrste hervart vuor ze dienste dem von vrankrîche,
dô er ûf den spangôl reit,
ein ríttèr den vrouwen unde den vürsten seit:
 <vrouwen unde hêrren kument alle gelîche .>
Sie mahten sich her vür die snüer
gein in . ob man die nû mit getret iht rüer?
daz waer geschehen, dô irreten sie schranken.
Ze in ûf erde erbeiztens nider.
vón schoenérm enpfâhen weder vor noch sider
hân ich vernumen noch von süezerm danken.
Diu von lutringe in mit schoener rede hôch gundewierte,
alsam die hêrren über al.
dâ wart gehôrt unde vernúmen ein solîch dêûs sal,
daz ez noch einen rîchen keiser zierte.
Die in niht heten vor gesehen,
die muostén des nû in iren herzen iehen,
daz sîn lîp waer nâch wunsche wol gemezzen.
 <
Zwâr, im wont rehte manheit bî
unde rîchez adel . swan er halt gevlozzen sî,
er mac wol dort rîche hêrschaft hân besezzen .>
Diu von lutringe unde der gast bî handen sich geviengen.
bî der kiuschen von prâbant
man den engelleys unde den von lütich vant.
sus inz gezelt mit vröuden sie dô giengen.
Der vlemming unde der bârer vogt
unde der lützelburger mit den vrouwen zogt,
in daz gezelt sie quâmen alle gemeine.
Von prâbande diu zarte klâr
gienc dâ sie den vlemming vant unde den von bâr
unde den von lützelburc . diu kiusche reine
Dankt in, daz sie mit ir wolden zuo dem kampfe rîten.
sie iâhen, daz sie ez taeten gern:
 <uns waer leit, solt wir iuch keiner dinge entwern .>
des danket sie in unde sazte sie an ir sîten.
Trinken hiez man balde dar tragen.
sie vuoren zuo herbérge, alsus hôrt ich sagen.
diu von lutringe sprach: < muome ich wil dich rouben:
Ich wil den rîter haben mir,
der sô menlîch ist ze trôste kumen dir,
daz solt du im durch rehte liebe erlouben .>
Sie sprach: < maht du ez an im hân, ich lâz an mir niht brechen .>
sie sprach: < ich getrouwe im wol,
er nem hînt von mir, waz ich im gebe vür vol.
sin zühtic munt sol ez niht widersprechen .>
Er sprach: < waz ir gebietet mir
unde iwer muome mich heizet, dar zuo stât mîn gîr .>
sie sprach: < sô muoz sie hîe bî mir belîben.
Des sol mîn sun iuch niht erlân,
ich wil iuch ie mit gewalte bî mir hân
unde wil iu wol mit schimpfe die zît vertrîben .>
Dâ mit sie beliben dâ . die hêrren kêrten danne.
diu vürstinne ê râtes pflac
mit in, daz man solt belîben über tac.
daz hiez man künden dâ von man ze manne.
Die hêrren man dô an den rîn
dés morgéns hiez spîsen mit brôt unde mit win
unde allez, daz man dar zuo haben solde.
Ir amptliuten man ez sagt,
daz sie ez des morgens naemen sô ez tagt.
die hêrren iâhen, daz ez ir keiner wolde.
Der vürstìnne man ez sagt, der was ez unmâzen leide
unde sant dô iren rât ze in,
daz siez naemen iemer durch ir dienstes gewin;
sie hiezen ir ez versagen anderweide.
Des dritten morgens man ûf brach.
die wegén von swaere tâten manegen krach,
ê daz sie sich des âbents nider liezen.
Zühticlîchen geherberget wart.
aber an dem andern morgen ûf die vart
sie huoben sich, als sie die hêrren hiezen.
Ir nachtselde ich wil gedagen hovierens mit den vrouwen.
an dem vünften morgen vruo
zwischen oppenheim unde mênz sie zogten zuo
unde legeten sich dâ nider ûf den ouwen.
Manic stolzer rîter guot
bî dem rîn sich zuo ir leget durch hôhen muot.
der lîninger zogt mit dem von lutringe.
Der von sârbrücke bî im lac.
als man sach des andern morgens êrst den tac,
hoert, ob der von berge iht rîter bringe.
Zwâr ér quam harte weidenlîch her ûf von niderlânde
mit einer stolzen ritterschaft.
er hét wol geleistet sîner muomen boteschaft,
die sie von antwerf hin heîm zuo im sande.
Dem keiser wart nû kunt getân
gein vrankenfurt, daz rîchelîchen ûf dem plân
diu vürstîn laege mit grôzer heres krefte.
Sie het driu tûsent rîter wol.
der kéisèr sprach: < als ich ez rehte sagen sol:
ir helfer pflegent guoter ritterschefte .>
Er bôt ir, er wolt des morgens sich gein mênze machen,
daz sie sich leget hin nâher baz.
ob ir vriunt dem telramunder trüegen haz,
daz sie daz solt mit vriden wol besachen.
Als ich daz maere hân vernumen,
der von telramunt der stolze was vor dar kumen,
sus iagt sîn manheit in gein kampfes gelde.
Nû quam der keiser in die stat.
diu vürstìnne zogt, als er sie âbendes bat,
hin ze dem gestüele unde leget sich dâ ze velde.
Der kéisèr selb zuo ir reit, daz solt ir niht versmâhen.
dô er sie werdiclîch enpfie,
ír dankén suozlîch gein im sie niht enlie.
die andern nâch ir wirde er kunde enpfâhen.
Er sprach: < wer zeiget mir den degen,
der sich kampfes hât durch dise iuncvrouwen erwegen?>
diu vürstîn von lutringe in balde erblicket.
Sie sprach: < hêrre, daz ist der,
der vür mîn múomèn wil wesen kampfes wer,
wizt, daz er niht von keiner dröu erschricket .>
Der kéisèr mit zühten sprach: < zwâr, ich gan im wol guotes.
mich dunket wol an der gestalt,
daz sîn herze sî menlîcher ellen balt.
im kumt ouch einer, der ist stolzes muotes .>
Nû quam diu keiserinne wert,
diu bî grôzem gewalte niht wan diemuot gert,
daz kunde ir reinez herze sie wol gelêren.
Diu vürstìn den keiser lie,
geîn der keiserinne sie dô balde gienc,
von der sie wol enpfangen wart nâch êren.
Die von lutringe kunde sie wol gar wirdiclîch enpfâhen
unde dar nâch den von engellânt
unde die hêrren alle, die sie bî im vant,
mit süezen worten gar ân allez vergâhen.
Sie sprach ze der magt: < ich gan dir wol
ob dir hie von gotes hilfe gelingen sol,
unde dem, der sich durch dich hât kampfes vermezzen .>
Der keiser rîch die hêrren bat,
daz sie in dem gestüele hiezen nemen stat,
 <die vürstîn bî der keiserinne lât ezzen .>
Síe sprâchen: < waz ir gebiet, daz sul wir gerne leisten .>
dâ mit urloupte er sich sân
unde diu keiserin . sus schieden sie sich dan.
wizt, daz sîe heten doch dâ gewalt den meisten.
Die vürsten alle mit sunder rot
zogeten zuo dem hove durch des keisers bot.
daz was wol reht unde tâten éz billîchen.
Der keiser sie nû alle mant
únd sagt in, die ungern wolden in daz lânt,
daz sie nû hulfen retten roemisch rîche:
 <
Iederman gedenken sol: überwíndent die híunèn
uns, sô sî wir alle verlorn.
unser einer ist dar zuo sô wol geborn,
er müest in iemer dreschen unde ziunen .>
An dem pfingestlîchen tage
die hérrèn mit rotte wurden alle enwage,
vil rîter dâ wart umbe unde umbe gemachet.
In daz gestüele man dar nâch zogt.
durch geudén ie einer vür den andern brogt,
vil manîc pusûn dâ vor in erkrachet.
Iegeslîches vürsten sitz im vor ûz was gemezzen.
die verdienten aldâ ir amt.
sie tâten sô, daz sich sîn keiner schamt.
der schenke brâht wîn, dar nâch der truhsaezze ezzen.
Der kameraer gap wazzer vür.
welt ir hoeren von wiu hânt die siben kür
die vürsten, des lâz ich niht lânge warten.
Der êrst von mênze ist genant
kanzelaer des rîches über diutschiu lânt.
sô hât man den von cölen zuo lamparten
Vür des rîches kanzelaer . sô schrîbt sich der von triere
ein kanzelaer von walhen lânt.
díe kür diu erzbistuom von der wirde hânt.
sô suln der leienvürsten wesen viere:
Der werde pfallenzgrâve bî rin
ist der êrst unde sol des rîches truhsaezze sin,
sô ist von brandenburc ein kameraere.
Ein schenke der ist von beierlânt.
dem rîche ist von sahsen ein marschalc genant.
der keiser karl alsus beschiet daz maere.
Mit den siben vürsten karl daz rîche kunde stiften
unde ouch mit maneger wirdikeit
als man ez unz an daz ende von im seit.
swer sîn niht weiz, der suoche ez an den schriften.
Daz ezzen het ein ende genumen.
die vürstèn man schône sach ze hove kumen
zuo dem keiser unde zuo der keiserinne.
Aldâ manic schoene tiost geschach,
die der keiser unde diu keiserinne sach.
vil maneger dâ gevalt wart von der minne.
Daz het ouch ein ende nû . ze herbergen die vrouwen
von dem gestüele wolden varn.
eteslichiu under in kunde vröude sparn,
diu ir âmîs muoste in den molten schouwen.
Ze herberge sie nû wâren kumen.
nû het man daz allenthalben wol vernumen,
dâ sich der kampf des morgens solt verenden.
Der keiser het ez gern erwant
unde die vürsten . twederhalp man stat sîn vant
mit keiner sahe, daz man in möhte erwenden.
Nû wart daz wol ûz genumen, wie man in vehten wolde:
ze beider sit was daz ir ger,
dáz man vehte ze rosse mit schilt unde mit sper,
unde ie der man quaeme als ein rîter solde.
Der keiser des dô niht enliez,
daz gestüele er umbe unde umbe verschrenken hiez.
nû wart dar în ein ander schranc gemachet,
Dar inne enzwischen solt man stên,
gewâpent hin în zuo in solde nieman gên
biz daz der ernst ir eime ze schimpfe erlachet.
Nû het ouch diu nacht genumen der sunn ir liehtez schînen,
dâ von diu menge slâfens pflac.
díu sunn aber wider bringen wolt den tac,
daz kôs man an den kleinen vogelînen.
Dô der tac durch die wolken brach,
der abt gundemâr ze hant ein messe sprach
der trinitât, daz got hulfe sigenünfte
Dem degen, der sîn iungez leben
hét durch die iuncvrouwen ûf tôdes wâg begeben.
des bat er in der messe ze gotes künfte,
Die wîl er verzîhet niht kein lûter herze reine.
sô wol dem priester, dem geschiht,
daz er in von sînen worten handeln siht,
der mac vor valle ein lânt ûf halten eine.
Dô der gast het die messe vernumen
únd diu von lutringe, diu heinlîch dar was kumen
mit der iuncvrouwen, der herze vröude schiuhet,
Wan ez nû an daz treffen gienc,
dâ von díe allé kurzwîle unde vröuden lie,
wan ir herze was in sorgen drûch gedriuhet.
Nû het sich der tac erhaben . daz her reget sich mitalle
an allen sîten hie unde dâ.
der sunnen schîne het veriret des tages grâ,
vil manic gedoez sich hebent wart mit schalle.
Bischof wippreht ein messe sanc
mit manegem hêrlîchen pfaffen, diu wart lânc
dem degen vrî, der sich het kampfes gewillet.
Diu keiserinne quam ouch dar,
wan diu was mit gunst ie bî der iuncvrouwen klâr:
als verre sie mohte het sie ir klage gestillet.
Des danket ir diu reine magt mit zühten als sie kunde.
daz lât nû sîn; ich tuon iu kunt
wie den stolzen vriderîch von telramunt
der keiser ouch bî einer messe vunde,
Die im ein bischof rîlîch sanc.
wizzet, daz von rittern was umb in gedranc.
sîn stolzez herze sich lie menlîchen vinden.
Dô er den keiser kumen sach,
muoticlîchen er ûz vrîem muote sprach:
 <wizzet, hérre, daz sich mîn herze kan vröude gesinden.
Ich weiz wol, daz mir diu magt noch hiute wirt ze teile,
nâch der mîn herze lânge her
ringet .> der kéisèr sprach: < hetst du sîn gewer,
du möhtst ez dir wol zeln ze einem heile .>
Er sprách: < ich wil sélbe sîn gewer
mit dem swerte ûf sînem kopfe unde mit dem sper,
daz in sîn kumendiu vart muoz iemer riwen .>
Der keîser sprach: < got gebe dir heil .>
er nam urloup unde reit hin ûf ienen teil,
wan er ze beidersît wolt pflegen triwen.
Er quam dô den benediz der bischof tete mit kriuzen.
den wálèys er hêrlîchen vant.
er gedâchte: < unde waerst du vriderîch bekant,
im möht vürwâr von dîner manheit schiuzen .>
Gelückes wünschet er der magt
unde dem rîter, der dâ stuont sô unverzagt.
sie dancten im unde sprâchen: < in iwer triwe
Lât uns iu, hêrre, bevolhen sin .>
der kéisèr sprach: < habt ez ûf die êre mîn,
daz iu mit gewalt hie nieman unreht briwe .>
Dâmit urloupt er sich dan, er wolt ze gerihte rîten.
ûf dem gestüel diu keiserîn
unde die vrouwen wolden bî ein ander sîn.
nû regete sich daz volc an allen sîten.
Der telramunder quam kostlîch:
alliu sin wâpenkleit diu wâren rîch,
sô was er selb ein stolzer man des muotes.
Sus quam er dar mit stolzen siten
in den ring hêrlîch mit wâpenkleit geriten.
vil maneger sprach: < got günne in alles guotes .>
Nû was ouch der kumende gast ûf ein starc ors gesezzen,
daz rîlîchen verdecket was.
schilt unde helm gleiz lûter als ein spiegelglas,
dar an was rîcher koste niht vergezzen.
Er quam als im wol was geslaht.
im volget unz an daz gestüel ein grôziu maht.
der keiser hiez die hêrren alle în lâzen
Zwischen den rinc unde daz gestüel,
eteslîchen von gedrange was niht küel,
die in den schranken giengen oder sâzen.
Nû hoert wie quam in den rinc der iunge ân valsche gallen
reht alsam ein zierlîch degen.
manic rôter munt mit wîzen handen segen
im schrancten, wan er muost in wol gevallen.
Der keiser dâ wol tûsent man
het mit wâpen, die die huote solden hân,
daz sie gewaltes beide waern erlâzen.
Die hêrren heten alle veriehen
bî ir eide dem keiser vür gewalt geschehen.
diu schirmunge stuont dem keiser wol ze mâzen.
Alsô wart der vride al umbe gekündet unde geschrîet
unde verboten bî der hant
dem ríttèr, sô waer dem kneht daz houbet pfant.
sus wurden sie vor gewalte schôn gevrîet.
Diu sper sie nâmen in die hant,
starc unde niwe, daz man dâ zaeher niht envant.
dô wurden diu ors mit nîde dar ersprenget.
In die schilte sie sich smugen,
über die stegereife sie die vüeze bugen,
den orsen wart ir snellheit wol verhenget.
Sunder vael gar ritterlîch die tiost sie alsô mâzen
daz diu sper sich beidiu kluben
in die hant . vor zaehe sie niht gar zerstuben,
dâ von diu orse nider ûf die hahsen sâzen.
Diu orse sie snellîch brâhten wider.
diu drum ûz den handen liezens vallen nîder.
diu swert her vür sie ûz den scheiden nâmen.
Ietweders orses widerkêr
balde geschah, daz schuof ir menlîches herzen lêr,
vil manegen niet sie rêrten ûf die sâmen,
Mit den swerten manegen nagel sie zuo der erde saeten.
swen daz diu ors sie truogen vür,
wider zesamne gâhes in ritterlîcher kür
sie quâmen als sie die winde zesamne waeten.
Von den stoezen vor dem knie
sich die îsenhosen zarten dort unde hie.
ez was niht schimpf, des sie dâ beide pflâgen.
Manegen ellenhaften slac
íetwedér dem andern durch ein sterben wac,
an dem geloete sie ez ein ander wâgen.
Alsus manic werlîch slac diu schildes örter schirbet
reht als dâ ein dürrez loup,
die sunne unde der rîfe hât gemachet toup,
die windes brût hôch gein den lüften swirbet.
Von den orsen gienc ein dunst
rehte als dâ sich hebt ein rouch von einer brunst.
der helde kraft diu quam in gar ze noeten:
Nimmêr sie mohten krefte gepflegen.
dô sprungén ze vüezen balde von in die degen,
sie heten muot alrêrst daz wal ze roeten.
Mit den swerten sie einander krefticlîch an liefen,
ez was alrêrst umb wurf gespilt.
die vroúwèn ûf dem gestüel sîn gar bevilt,
ir nôt beweinet wart mît siuften tiefen.
Diu klagende iuncvrouwe von prâbant
tougenlîch ir wîzze hende weinend want,
sie was der hôhen vröude worden vlüstic.
Vriderîch der stolze von telramunt
dén gast sluoc, daz er wart strûchent an der stunt,
alrêrst dô wart ir klage gar durchbrüstic.
Owê parzivâles barn, wie lânge wilt du sîn borgen?
wende der iuncvrouwen herzenleit;
unde gedenke, daz dîn geslehte ie menlîch streit.
nû sach er, daz sie umb in was in sorgen.
Alrêrst er niwe kraft enpfant:
dáz swert er hôch ritterlîch warf in der hant,
der slac dem schilte unde helme gespenge lôste.
Von telramunt grâve vriderîch
gedâht ouch: mir wirt diu iuncvrouwe lobelîch.
der selbe gedinge in beiden quam ze trôste.
Alsus was diu minne dâ ir beider kerzen zündel
dâ von dicke daz viur erschraet
ûz den helmen, daz ez gein den lüften waet.
sus wart sie dâ ir beider underkündel.
Dér gast nam an kreften zuo,
daz was vriderîch von telramunt ze vruo,
sîn slege dem doners krache wârn gesellet.
Die erdünten im den gebel,
daz im vür diu ougen viel ein vinster nebel,
mit sulcher kraft wart im sîn kopf erschellet.
ûz unwitzen er nû sprach: < wie lânge wel wir vehten?
ez ist der keiser unbedâht,
daz er uns niht hînaht schaffet ruo die nacht
unde liez uns kumen morgen in den rehten .>
Er sprach: < ich weiz niht, waz ir sagt;
diu sunne uns mit irem schîn noch hôhe tagt>
der grâve sprach: < wie ist ez dan sô vinster?>
Er sprach: < der wârheit ich vergihe,
helt, hab mit mir vride, wan ich niht wol gesihe,
sus gât mir vor den ougen daz gelinster.
Tuo ez durch dîn werdikeit, der ich hân vil gehoeret .>
der gast dô sprach: < nû bis gewert
durch die magt, an die dîn muotwille valsches gert.
ich het niht êre, slüeg ich dich sus betoeret .>
Die rede wol hoeret der keiser rîch
unde die vürsten alle, den was ez lobelîch.
sie sprâchen: < zwâr, er ist von hôher vrühte .>
Der keiser sprach: < vür wâr man sol
prüeven, daz sin menlîch herze getrouwet wol
im selb, dâr zuo er pfliget vil rîcher zühte .>
Vriderîch gesezzen was, daz houbt het er enbloezet.
dér gast keiner müede enpfant,
er hete sich geleinet über schildes rant.
des wart sin lop von rittern wîs gegroezet.
Vriderîch was kumen wider.
er wischt ûf, dâ er was vor gesezzen nider.
den helm er het ze houbet vaste gebunden.
Sînen schilt er zuo im gevîe:
muoticlîch er ander weide ze kampfe gienc,
reht áls ob er nie müede het enpfunden.
Manegen ungevüegen slac er kunde dem gaste mezzen.
eteslîcher sus geriet,
daz er vil manegen nagel von den blechen schriet.
nû wolt der gast sîn selbes niht vergezzen.
Daz swert er im dô undergie,
mit den starken armen er in umbevie
unde druct in, daz im rip unde rücke erkrachet.
Er zuct in ûf als einen bal
unde stîez in vaste nider, daz er lût ergal.
er sprach: < nû wirt dîn übermuot geswachet.
Gibe her balde sicherheit, oder du muost verderben .>
er sprach: < vür wâr, des tuon ich niht.
diu êre dir unde diu scham niemer mir geschiht.
ich wil ê sus von dîner kraft ersterben .>
Daz beswaeret den werden gast,
ér druct in, daz im daz bluot ze munde ûz brast,
dar nâch den helm in zorn er von im zarte,
Daz hersenier er von im brach,
mit dem mezzer er im gein den zenden stach,
nû het er in gedrücket vor sô harte,
Daz er kûm daz wort gewan . er sprach: < helt ellentrîche,
ich biute dir mîn sicherheit
unde verzîhe mich der hôchgebornen meit.
die hân ich an gelogen sicherlîche .>
Die sicherheit der stolz enpfie.
der keiser unde dîe vürsten beide dort unde hie
mit samt der menge ez hôrten unde sâhen.
Der iunge degen in ûf lie.
mit verbundem helme er vür den keiser gienc.
er sprách: < hêrre, wíe sol ich mîn rede anvâhen,
Daz ich tuo gerihtes reht? iwer triwe mich des wîse .>
er sprach: < sô nemt iu einen man,
der iwer wort spréche .> dô nam ér den grâven iôhán
von lützelburc, der kund ez wol ze prîse.
Ich bin noch einer, der in klagt,
Vriderîch von telramunt, swâ man ez sagt,
durch sînes menlîchs herzen hôchgemüete.
Het er daz einic dinc bewart
gein der edeln, kiuschen, klâren megde zart,
sô waer ze klagen wol sîner iugende vrüete.
Grôziu bet umb in geschach . doch was sîn widerwarte
gein im sô krefticlîchen kumen,
daz ez in niht sîden grôze mohte gevrumen,
ez würde sîn strâfe der slegel unde diu barte.
Vor dem gerihte nû diu magt
mit volge unde mit vrâge ledic wart gesagt.
sô solt der keiser rihten als er solde
Über den von telramunt.
dáz houbt wart im ab geslagen an der stunt
de sigehaft dô urloup nemen wolde.
Dô man von im bant den helm, dô bran er als ein rôse
des morgens in dem touwe tuot.
dô was sîn munt roeter danne ein glüende gluot:
sus stuont vor gerihte der her unlôse.
Dô sprach diu magt: < hêrre er ist mîn .>
er sprach: < niht, ich sol weder iwer noch niemans sîn .>
diu iuncvrouwe sprach ze dem keiser: < hêrre, daz rihtet
Zwischen dem degen unde ouch mir .>
dô sprach der von antschouw: < hêrre daz ist mîn gir,
wan ich mich ir hân keiner ê gepflihtet .>
Díu urtéil gegeben wart vón den vürsten gemeine,
sint daz er sie mit ritterschaft
het versprochen unde waer worden sigehaft,
sie het in wol behabt, diu kiusche reine.
Dô disiu urteil nû geschach,
hoeret, wie der rîter zuo dem keiser sprach:
 <her, lât mich ê die iuncvrouwen vor gesprechen .>
Er sprach: < daz gevellet mir wol;
wan sie nû nâch iwerm willen leben sol,
sô vindét ir an mir keinen gebrechen .>
Dâ mit er sie mit im dan nû wist ûz dem gedrange.
er sprach: < iuncvrouwen mac iwer munt
vérmîdén des ich iuch wîse hie ze, stunt,
sô mugt ir mich mit vröuden haben lânge.
Tuot ir des niht, ir vlieset mich!>
díu iuncvrouwe sprach: < bî got ich iu vergich
dáz ich iwer heiz wil dulden unde lîden .>
Klingesor, der âventiure bunt
mache den vrouwen unde dem dürgenherren kunt
unde sage in, waz sie hiez der rîter mîden,
Wan der âventîure grunt daz mîden gar besliuzet.
unde kanst du des die vrouwen baz
béscheidén dan ich, daz lâz ich âne haz:.
dîn meisterschaft an günste des geniuzet.
Er sprach: < sing vür dich, meister wîs.
ich gip dir an diser âventiur den prîs,
wan ich ir hân deheiner slahte künde .>
Er sprach: < hâst du von dem klingesor
iht gehôrt der artûs die vrouwen hie vor
verstolen het, unde wie sie gâwein vünde,
Dâ zuo schahtelmarveil? der degen sie sint mit strîte erlôste.
vil zoubers er an buochen las .>
Klingesor sprach: < mîns enn uren sîn schrîber was,
nâch sînem tôt warf er ir vil ze rôste.
Mîn en der wart von rôme gesant
ze einer gib dem künege rîch in ungerlânt
der selb wart klingesor nâch iem genennet.
Den selben namen hân ouch ich .>
diu vürstìn von dürgen sprach: < lieb wolfram sprich
vür dich, dir ist sîn nam nû wol erkennet,
unde sage uns wie ez ergienc der kiuschen megde reine
unde ouch dem iungen antschouvîn.
Wolfram, tuo ez iemer durch den willen mîn,
bringe uns ze end der âventiure meine .>
Er sprach: welt ir nû mîniu wort
hoeren, ich sage iu wie ez in beiden dort
ergienc: nû het diu iuncvrouwe wol gehoeret,
Wes er sie underwîset het.
sie gehiez leisten sîn gebot unde sîn gebet
unde sprach: < wir werden dâ von niht zestoeret .>
Dâ mit giengens in den rinc, sie beide mit einander.
der ê man beidenthalp veriach.
der kéisèr mit worten sie zesamne sprach,
daz ez wol hôrt der ein unde ouch der ander.
Der keiser unde diu keiserîn
bâten, daz man liez die hôchzît bî in sîn.
daz wart in dô versagt gar zühticlîche.
Von den hêrren, die ouch dâ hin
wâren kumen durch der iuncvrouwen prîs gewin.
die bâten nû den keiser alle gelîche,
Daz er unde diu keiserîn sie alle dâ mit êret,
unde mit in vüere gein prâbant.
 <iwer gnâde von uns mit triwen sî gemant,
daz ir mit samt der keiserîn dar kêret .>
Die vürstîn unde den degen wert
der kéisèr mit samt den hêrren nû gewert,
des wart gedanket im nâch hôhem prîse.
Ze herberge meniclîch dô reit.
diu keiserinne die von lutring unde die meit
ze herberg vuort mit ir in süezer wîse.
Dés morgéns die vürsten bî dem keiser messe hôrten,
die bat er dô, daz sie bereit
waeren, swenn in würde der unger kunft geseit.
daz wart versichert im mit vesten worten.
Der vürste von prâbánt des niht enlie,
sîniu lêhen er von dem keiser schôn enpfie,
dar nâch er bat die vürsten al mitalle,
Sie quaemen zuo der hôchzît sîn.
dâ mit schiften sie mit vröuden an den rîn,
mit in manic vürste unde hêrre mit rîchem schalle.
Diu pfert hiez man überlânt nâch in gein cölen vueren,
dâ ouch ein stolz hovieren wart.
von danne vuoren sie gein ache die rehten vart
unde legten sich her dan von den gemüeren.
Die rehten strâze wol gebant
wart von in, die sie dâ zogeten gein prâbant.
ze antwerf wart ein rîch gestüele gemachet,
Dâ diu hôchzît solde sîn.
nû der keiser zuo zogt unde diu keiserîn,
von manegem hurte unde pusûn ez erkrachet.
Diu hôchzît sô rîlîch wart ân allez zadels vinde,
daz ez liht niemer mê geschiht.
als diu âventiure mir vür ein wârheit giht,
ez waer vrouw er dâ staetez hovegesinde.
Diu âventiur mir vürbaz sagt,
wie elsanî von prâbant, diu kiusche magt,
dem vürsten wert des nachtes wart gesellet.
Diu keiserîn des niht enlie,
mit der vürstîn sie ze bette des nachtes gienc.
diu kamer was mit ströu gar überpfellet.
Daz bette wol gezieret was mit golde rîch unde sîden
manic tier dar în geweben.
diu iuncvrouwe nû an daz bette wart gegeben,
dar an sie muoste der minne bûhurt lîden.
Nû was der keiser kumen dar.
daz gesinde er hiez die kamer rûmen gar,
guot nacht er gap in beiden mit einander.
Nû wart diu magt enbloezet schier.
an sich dructe sie der degen stolz unde vier.
ich sage niht mê, wan daz er suohte daz vander.
Der mínnè ir hordes zins dâ rîlîch wart gemezzen
von ganzer wâge williclîch,
daz diu minn nû rehter liebe wart sô rîch
von dém zins, den sie heten versezzen.
Diu nacht in beiden was niht lânc.
ir gelust sie het gelêrt der minne schranc.
nû lât sie ligen, diu sunne mit ir schîne
Aber bringen wolt den tac.
dannoch ir ietweder keines slâfes pflac.
ietweders herze daz ander het vürz sîne,
Wan sie beide niht wan ein die minne het gemachet.
nû giengen in die ougen zuo.
die graevinne quâmen über sie sô vruo,
daz von in wart ir ligens vil gelachet.
Dô sie im an den armen lac,
sié sprâchén: < wol ûf, ez schinet hô der tac .>
diu vürstîn ûz dem slâfe erschrickte harte.
Sie sprâchen: < wâ ist daz hemdel kumen?
daz liez wir iu nehten; wer hât iuz genumen?>
des érschamt sích ein teil diu sueze zarte.
Under die decke sie sich barc . ein mantel man ir brâhte,
den man vil balde umb sie swanc
unde leget ir ein hemdel an von sîden blânc.
der vürste wert in sîn gewant nû gâhte.
Die kameraere man în liez,
rîchiu kleider man in beiden bringen hiez,
dar în sie wurden geprîst nâch iren rehten.
Daz geschach von iuncvrouwen vîn.
ein snîdermeister muoste bî in dinne sîn,
ez wart dâ wênic gevrâget nâch iren knehten.
kein kéisèr wart nie sô rîch, im waer daz gewant gemaeze.
daz briutelhuon daz truoc man în,
dâ mit sô quam der keîser unde diu keiserîn.
seht, ob er dô dâ iht in wirde saeze.
Daz briutelhuon mit vröuden wart
hie verzert . sie kêrten danne mit der vart
ze einer messe, die wolt ein bischof singen.
Dô wolt der künec von engellânt
rîter werden durch den, den man im nû nant
ze swâger unde der iunge von lutringen.
Wol vünf hundert rîter wert der keiser mit im machet.
dô maht der vürste von prâbant
hundert rîter, die er kleidet in ein gewant.
sús wart diú hôchzît gar unverswachet.
Dô diu messe wart volbrâht,
ie der man ze sînem rosse balde gâht.
die schilt ze hals in snelle wurden gehenket.
Sus manic grâve unde vrîe enpfie
swertes segen, die ich alle niht nenne hie.
ein iegelîch vürste sich diuhte des gekrenket,
Ob er dâ niht sunderlîch het knehtes namen gevrîet
mit segen zuo der ritterschaft.
iegelîches vürsten panier quam mit sulcher kraft,
daz schildes schirbe der plân lac übersnîet.
Alsus der bûhurt sich verwar
under einander, daz manic ors von tôt erkar.
der keiser sprach: < ez wirt uns schier ze herte.
Nem ie der man die sînen dan .>
an dem künec von engellânt er selb huob an.
der briutigam ez dem von lutringe werte.
Alsus er erwendet wart . swie unlânge ez doch werte,
vil maneger doch dâ wart getragen
ab dem wal, den man hôrt bein unde arme klagen,
sô wás etlîcher, der des pfaffen gerte.
Iegelîches vürsten marschalk stiez
sîn panier als in der vürste des lândes hiez;
dâ bî erkennet wart ir aller sitzen.
Gekroent der rîche keiser saz
unde diu keiserîn; durch wirde sie tâten daz
dér hôchzît . nû sach man schilde erglitzen
unde manic rîchez wâpenkleit, daz die swertdegen vuorten
vor den vrouwen ûf der ban.
manic herter helm von stahels ort enbran,
swenn sie durch tiost diu ors zesamne ruorten.
Die schilt von starken tiosten kluben,
díu drum zuo den vrouwen in die schôze stuben,
manic rîter lac in molten dâ bedolhen.
Dô ez nû an den âbent gienc,
diu mínnè des ein ir rîter niht enlie
er quam als sie ir amt im het bevolhen.
Sô rîlîch was sin wâpenkleit daz in dâ nieman erkande.
als mir ez sagt diu âventiur,
ez brünne als ez waere gezuct ûz einem viur:
diu minn in sus mit rîcher kost dar sande.
Wer nû an in der êrste waere,
dô man schrei: < hie kumt kostlîch ein vróuwen dienáere .>?
daz was ouch einer, den diu minne lêrte:
Man nande mir in den von kleven.
díu tiost schuof daz man in ûz dem rosse muoste heven.
dâ mit er balde gein der herberge kêrte.
Daz ros unde daz wâpenkleit man gap dâ ez hin gehôrte.
snellîch er wider wart bereit
ûf ein ander ros in vremdiu wâpenkleit.
sîn hôchgemüete in trûren gar zestôrte.
Er quam nû grüener dan ein gras.
mit gespunnem golde ez allez verworren was,
dóch dazz dér luft wider einander waete.
Sus quam er aber ûf daz velt.
diu mínnè in iagete nâch ir soldes gelt
manic gárzûn kluoc mit schrîen dâ bekraete.
Vil der rîter nû an in mit ruofe wart gehetzet.
nû kumt gein im ein rîter starc,
was von brandenburc dar kumen ûz der marc,
dér wart von im hinder daz ors gesetzet.
Dâ mit sô kêrt er aber dan
géin der herberg . ez het gern ein iegelîch man
gewizzet, wer die rîter het gevellet,
Ob ez waer einer oder zwên
géwesén . des krieges lât sie irre gên.
den knappen von dem wâpen er gevellet,
Wan die zugen aber dan daz ors mit rîchem dache,
dâ von er in nû wart bekant,
dô sie schrîten: < ditz was der vürste von prâbant .>
nû quam er offenlîch mit pusûn krachen.
Der keiser unde diu keiserîn
sprâchen zuo der briut: < ist diser rîter dîn
gewesen, den dâ nieman hât erkennet?>
Vor scham die antwurt sie vermeit.
inne des in daz gestüel er rîlîch reit,
nû wart er von den gernden oft genennet.
Beide limburc unde prâbant von in wart dicke geschrîet.
im was ûf ein tiur achmardîn
nâch dem lânde mit vlîze geworht diu wâpen sîn.
swem er ez gap, der wart armuot gevrîet.
Den helm man im ze houbet bant.
ein sper kurz unde zaehe daz nam er in die hant,
dâ mit er balde zwên rîter vallen lêrte.
Der eine was von raspenberc,
dés manhéit mit luste ie worhte ritters werc.
der keiser selb nû zuo dem degen kêrte.
Balde den helm er von im bant unde vuort in vür die vrouwen.
er sprach: < ich bring iu disen man,
der in diebes wîs die rîter vellen kan,
den mugt ir hie nû offenlîchen schouwen .>
ûz dem gestüele wart sîn vart.
daz ros mit dem wâpenkleit den knappen wart,
die ez vür bringen kunden in den lânden.
Von im daz harnasch wart genumen,
blôzer zuo dem keiser wolt er wider kumen.
vil liehter blicke die vrouwen im dâ sanden.
Nû het sich der sunne schîn dem âbent sus geneiget,
daz diu gestüel der vrouwen bar
wúrden . síe kertén von dan mit grôzer schar
unde quâmen dâ in herberge was gezeiget.
Tanzens unde reiens wart dâ vil.
swer des tages het getriben ritters spil
nâch des gelinge sîn herze wart gewendet.
Swem gelücke het dâ prîs gegeben,
ob des hérze müeste hôher dan ein anderz sweben,
den lîht diu minn mit unminne het gepfendet?
Wan der kunde der vröuden niht mit luste sô wol gewalten,
sam einer dem die vrouwen danc
sagten . ob der an dem reien hôher spranc,
dan einer dem diu scham was dar behalten?
Darumb ich niht vil krieges pflîg
wér dâ waere in scham oder an prîses sig.
die vrouwen vuoren, dâ sie kumen wolden.
Des morgens nâch der messe nam
der kéisèr die vürsten, mâge unde man alsam,
unde mant sie, daz sie taeten als sie solden,
Daz sie hulfen wîp unde kint unde den gelouben rerten
im vor der ungetouften diet.
ér sprach: < müezen diutschiu lânt mit soldes miet
in zinsic werden, sô wirt der geloube getrettet .>
Mit rede ez nieman widersprach.
sie iâhén: < wir sulen lieber ungemach
ein wîle hân danne êwiclîchz verderben.
Wir sulen retten wîp unde kint
unde uns selb . ê wir des gelouben werden blint
vil bezzer ist uns kristenlîchez sterben .>
Der vón prâbant sprach: < hêrre, wenne hânt sie iuch naehst gesuochet?>
er sprach: < des sint mê dan nîun iâr,
daz sie überriten mich mit grôzer schar.
vor got gelücke mich enteil geruochet:
Dô ich ze merseburc mit in streit,
ér half mir, daz ich sie von dem lânde ieit
unde daz sie mir den sig hie muosten lâzen.
Dar nâch sie quâmen aber sider
in daz lânt mit einer grôzen menige wider,
daz von in wart bedecket velt unde strâzen.
Ougesburc vaste besezzen wart von in, die wolde retten
bischof uolrîch der heilic man.
vil volcs er mit guoter rede an sich gewan,
der maneger starp von slâhen unde von tretten.
Dô bischof uolrich het verlorn
den sig, unde ougsburc muoste dingen vür ir zorn,
dô wurden alsô vlühtic iung unde alte,
Daz ich niht mocht gesamnen mich.
dar zuo was ir maht sô kreftic, dâ sie sich
ûf mich in sahsen legten mit gewalte.
Dâ von ich die selben zît niht widerlegen kunde.
dem lânde grôzer schade geschach,
mîns gesindes mich ein teil doch an in rach
ûf einer tât, des got mit helfe in gunde,
Daz man in vie einen grâven ab,
der bôt von golde unde von silber solche hab,
dâ von ich unde daz rîche waern getiuret.
Mich dûht, daz ich sîn waer geswaht.
ích liez ín, daz niun iâr wart ein vride gemaht.
die wîle habe wír mit kreften uns gestiuret,
Daz ich hân ze brandenburc dem rîch die marc betwungen
unde wenzlâ von bêheimlânt,
daz die kristen sint nâch uns in touf genant.
sam ist diu wîle an merân mir gelungen.
Nû het der künîc von ungerlânt
aber her in diutschiu rîch nâch zins gesant.
dô wart ich mit den vürsten des ze râte,
Daz ich im sande eín hofwárt,
der het ôren niht . dô er den boten wart,
die muosten mir des alle sweren drâte,
Daz sie in dem künege braehten unde im von mir sagten,
ob er von mir iht anders wolt,
daz er ez dan selber mit dem swerte holt.
die boten ez dem künege niht verdagten.
Nû hânt die hiunen von dem zorn
her in diutschiu lânt ein starke hervart gesworn,
dar gegen sule wir uns alle rihten.
Nû sult ir, vürste von prâbant,
durch des gelouben êre unde von mir sîn gemant,
daz ir iuch welt ze mir ûf sie verpflihten .>
Der wâlèys sprach: < hêrre, darumbe wil ich mich niht gesprechen,
wir sulen den gelouben wern.
kument sie in diutschiu lânt gein iu mit hern,
ich hilf iu iuvern anden allen rechen .>
Er bat den herzogen gîselbreht
von lutringe, daz er waer mit hilf gereht
in unde dem rîche; daz möht saelde gemêren,
unde hulfe schirmen die kristenheît
vor den hiunn . mit zühten wart ez im verseit
unde iach, er müeste gein sînem vater kêren.
Zwischen in geteidingt wart, daz er im lobt ze wîbe,
keiser heinrich, die tohter sîn.
daz geschach mit günste dâ der keiserîn,
daz er mit hilfe vürbaz bî im belîbe.
Dem keiser wart ein bot gesant,
der quam tac unde nacht von beiern dar gerant,
die ungern laegen an der ens ze velde
Dô ie der man gein heime vuor,
dem kéisèr sîn widerkumen maneger swuor,
die het er alle mit vlîze in sîner melde.
Er maht sich selber an den rîn unde mant die hêrren vaste,
daz sie im balde zogten nâch.
er nam urloup von den vrouwen, im was gâch:
ich waen, daz er nû lützel iendert raste.
Die ungern wurden niht erwant,
sie zugén ûf mit gewalt durch beierlânt,
dâ wart von in ein michel volc verderbet.
Vürbaz gein vranken sie nû riten,
dâ wart mordes unde iâmers vil von in erliten.
sie iâhen, ez waer von alter ûf sie geerbet.
Von vránkèn sie brâchen ûf unde zogten în gein dürgen,
dâ mocht vor in niht genesen,
swaz sie vunden, daz muost allez des tôdes wesen,
doch bleib vil volkes bî steten unde ouch bî bürgen.
sie heten hundert tûsent man,
dannoch mê als ez ein krônic wîsen kan.
die wurden von einander schôn geteilet.
Iethelburc vaste besezzen wart.
mít roub unde mit brande was gar ungespart
daz lânt, dar zuo der kristen vil geseilet.
Vünfzic tûsent bliben dâ . daz ander teil gein sahsen
mit gewalt unz an die elbe zogt.
nû het sich hin zuo gemaht der roemisch vogt,
er sprach: < got wil uns saelde lâzen wahsen.
Sît daz sie nû geteilet sint,
sô sul wir mit gotes helfe wol unseriu kint
vor in ernern unde alliu diutschiu rîche .>
Wartlîute man balde sant über sie,
die sie wol beschouwten beide dort unde hie.
sie lâgen bî der elbe gewalticlîche.
Die wartliute in sageten daz ir waer wol vünfzic tûsent,
die andern waeren dort bestân.
die verzeiten sâhen vaste einander an
unde wart ir manegem in dem herzen grûsent.
Nû was dem keiser durch die wer
dés lândés zesamne kumen gar sîn her,
daz wart dâ eben geschatzet unde geahtet.
Sie heten wol zwelf tûsent man.
dô geschach, des ich niht diutscher zungen gan,
daz man ir ez iemer ze einer missetât trahtet.
Doch schuof sie ez dâ alsus, daz man sie iemer mêre
muoz prîsen in der kristenheit.
alsô reht menlîch sie striten unverzeit,
daz sîn noch hât der geloube vrum unde êre.
Der keiser wolt sich hân geschart.
sié iâhén: < ez wirt von uns vil wol bewart;
nû sint ir mê danne vier an unser einen.
unde würden die von uns erslagen,
dannoch ligt ir als vil, als wir hoeren sagen,
vor iethelburc . ez waer unser aller meinen,
Daz wir vüeren in die stet unde hulfen iu die retten .>
dô sprach der keiser: < sît gewis,
swenn daz wir mit strîte überwinden dis,
daz iene von uns ân swertslege sint enpfettet .>
Sie iâhen, daz siez taeten niht:
 <in den steten bî iu man ze wer uns siht .>
er mant sie, sô er allerbeste mohte.
Er sprach: < gedenket daz hie lît
gotes vînt unde des gelouben widerstrît .>
sîn drô, sîn vlêh gein in dô niht entohte.
Der von prâbant sprach: < ir helfe diu kumt uns niht ze trôste.
swer helfen welle die kristenheit
retten, der gedenc waz marter durch uns leit
got unde wie er mit sînem bluote uns lôste,
Der halde von in ze uns her dan .>
dô gewunnen sie vier tûsent kecker man,
aht tûsent liezen sie gen ûf dem velde.
Der keiser ruct hin nâher baz.
er bat sie, daz sie durch got doch taeten daz:
 <daz man her nâch iwer afterkünde iht schelde,
unde ligt alsô stille unde beseht wie wir ez mit in enden.
gebe uns got sig, sô helfet uns
durch den vater unde sîns eingebornen suns .>
daz wart mit gelüb versichert sînen henden.
Ich sagt iu nû wol vüre baz
wer belibe; durch diutsche zungen lâz ich daz,
wan sie doch dicke dem rîche hânt wirde ervohten.
Die beier in wâren nâch gevarn
unde die vranken . die legtén sich mit ir scharn
dem keiser zuo unde tâten swaz sie mohten.
Der von prâbant sich zuo in legt, wan sie im gevielen,
unde alle, die mit im wâren dar
kumen . dâ gewunnen sie sulche schar,
daz von in wart vil niwer schilde ze schielen.
Vil diutscher hinder in beleip.
manic diutscher muoticlîchen vür sich reit.
nû het der keiser selb beschouwt die warte.
Ein teil der vürsten was bî im.
der kéisèr sprach: < ûf mîn wârheit ich ez nim,
swié wir éz nû gein in wâgen harte,
Sie sint unser eigen, ist daz man sie morgen vindet
als hînt in der gelegenheit.
sô gehabt iuch wol unde sît vrô unverzeit,
sie werdent rihticlîch von uns geschindet .>
Nû wolde got der kristen pflegen:
in der nacht quam ein sô ungevüeger regen,
dâ von die heiden wurden alle betoubet.
Dar zuo ir vorhten was sô klein
von der grôzen menige, diu dâ bî in erschein,
daz von in wart kein widerleg geloubet.
Dés morgéns ein nebel quam, der was vinster unde dicke,
dô quam der keiser über sie
umb unde umbe an allen orten dort unde hie,
dâ von vil maneger quam in sorgen schricke.
Ir manic krî sô lûte erhal,
daz die hiunen dûht, ez waere berg unde tal
von kristen vol, daz schuof diu gotes sterke.
Daz vünfteil balde was gelegen,
ê die hiunen koverunge mohten pflegen.
der riuzen künec sich kovert, des nam merke
Der von prâbant unde die in sîn schar mit rotte gehôrten.
ménlîch sie géin in quâmen gevarn,
reht als dâ ein valkenterz kumt under starn,
sus sie mit hurte die koverung zestôrten.
Von ín dicke werlîch wart gekobert.
die héidèn die kristen heten überobert
an einer sîten, doch wurden sie gerettet
Gar ritterlîch mit heldes hant.
dâ von sich der strît nû undereinander want
sô vast, daz maneger wart dâ von ertrettet.
Ein herzoge in ungerlânt sich in die rot nû stacte,
dâ von der strît gemeine tete ruc.
von sîns poynders hurt geschach ein sulcher druc,
daz manegen kristen wert von leben erschracte.
Der unger herzoge ludewîn
manegen kristen valte mit den handen sîn.
des nam in strît der vürste von prâbant goume,
Daz er der kristen sô vil rêrt.
durch gedrenge in zorn er gein dem hiunen kêrt,
den het ouch minne geladen mit ir soume.
Bald er daz von im ersach, daz er in niht wolt mîden.
mit kraft der prâbant zuo im vaht.
alsam tete der hiune gein im mit aller maht.
nû muoste doch einer schumpfentiur dâ lîden.
Nû hetén diu ors getragen
sie zesamne; etlîcher wart dar umb erslagen,
ê sie den wec durch daz gedrenge ervâhten.
Diu swert sie in den henden hôch
wurfen . manic slac sich dicke alsô gezôch,
swenn daz sie in mit kreften nider brâhten,
Daz diu ors sich under in vor noeten muosten biegen.
der wâleys tete im einen slac,
daz er zuo der erde mit tôde vallens pflac.
nû lât in ligen, ez het ein ende sîn kriegen.
Der herzog gelpfer über walt
wart von dem von prâbant ritterlîch gevalt,
sus maneger wart von im ze verch verschrôten.
Sie heten vünfzic tûsent man,
die daz zehenteil niht wâpens mohten hân,
dâ von daz velt sô vollez lac der tôten.
Ein hérzòg von pôlân rîch was pomyzlâ genennet,
den sluoc der keiser mit der hant.
swelhe quâmen heim, die liezen gaebiu pfant
den kristen hie, diu wârheit des bekennet.
Daz velt lac tôter überstreut.
swaz der kristen starp, die wâren des gevreut,
wan sie der helle wurden vor gehimelet.
Swaz ungetoufter dâ belac,
die gewunnen an der sêl den andern slac.
der wart sô vil, dazz wider ein ander wimelet
ûf der rehten strâze gein helle . sus ungelîchez vehten
zwischen dem gelouben was.
der hellescherge die sînen vintlîch an sich las,
dâ vuoren dis ze himel nâch ir rehten.
Wie iegelîches êwikeit
dort geriet, des hân ich iu ein teil geseit,
wem vröude hie sich zündet unde erlischet.
Der strît sich under einander war,
daz die kristen unde die heiden wurden gar
mit manegem hurte ze einer schar gemischet.
Dâ von êrst der melm sich mit bluot begunde verben.
dâ lîden ors unde liute nôt,
wan ez galt niht anders dan den grimmen tôt.
nû kôs man êrst an manheit die biderben.
Ich muoz vürwâr ir arbeit klagen.
daz der hiunen sô vil wart aldâ erslagen,
daz was des schult, daz sie niht wâpens vuorten.
Ez het dâ niht der zehent man
wâpen under in als ich gesaget hân.
dâ von swâ sie sie mit den swerten ruorten,
Dâ was anders niht danne mort unde tiefe wunden wîte.
wan ir geschüz was worden naz,
daz ez in niht toht; dâ vuogt der nebel daz,
daz manz mit swerten endet in dem strîte.
Dâ von ir wart sô vil erslagen,
daz ich ez mit zal niht rehte kan gesagen.
ê daz die kristen slâhens wurden müede,
Ir was vil mê dan diu zwei teil
gélegén von wunden die niht wurden heil.
seht ob der tôt dâ iht sîn soumer lüede.
Iâ, er was unmüezic gar ê er sie braeht ze genühte,
wan ir wart alsô vil versniten,
daz die heiden vor den kristen wîchent riten,
dâ von ez nû gedêch ze einer vlühte.
Doch dicke wart gekobert wider,
daz toht niht; dest mê ir wart gevellet nider,
wan daz geschrei nû quam an alle sîten:
 <an sie, an sie, sie vliehent hin!>
Die geruoweten kristen lâgen alle vor in,
die quâmen dô an sie an einer lîten.
Dié sluogén ir âne zal ê daz diu nacht inz naeme.
daz lânt zôch allez nâch mit ruof.
dâ sie samelierten sich, dâ wart ein wuof,
daz ez vor got ze himel was genaeme.
Sus quâmen vriunt unde vînt gevarn
über den künec von iethelburc, der sich niht scharn
vor gaehe mohte, wan er lac ungewarnde.
Swaz boten im was vor gesant
von dem strît, die wurden alle des erwant,
wan manz mit huote was vor wol undervarnde.
Sus nû der gemeine schal mit wuof gap sulîch gedoene
dâ von daz ligent volc erschrac,
dáz etlîcher vür die wer der vlühte pflac,
swer danne entran, der dûht sich zageheit schoene.
Daz vlühtic volc sie tretten nider.
die aht tûsent kristen wolden kumen wider
ire missetât unde ieitens in die snüere.
Voldrücket wart dâ ritterlîch.
ír manhéit was dem verhalten ungelîch
des vordern tages; daz quam ze ungevüere
Den die dâ gelâgen tôt unde lieber vriunt vermisten,
daz sie sie liezen hinder in.
swer entran, den dûht, er het nâch verlust gewin,
swie sie doch waern des lebens die ungewisten.
Der künec pêlân von ungerlânt
quam vür alle die sînn an einen vurt gerant
unde wolt sie gern der vlühte haben gewendet.
Er sprach: < kêrt umb, wir haben gesigt.
ír hantvol gein unser menige niht enwigt.
wir werden hie von in ân nôt geschendet .>
Dâ von aber ein hûfe wart, der doch unlânge werte.
nû quam der keiser mit den scharn
unde die kristen ritterlîch gein in gevarn,
rehte als ein habch, der eines reigers gerte.
Mit hurt sies von ein ander kluben,
daz sie reht alsam die vledermiuse zestuben;
dem tôde nû anderweide hie wart gezinset.
Mit poynders krefte man sie dranc
in daz wazzer, dâ vil maneger inne ertranc,
die nû diu êwic dampnüsse mit ir dinset.
Nû lac hie der sarrazîn der bach sô vol gevüllet,
daz die kristen muosten ligen
über nacht, wan diu sun under was gesigen.
alsus het ros unde liut den vurt vertüllet.
Die dâ ze iethelburc beliben
durch ir roup, die wurden alle hin nâch getriben.
der keiser schuof, daz der vurt würde gerûmet.
Diu bûrschaft greif gemeinlîch zuo,
daz er wart gerûmet vor dem morgen vruo,
daz ez an keinem überzôch niht sûmet.
Dô der keiser über quam, sie iageten nâch mit île.
doch heten sie vor vür gesant
ír wartlíut, der quam ein teil gein in gerant
unde sagten in, sie laegen in einer mîle.
Manic hêrre was sô maezlîch wunt
under in, daz er waer worden wol gesunt
möht er dâ heim gemaches hân gewalten.
Die liezens unsanfte hinder in
unde woldens mit in hân gevüeret hin:
dâ von daz volc sich het dô lânge enthalten.
Nû quâmen in dar gar ze vruo die kristen mit ir mehten,
dâ von sie aber muosten dan
vliehen . swer dâ snellîch niht von in entran,
der kunden sie mit hazze nû aber aehten.
Vil manec bâr entrücket wart
dar ûf manic hêrre lac von hôher art.
die liezen sie unde iageten vürbaz snelle.
Swaz sie ir bringen mohten nider,
die wurden dem vurb vuozvolc alle ze teile sider,
von den durch sie gestôzen wart manic grelle.
In was hêrre unde kneht gelîch ie einer als der ander.
swer in zerbarmen dâ geschach,
ich waen, daz der niemer mê gewünne gemach
dort êwiclîch in helleviures zander.
Die ungern vuoren vür sich hin.
der kéisèr schict ringe, die lâgen staet ûf in.
die schuofen, daz diu kürz in wart gelenget.
Wan swenn sie gein in kêrten wider,
sô quam ie ein schar unde stiez in aber wider.
sus wart nâch in strâze unde stege durchpenget.
Dáz tribén sie alle den tac biz daz diu nacht sîe lêrte,
daz sie in nemen muosten ruo.
die híunèn die vluhen staete vür sich zuo,
daz sich halt ir keiner umbe kêrte
Den wec, den sie here wâren kumen;
dô der keiser von in het daz reht vernumen,
dô wart er mit den hêrren des ze râte,
Daz er sande ringe boten vür,
daz mans irte an welden, wazzer, an gemüer;
er quaem mit sîner maht ze helfe in drâte.
Díe botén ze vranken unde ze beiern quâmen gerennet.
dâ maht sich wîp unde kint vür sie
únd gedâhten: < sie lâzént uns pfender hie,
vür daz sie uns sô dicke hânt verbrennet .>
Ich kan vürwâr iu niht gesagen,
wer an iegelîchem vurte würd erslagen,
ân daz sie lendiclîchen muosten zollen.
Diu âventiur uns von in sagt,
daz mans vlühticlîchen an die tunou iagt
unde daz ir würd dar inne ertrenket den vollen.
Der kéisèr in iagte nâch, vil ringer er vür sande
reht ob passouw an daz in.
die ungèrn dâ rehte prüeveten under in,
daz sie den vierden braehten niht ze lânde.
Der hiunen künec sus hin entran.
der von rôm mit sîner maht zogt wider dan
gein regensburc; dâ wart er schôn enpfangen.
Ein wîl er dâ bî in bleip.
die zît man mit grôzen vröuden im vertreip,
daz in nâch keim der sînn dâ dorft belângen.
Die búrgèr im schancten des im kunde wol genüegen,
vil kleinet rîch unde in sîn kamer
pfenninge, die êrst vuorn von der münze hamer.
man sagt, daz sies ûf schilten vür in trüegen.
Der beier hêrre, herzóge arnólt
het dâ ritterlîch verdient der wirde solt,
dô sie die widervart heim muosten vliehen.
Der vürste von prâbant urloup nam,
mit im vürsten, grâven, vrîen, dienestman,
die wolden alle heim ze lânde ziehen.
Der keiser zuo dem prâbant sprach, daz er sîn wolde bîten:
 <ich weiz vürwâr, diu herzogîn
bî der keiserîn ze cölen wartet mîn.
dar sul wir kurzlîch mit einander riten .>
Eteslîcher durch geschefte beleip,
doch diu mêrer menige heim ze lânde reit
unde wolden sich wîp únd kint lâzen schouwen.
Wan grôziu vröude dem wîbe geschiht,
diu irn lieben man nâch strîte gesunden siht.
sô vint man wol sô unverdâht ein vrouwen,
Daz sie wolt ir mannes kunft mit willen niemer warten.
der ist lîht alsô mit gevarn,
daz sie wolt ir mannes kunft mit vröuden sparn.
sô habent dise muot, die kiuschen zarten.
Der keiserinne quam gerant
manic bot unde der vürstinne von prâbant
unde sagten in den keiser wol gesunden
unde den degen balt unverzeit,
der dâ ritterlîchen in dem strîte streit;
ich waen, daz sie in beiden wol des gunden,
unde sagtén in, daz sie sich im strît niht liezen scheiden
unde hetenz dâ alsô geworht
in dem sturm, daz ez ein zage müest hân ervorht,
het er ez reht gesehen von in beiden.
Der keiser herzog arnolt nam,
pfaffen, vürsten, grâven, vrîen, dienestman
unde alle, die ze beierlânt gehôrten.
Er sprach: < ir hêrren, ien unde dis,
stelt iuch menlîch; sît des sicherlîch gewis,
swaz sie uns ie in disen lânden stôrten,
Daz ez allez wider kumt unde zwir als wol erbouwen,
danne ez ie vor erbouwen was.
dâ von bouwet vesticlîch bürge unde palas.
wir blîben wol, des sul wir got getrouwen .>
Dâ mit er von in danne schiet.
gein wírzbùrc in vrankenlânt sîn vart geriet,
dâ wart er wol nâch sîner wirde enpfangen.
Der vürste von prâbant mit im reit,
von dem man vil starkiu maere im lânde seit,
wie ez im in dem strîte waere ergangen.
Dâ von er der menige lop mit im ze lânde brâhte.
vil hêrren zuo dem keiser riten
durch hovieren, die der brant het niht vermiten,
dô sie der unger künec mit hazze smâhte.
Der keiser gap in guoten trôst,
daz sie waern der hiunen iemer mê erlôst.
sie solden vaste zimmern unde mûren
Beidiu an bürgen unde an steten,
daz siz vürbaz iemer dester bezzer heten,
ob sie die ungern wolden mê beschûren.
Dâ mit kêrt er von in dan unde zogt gein vrankenfurte,
dâ vil der hêrren zuo im quam,
die er mit im in die stat ze mênze nam,
dâ wolt er von in hân ein teil antwúrte.
Vil grôzer hêrren in die stat
kumen was gein mênze, die der keiser bat
mit im gein cöln . dâ wolt er sich besprechen.
Er sprach: < dar kument hêrren vil,
mit den unde mit iu ze râte ich werden wil,
wie wir des rîches dinc nû vürbaz zechen,
Daz ez vor der heidenschaft an sîner wirde belîbe .>
diu rede dûht sie alle guot
únd vuorén ze tal mit im des rînes vluot.
sus quam der keiser vroelîch sînem wîbe,
unde der wérde vürste von prâbant
sîner elsen, die er ouch ze cölen vant,
dâ muost sie bî der keiserîn sîn warten.
Des wolt sie niht der reine lîp
vrouw mehthilt erlân, des hôhen keisers wîp,
wan sie die wîl mit ir gebet den zarten
Got mit manegen siuften tief vil inniclîchen bâten
gemeinlîch vür die kristenheit
unde doch sunder vür der zweier arebeit,
daz sie gesunt in quaemen unverschrôten.
Wan ir gebet sô lûter rein
was gein got, daz ez sô lobelîch im erschein.
daz ez der kristenheit brâht saelden stiure;
unde sunderlîch die ir gemahel
wâren, die mit swerten manegen herten stahel
betwungen des, daz er sich vunct mit viure.
Daz lât sîn . sie quâmen nû, dâ von ir vröude sich vlücket,
mit ir vrum âne schaden,
dâ von sich ir herze wolt der leste entladen
von sorgen bürde, diu sie het vor gedrücket.
Ein teil ze cölen ob der stat
von dem schiffe der kéisèr ze lânde trat,
dâ man mit grôzem antvanc im begegende.
Vil manic vürste an daz lânt
quam mit im, den prâbant vuort er an der hant;
dúrch sîn manheit was er in êre an legende.
Nû het ouch diu keiserîn der gaehe sich niht versûmet:
sie unde diu rein elîzabeth
sich éin teil vür die pfáfhèit gemachet het,
vil kameraer steb in durch gedrenge rûmet.
Dô sie zesamne gewunnen vart,
der kéisèr ân allez arc enpfangen wart
von gar getriwes herzen grundes arche.
Sîn danken gein ir was niht laz:
die triwe, der sie in bewîst, gein ir er maz.
sus was ir beider herze in liebes sarche
Alsô vesticlîch mit staete unde mit der triwe verklûset,
daz ir enpfâhen was sô rein
unde sîn danken, daz dâ ganze triwe erschein
ûz herzen gruft, dar inne sie het gehûset.
Dar nâch diu vürstîn dâ enpfie
den kéisèr, der sie mit armen umbevie
unde sprach: < wilt du dînen rîter niht enpfâhen?>
Doch ir lieb gein im under brust
was sô starc, daz sie enpfâhens het gelust,
wan daz diu scham mit bloedikeit sie vâhen
Kunde, doch wolt der keiser des sie beide niht erlâzen,
ez würde dâ ein umbevanc
dem degen von ir mit ir wîzen armen blânc
dar zuo die münde zesamne muosten stôzen.
Dâ von diu minniclîch geschaft
von des herzen triwe enpfie der ougen saft
daz sich kunde über zarte wange welzen
Gelîch der liehten zeher rêr.
solchez saft von reines wîbes herzen lêr
des balsems trôr sich kan gelîche smelzen.
Daz schaft als der minne hitze, swâ sie sus wirt entzündet
von der mâze schamenden glüet,
balsems saft in solches herzen grunde blüet;
diu triwe ist rîch, swâ liep sich liebe sus kündet.
Als dâ diu mê ir ankers ort
in ir herzen het verzwicket unde verbort
mit staeter lieb, vil vester danne kein presse
Sus het sie sie zesam versmit.
nû quam diu pfáfhèit nâch ir gewonheit sit
mit antvanc unde mit einer schoen processe.
Die hérrên diu keiserîn, die zuo der wirde gehôrten,
het schôn enpfangen als sie solt.
der wâlèys sie under armen vüeren wolt.
sîn unde des keîsers kut vil trûren stôrte.
Der keiser viel an sîniu knie,
dô diu pfafheit mit dem heilctuom gein im gienc,
sam tâten beide vróuwèn unde hêrren.
Er stuont ûf unde volgt in nâch
in daz tuom . vil manic betler gein im krôch
mit kinden vil, unde bâten gâp mit kerren.
Den hiez er dîe kameraer mit gâbe von armuot bringen.
sus in daz münster was sîn vart
vür den alter; ein schoen pfert dem mesner wart;
vil manic gebet vür in kund ze himel dringen.
Dô man gesungen unde gelesen
het nû gar ob im nâch sines rehtes wesen,
ze dem von cöln er kêrt, der lac in sühte.
Den klagt er als im wol an stuont,
als noch wîse liute gern einander tuont.
der bischof des mit vlîz dancte sîner zühte.
Dâ mit er zuo herberge vuor, der keiser zuo den vrouwen.
ê legt er rîchiu kleider an,
unde der wâleys, der mit im des strîtes began,
dar inne sie sich beide liezen schouwen.
Wirtlîch ze tische der keiser saz
mít der kéiserín . von gólde manic rîch trincváz,
vil tuoch von gente ein teil scharlach geverbet,
unde silbers manegen swaeren klôz.
dié tür ir hüetér niht lânger vor in slôz.
sus cölner kunft wart, dié rîchtúom an erbet,
Vür den keiser, dâ mit sie in kunden schôn enpfâhen
unde sunderlîch von dem man sagt,
daz er in dem strît het hôhen prîs beiagt,
daz ez im von in kunde nîht versmâhen.
Der keiserîn sie sunder dô
unde der vürstîn schancten durch daz kumende vrô
des keisers unde des prâbantischen vürsten
Von klârem golde rîch zwei vürspán,
dar ûz manic edel stein mit kreften bran.
diu prêsent rîch in wart von den getürsten,
Die in gein der überkraft ir manheit het erziuget,
dem keiser unde dem antschouvîn,
des ir nam muoz iemer hôch getiuret sîn.
ich sage iu wâr, diu âventiur niht triuget.
Den keiser heinrîch, sîn mehthílt,
den wâlèys unde die von prâbant niht bevilt,
sie dancten den burgáeren als sie solden.
Die vürsten zogten alle zuo.
nû was des wol zît, daz nemen solden ruo,
die sich des âbents zîtlîch legen wolden,
Eteslîichem herzen lie diu minne kûm die bîte
ze sînes liebes heimlichkeit.
diu begir sie vaste in daz bette ieit,
dâ von des slâfes wart begunnen zîte.
Der keiser bî der keiserîn
dâ beleip; ze herberg vuor der antschouvîn
gehovieret wart von manegen vürsten rîche
Im unde der klâren, der man iach,
daz sie waere der kiusch ein swebendez obedach
des iach ir alle diu menige gar gelîche.
Daz hovieren ende nam . die kameraer nû brâhten
ir hêrren, dâ er kumen solt.
manic iuncvrouw die vürstîn nâch im bringen wolt
ze bet, dâ sie der ruo des nachtes gedâhten.
Nû was diu minn ot aber hie,
diu sie maneges kuss unde schrankens niht erlie;
wie möhten sie des beide hân verlâzen?
Swenn sie in an diu brüstel twanc,
diu dâ stuonden hôch gedraet nâch harme blânc,
sô quam ez zwâr in beiden wol ze mâzen,
unde er mit der hant ze tal ab gein dem hüflin streifet,
sô was sie als ein hermelîn
wîz unde sleht, daz sie niht linder kunde gesîn
unde doch dâ bî gedrollen unde gereifet.
Wie möhte daz ergangen sîn
ân des schimpfes spil, daz dâ des hordes schrîn
der minne lust sô gewalticlîch besliuzet?
Ich waen, sîn würde dâ gespilt
ân gevaerd lieplîch, daz ez in vröude vilt:
von solcher tât der minne liebe entspriuzet.
Nû het ouch diu keiserîn mit armen umbevangen
den sie ze hôhen vröuden wac
in ir herzen . ê diu sunne braeht den tac,
dô het diu minne ir ampt dâ wol begangen.
Des tages vruo vergangen was.
balde ein kaplân in beiden messe las
dem keiser unde dem werden antschouvîne
Den vrouwen man ein messe sanc,
diu von maneges pfaffen stimme hêrlîch erklânc.
nû wârn die vürsten gemeinlîch von dem rîne
unde von manegen lânden wît dar kumen mit ir mehte
unde wâren über ein des kumen,
sint der keiser het den sig ze in genumen,
daz man in êren solt unde sîn geslehte.
Sie iâhen mit gelîcher kür,
man solt in niwan keiser nennen hinnen vür,
swie er doch waer ze rôme niht gewîhet.
Man gap im dannoch einen namen,
des er únd sîn afterkünde sich niht dorfte schamen.
swelher nâch im ze solcher wirde gedîhet,
Daz er vater hiez des lândes . alsus wart er beschrîet
unde beruoft mit gemeiner wal
von den vürsten unde den lânden über al.
sus wart sîn nam mê dan zwîvalt gedrîet.
Marschalc, herzoge von sahsenlânt,
von touf heinrîch, von der wîh ein künîc genant,
von rôm ein vogt unde ein vatér des lândes.
Nû wart er keiser ouch beschrirn
ê dîu selbe wîh ze rôm waer im gerirn.
wizt, daz er nie verstên sîn triwe lie pfandes.
Under stunden man in schimpfe in nande den vogelaere:
dô er ze künege wart genumen,
unde der vürsten boten nâch im wâren kumen,
mit einem kloben er vogelt, daz brâht daz maere.
Sus rîlîch er beschriren wart.
érwant vón dem keiser wart der vürsten vart
unde wolt sie niht sô gaehs von im lâzen rîten.
Ze hûse er gemeinlîch bat
unde verbôt in allen ezzen in der stat,
ein rîlîch mâl ûf einem palas wîten
Wart in wirdiclîch gegeben mit guoter handelunge.
nû waer diu hôchzit worden blint,
waer bî in gewesen niht des grâles kint,
den dâ gemeinlîch lobten alt unde iunge.
Der keiser nû den vrouwen sagt,
waz der prâbant in dem strît het wirde beiagt,
daz ez die vürsten alle gemeinlîch hôrten.
Er sprach: < mir ist daz wol bekant,
daz er in der hert hielt als ein velses want
von sînem hurt vil tropel sich zestôrten.
Durch die dicke sîn menlîch ellen brach als ein kiel durch ünde
in einem sturemweter tuot:
sus sîn swert durch herte stahelringe wuot,
daz manic slac die virr gap viur mit zünde .>
Wenne was des ezzens worden zît?
ich hôrt ie, swenn ez der wirt hât unde gît.
nû het er ez unde gap ez williclîchen.
Mit vröuden man ez vür sie truoc.
iuncherlîn in dienten, die man nande kluoc.
dô gezzen wart, man hiez videláer ûf strîchen.
Mit den vrouwen kurzewîl sîe unde vröuden vil gedâhten.
daz wart von sachen undervarn:
den bíschòf der tôt niht lenger wolde sparn
die sage mit maer dem keiser boten brâhten.
Der keiser unde diu keiserin
volgt der lîch, dô man sie zuo dem tuom truoc în.
vigilî man im sanc gar ordenlîche.
Vil wâren vürsten in der stat,
dâ von man die virr niht zuo dem opfer bat;
ez wart daz opfer sus des morgens rîche.
Von lütich bischof wîpreht îm selb wolt sêlmesse singen.
des het der menlîch unervorht
in dem strîte gein den hiunen niht verworht,
swie daz sîn swert durch helme kunde dringen.
An wirde diu bweld niht verdarp.
sînem sun der keiser umb daz bistuom warp,
des hulfen im die vürsten all gemeine.
Der iungelinc was brûn genant.
die capitelbruoder er gelîche mant,
daz sie mit gunst gein im niht waeren seine.
Daz wart im volliclîch geheizen von in allen.
er sprach: < ich kum von hinnen niht,
biz daz mir ein ende dirre sache geschiht .>
daz mohte sînem rât niht missevallen.
Dem keiser was der bete gâch.
mit gunst er einem nâch dem andern an sich zôch,
swie er doch under in het widerparte,
Die iâhen, ez waer wirde rich
daz bístuòm, dem waere an iâren niht gelîch
sîn sun, daz irret in an der bete nû harte.
Doch erziuget mit pfaffen kunst wart dô mit meisterschefte,
daz er der iâre waer sô grôz,
daz er waer von reht dem bistuom wol genôz,
sô wielt sîn iugent vil witze mit sinnes krefte.
Wie möhten sie in hân verzigen,
sint diu meiste menige sînem gebote nigen
unde sîn gewalt doch al daz lânt betriwet?
Nû quam gemein în daz capitel,
die dar zuo gehôrten, ein des keisers bittel
des keisers bet den hêrren allen niwet.
Der ouch ein ir kôrherre was sprach zuo den hêrren wîse:
 <lât iuz von mir niht wesen zorn:
wirt von sahsen herzoge brûn von iu erkorn
mit gemeiner kür, iwer keiner ist sô grîse,
Er müge im sîn gedanken wol.
swâ die stift danne ieman vür sich bringen sol,
daz muoz von im geschehen âne triegen.
Des hilft im williclîch sîn vater .>
den túomprôbst des êrsten von dem keiser bat er,
der gap sîn gunst im gar ân allez kriegen.
Dár nâch in der techant welt dem bistuom ze einem hêrren.
die andern gâben im ir kür.
der bíttèl gienc zuo dem keiser vür die tür
unde sagt, sîn sun erwelt waer âne werren.
Zehant die glocken man an zôch,
mit gesange man enbor in huop ûf hôch,
sus wart er in des tuomes kôr gevüeret
unde gesazt ûf den alter vrôn.
ob im wart gesungen unde gelesen schôn,
als mán tuot, ê er werde mit wîh gerüeret.
Die dienstman im swuoren alle als man durch reht im solde.
die vest man antwurt sînem gebot.
dise wirde het im sîn muoter umbe got
erworben mit vil rîches gebetes solde.
Ir reinikeit erzeigt wol daz
nâch ir tôde, dô sie des himels trôn besaz
unde man sie hie ûf erden heilic nande.
Die vürsten wolden rîten drât,
dóch wurdén sie mit dem keiser vor ze rât,
daz er guot botschaft zuo dem bâbest sande
unde im hieze sagen, daz er wolt sich lâzen wîhen
ze keiser, wenne er kumen solt?
sînen sun von cöln er mit im nû vüeren wolt,
er solt sie beide wîhe niht verzîhen.
Die boten wurden hin gesant.
iegelîch vürste von danne kêrt heim in sîn lânt.
der prâbant sich von danne wolde scheiden.
unde sîn hûsvrouw, diu herzogîn.
der kéisèr ez lie nîht sînen willen sîn,
mit bet erz understuont dô von in beiden,
Daz sie bî im dannoch dâ wolden drî tage belîben.
des wart diu keiserinne vrô.
miteinander maneger kurzewîle dô
gedâhten sie die wîl sie wolden trîben.
Der keiser zuo dem prâbant sprach:
 <helt, sît dir mîn herze von êrste günste iach,
sint hân ich iemer mê dir wol getrouwet.
Sô lâ dir ouch enpfolhen sîn
lânt unde liut, daz ich dir allez wil geben în,
wan staete triwe mîn herz ie ûf dich bouwet,
Ist daz gein rôm wirt mîn vart durch keiserlîche wîhe.
dar zuo mîn sun, der bischof brûn,
bürge unde stete dir mit snelliclîcher slûn
enpfilht . dîn triwe uns beide des niht verzîhe .>
Er sprach: < dar zuo bin ich ze tump,
hêrre, unde solt ich iu die slihte machen krump,
daz waer den witzen mîn vil baz gemaeze,
Dan daz ich krump beslihten sol.
mînen dienst den sult ir anders haben wol,
des bin ich iu mit triwen niht ablaeze .>
Der kéisèr dô zuo im sprach: < dîn lûter herze reine
kan dich der slihte wîsen wol,
aber disiu rede bî dir blîben sol .>
er sprach: < dar umbe iwer riwe sol wesen kleine .>
Der keiser sprach: < swenn von rôm mir
kumt mîn botschaft, zúo hant send ich boten dir,
sô solt du durch mîn liebe zuo mir rîten .>
Er sprach: < vürwâr, des lâz ich niht.
swaz iwer geheize gebiutet mir, balde daz geschiht,
sô stêt mîn triwe bî iu ze allen zîten .>
Dâ mit urloupt er sich sân, die tage drî heten ende,
die er nâch den vürsten beleip.
díe wîl schimpfes vil der keiser mit im treip.
der keiserinne diu vart brâht vröuden pfende.
Urloup ze der keiserinne gert
diu vürstìn, des sie doch kûme wart gewert,
man sagt, daz in diu ougen überliefen.
Diu keiserîn begunde iehen:
 <ich wünsch, daz wir schier ein ander sulen sehen .>
dâ mit sie sich mit armen umbeswiefen.
Alsô schiet diu vürstîn dan heim zuo ir eigen lânde
gein prâbant, dâ man des niht lie,
den wâlèys unde sie man wirdiclîch enpfie
mit prêsent rîch unde gâbe maneger hande.
Gein elsâz ûf der keiser vuor,
dén lântvríd man umbe unde umbe gemeinlîch swuor.
bürge unde stete, die hiez er vaste mûren
Aber vür der unger kunft,
swie daz got im het gegeben sigenunft
gein in . er maht dô burger vil ûz bûren.
In der zît diu iüdischeit het anderweit mit marter
gotes bilde gewunden an
dâ von ûz den wunden bluot unde wazzer ran,
daz zeichen tete dô aber got vil zarter.
Dâ von von got genâd enpfie
manic iude, daz er zehant sich toufen lie,
dô er gesehen het daz grôze zeichen.
bî râvensburc ein klôster lît,
Ouwe nennet man ez in den lânden wît,
der bodemsê mit naeh ez kan erreichen.
In dem klôster noch daz bluot wirt tegelîchen vunden.
durch ein kristalle man ez siht.
vor wem ez sich birget, díu wârhéit vergiht,
daz der mit tôt im iâre wirt überwunden.
Nû was dem keiser kumen wider
botschaft, diu im hôhe wirde brâhte sider,
daz in der bâbest von herzen gerne saehe,
unde daz er sînes siges vrô
waer; daz er sich niht liez irren keine drô
ób im diu von keinem gewalt geschaehe,
Er vüer vür sich unde enpfienc die hôhsten wird der werlte
unde daz er gaebe der reise slûn;
unde ob mit im quaem sîn sun, der bischof brûn,
sie würden ie mit wîh geflôrieret unde geperlte.
Der keiser alle die vürsten bat,
daz sie wolden in ze mênze in der stat
gesprechen, dâ wolt er sich von in scheiden,
unde alsô hinder im bewarn
diu lânt, daz er sicherlîchen möhte gevarn,
daz sie iht schaden naemen von den heiden,
Wan er durch des rîches wirde sich wolt ze keiser wîhen.
der vürsten keiner imz verseit.
manic man durch sîne liebe zuo im reit,
vor vorht es torste etelîcher niht verzîhen.
Nû het er guot botschaft gesant
dem wâlèys, den man dâ nande von prâbant,
der quam als er im iungest het geheizen,
Dô er ze cölen von im schiet,
durch rehte liebe unde niht durch keiner slaht gebiet.
der keiser wolt mit valken rîten beizen.
Dô man im nû sagete daz er quaem, der muotes veste,
gein dem sô gâht er ûf daz velt.
wan diu triwe het zwischen in gewissez gelt
unde het bî in mit durneht ruo unde reste.
Dâ von gar lûterlîchen wart
mit getriwer liebe der iunge von hôher art
enpfangen von dem keiser werdiclîche.
Er danct im, als im wol gezam.
den kéisèr er sunder von den liuten nam
unde sprách: < hêrre, wízt daz der künec von vrankrîche
Mînen swâger von lutringe hât her ze iu gesendet
unde giht, er welle nâch mînem rât
unde nâch iwers eidems sich verrihten drât
mit iu, ob ez iwer unmuoze niht enwendet .>
Der keiser sprach: < lât daz gesinde
rîten în unde sende wir, ob man uns vinde
dort bî dem bach iht vogel oder reiger.
Ich sage iu rehte mînen muot:
ich tuon mit den sachen swaz iuch dunket guot;
seht, daz man iu ûf iener sît iht weiger .>
Von art hôch ein knabe kurteis sprach: < welt ir reiger vinden
der zwein ze rehter beize stânt
mit einem habich: den einen vie der von prâbant,
der ander sich kunde in die lüfte winden .>
Die timpentampen man ûf sluoc,
dâ von sich der reiger in die hoehe truoc
sô verre hin ûf, daz er wart sehens irre.
Zwên rôte valken mit im vlugen,
die dannoch ze solchem vliegen niht entugen,
dâ von er sie gaehs übersteic die virre.
Ein valkenaer sie brâhte wider mit vogeln die er stoubet,
den sie doch vlugen hôch genuoc;
über lânt gienc einer ûz, ein valk in sluoc,
daz von dem potich draehet hin dan daz houbet.
Dannoch der keiser ûf der hant
het einen pilgrînvalken, den er wol bekant.
die hûben er mit girde von im zücket.
Der hét dicke véder in mûze gerêret
von der hant unde von den liuten er danne kêret
unde quam her wider mit kraft die hoeh gevlücket.
Dem gesiht sie wurden verlorn von überhôhem vliegen:
nû wart in mit geschreie kunt
von dem reiger, daz der valk in kurzer stunt
in bringen wolt her abe ze im mit kriegen.
Dâ von dem valken manegen val
tete der reiger ê er quaem die hoehe ze tal,
swenn er in mit dem stôze wolt erreichen,
Sô viel er maneger ellen hôch;
der valke wider sich mit schuzze ze der hoehe zôch,
ze iungest er kunde mit griffe den klân în sleichen
unde gienc mit im als ein rat ze tal in einen garten,
der wol mit rebe erbûwen lâc.
durch unde über die ziun man maneges hurtes pflac,
der keiser wolt des aesens selbe warten.
Dâ mit sô kêrt er gein der stat.
der wînzùrl den keiser sich ergetzen bat.
einn amptman hiez er in bereitschaft rihten.
Den vrouwen er die tagalt sagt
unde den hêrren, den ez allen wol behagt,
unde wie dâr zuo der vürste quam von geschihten,
Den man nande von prâbant . nû sageten sie, daz waere
kumen sîner tohter man
von lutringe . < ob wir ez reht vernumen hân
sô bringet er uns von vrankrîch guotiu maere .>
Er sprach: < dâ wil ich kêren hin.
der prâbant mir hât geseit ein teil den sin,
ich waen, der vranzeis hêrre sich rihten welle
Mit mir . ob ez iu wol behagt,
dar nâch unde er uns die botschaft morgen sagt,
ûf den sin ie der man sîn witze danne stelle .>
Diu rede dûht sie alle guot . dâ mit sô kêrt er danne
dâ er den von lutringe vant,
sînen eidem; doch was zuo im der prâbant
vor rîlîch kumen mit manegem stolzen manne.
Der von lutringe gein im gienc
vür die tür . der keiser in gütlîch enpfie
unde vuort in mit im zuo der keiserinne,
unde ouch den stolzen von prâbant.
boten doch den vrouwen wurden vor gesant,
die sie der vürstèn kunft braehten inne.
Diu keiserinne nâch ir wirde sie beide kunde enpfâhen.
ir danken gein ir was niht laz.
mit vrâge der kéisèr den lutringer besaz,
der sich doch kund mit antwurt niht vergâhen.
Der lutringer sus antwurt vant:
 <hêrre, ich bin in keins botschaft her gesant,
doch lâz ich mînen sin iuch morgen wizzen .>
Der keiser sprach: < daz mac guot wesen:
swenn man in dem tuom hât vruo ein messe gelesen
unde ê der vürsten keiner sî enbizzen,
Sô vernim ich iwer wort unde antwürt iu nâch râte .>
nû het diu guotiu keiserîn
sich gesetzet zuo dem stolzen antschouvîn
unde undervie sich mit im vrâgens drâte
Von der getiurten in prâbant:
 <der liebe sich mir staete mir ie ze herze want .>
ir wol gehaben der prâbant ir dô sagete.
Guot nacht ze der keiserinne nam
die vürstèn unde zuo des rîches houpt unde stam,
daz widerdranc nû gein den türen wagete.
Alsô schieden sich von dan die vürsten mit einander.
gein den herbergen wart ir vart,
dâ dannoch vil maneger hande begunnen wart:
swer krúzewîle súochen wolt bî in, daz vand er.
Der keiser quam vruo in daz tuom,
er unde diu keiserinne . gar ân allen ruom
sie messe vernâmen niht ensamt besunder:
Die vürsten wâren kumen ouch,
die nie an dem rîche tâten valschen strouch,
gein den der keiser was ouch triwen munder.
Díe abér durch vorhte dienst mê danne durch triwe tâten,
die kant er wol unde hets dar nâch.
doch gemeinlîch er sie zuo der botschaft zôch
unde bat sie alle im unde dem rîche râten.
Kurzlîch mit rât daz vunden wart,
daz er ein teil lenger schübe die walhenvart
unde besaehe, ob er den grôzen krieg möhte rihten
Zwischen dem rîch unde dem vranzeys.
des râtes wart gevolget . dô vrâgt er den kurteis
von prâbant, ob er ez möhte balde slihten,
Daz er an dem lutringer daz heimlich wolt versuochen.
er sprach: < ich hân daz wol vernumen
daz der künec selber balde wil zuo iu kumen:
er vürht, der kriec erwerbe im êwigez vluochen .>
Gein bunne ein tac gemachet wart.
der von lutringe huop sich snellîch ûf die vart
unde brâht den künec als er sich het versprochen,
Den man dâ nant von vrankrîch karl.
mit im brâht er dar den iungen künec von arl.
der keiser was vor kumen dar ein wochen.
Zwischen in geteidingt wart, daz lutringe zuo dem rîche
solt êwiclîch gehoerent sîn
mít manscháft; alsus schiet ez der antschouvîn.
daz wart verschriben mit eiden vesticlîche.
Alsus ez wart ein staetiu suon,
daz sie triwelîch wolden helfe einander tuon
nû quám botscháft, diu brâht in vremdiu maere
Von dem heiligen bâbst iôhan,
daz er wolt die sarrazîn von affricân
bestân, die im vil brâhten herzeswaere
unde gemeiniclîch dem kristentuom . den keiser er bat helfe.
diu botschaft wart mit manunge geseit,
daz doch rôm ein houpt waere aller kristenheit,
unde wolt er kumen, im hülfen gibel unde gelfe.
Dar zuo sô quaem der keiser dar
von kriéchèn mit einer ritterlîchen schar;
sô waer er helfe der stift vil baz gewidemet.
Swie lützel er braeht ritterschaft,
doch sô het sîn nam sô vorhtenlîche kraft,
daz al diu heidenschaft dâ von erbidemet.
Nû waer im von gotes kraft gein den hiunen gelungen,
daz er errett het diutschiu lânt.
quaem er nû unde braeht mit im den von prâbant,
im würde gar undertaenic welhisch zunge.
Sie sprâchen: < ez ist kunt getân
bâbst iôhan, der von prâbant, der sî ein man,
daz alle diu kristenheit im solde nîgen
Von sîner ellenthaften maht.
man sagt, daz er in dem strîte bî iu vaht
dâ von vil wîter strâze wart von stîgen.
Wír bringén im sunderlîch guot botschaft zweierhande:
wil er niht kumen durch hôhen muot
unde durch got, man gibt von golde im solchez guot,
daz er mit êren nemen mac âne schande.
Swie gar diu lânt verwüestet sint,
ie der man laet dest wirs varen wîp unde kint,
dem von prâbant sîn wille waere verendet .>
Der keiser sprach: < ich sage iu wol,
ob ir hetent rôtes goldes türne vol,
er naem sîn niht unde dûht sich sîn geschendet.
Ich wolt in hie heime bî dem lânde haben lâzen:
nû weiz ich wol, hoert er diu maer,
sîn herze ist sô volles muotes, zagheit laer,
er laet der vert sich nieman undersâzen .>
Der keiser vrâget sie von ir maht.
sie sprâchén: < zwâr, hêrre, daz ist gar ûz der aht.
sie wellent galaber unde pülle gar verderben.
Cecîlî grôzen schaden hât
vón in . sô iehént sie mit gemeinem rât,
diu selben lânt unde rôm sul ûf sie erben.
Galerîânus den berc sie iezunt vaste bouwent
über rôm unde habent sin,
daz ez nû mit dienste müeze nîgen in
in kurzer stunt . des sie in selbe getrouwent.
Swaz ir nû müget dar zuo getuon,
sît daz ir unde der von vrankrîch habt den suon
unde bî iu sint die besten vürsten alle,
Daz tuo uns iwer gnâde kunt,
wan wir müezen wider heim in kurzer stunt .>
der keiser sprach: < ich antwurt niht ûz schalle.
Morgen als ich messe vernim unde die vürsten gesprîche
mit den ich ez verenden sol,
nâch ir rât gib ich iu danne antwurt wol.
mit sage gein in iwer botschaft ich niht brîche.
Ich tuon in álle iwer sáche bekant .>
 <hêrre, die wîl sô wel wir an dem von prâbant
versuochen, wie der vert sîn lust sich wille,
Ob ez iu, hêrre, wol behagt .>
ér sprach: < die botscháft mit nihte in verdagt,
wan er ist menlîch hôchgemuot mit stille .>
 <
Hêrre, daz hab wir wol vernumen, sîn menlîch herze pflege güete .>
der keiser sprach: < iu kan volsagen
nieman vón im, waz er hôher wirde kan getragen
mit wârem lop in sîner iugende blüete .>
Die bulle sie brâhten dem prâbant,
brieve vil, die man von manegem lânde im sant,
dâ bî wart rîcher kleinôt niht vergezzen.
Von lûterm golde manic marc
vür in wart getragen ûf niwen schilten starc,
die iegelîch lânt het sunder dar gemezzen,
unde sageten im von dem bâbest vríuntschaft unde wâre minne
unde von den lânden holden muot,
daz er im niht liez versmâhen solchez guot,
daz waer doch swach gein sîner wirde beginne,
Diu staete vür sich in tugenden gruont.
er danct in mit zühten als im wol an stuont,
unde sprach: < diu soldement ist unverschuldet .>
Sie sprâchen: < hêrre, diu kristenheit
in der werlt iwer lop sô gar gemeinlîch ieit,
daz ez diu heidenschaft niht sanfte duldet.
Wír soldén iu sagen mê, swenne sîn iwer witze gezaeme .>
er sprach: < mich sûmet kein unmuoze niht.
swenn ir welt, bî iu man mich durch hoeren siht;
iwer botschaft ist von schulden mir genaeme .>
Daz volc wart gerlîch ûz getriben.
sînes râts ein teil dort inne bî im beliben.
sie sageten im, daz man in gerne saehe,
Diu lânt dar inne die sarrazîn
laegen . < hêrre, möht ez mit iwern hulden sîn
unde daz iuch unser botschaft diuht niht smaehe,
Hêrre, man gibt iu solchez guot, daz kûme ein diutscher nennet,
unde ob ir iuch verweget der vart,
meniger marc dan iwer houpt hât hâr unde der bárt
wirt iu von golde ze solde von in bekennet .>
Des antwurt in der antschouvîn:
 <iwer golt gemeine sol dem keiser sîn
unde den vürsten, die ez verdienen kunnen.
Ich lâz der vart niht keinen wîs.
ich wil durch got varen unde durch mînen prîs
unde wil des lôns von got mir selbe gunnen.
Beseht wie der keiser iu antwurt in sînem râte;
ích bekénne in wol ín der aht,
daz er ez versuoht mit aller sîner maht,
er bringe iu helfe, würd ez niwan niht ze spâte.
Als ir die antwurt habt vernumen,
sô sult ir ze hant ze mir her wider kumen,
sô lâz ich iuch des keisers sin danne wizzen,
Den er durch nihte mir verdaget,
er werde mir durnehticlich von im gesaget
unde niht mit keiner kluogen rede umberizzen .>
Sie sprâchen: < wir tuon, swaz ir uns, hêrre künt gebieten .>
dâ mit sô schieden sie sich dan
zúo herbérg; als in der vürst het kunt getân
den rât mit keiner lazheit sie verschrieten.
Vruo enpfie der künec von arl
sîniu lêhen von dem rîch . der vranzeis karl
sich von dem keiser alsô scheiden wolde.
Der keiser bat belîben in,
wan er nâch sînem rât dein bâbst wolt sînen sin
enbieten, dar zuo er im râten solde.
Die boten im sagten dô, daz er dâheime vünde
ze pâris botschaft von dem stuol,
Ob er iendert waer versolget in sünden pfuol,
daz er die wüesch ab im vor vals abgründe,
unde der kristenheit ze staten
quaem, daz braeht vor helle hitze im himels schaten
dâr zuo der werlte lôn mit gotes günste.
Der vranzeis sprach: < ez wirt ze spât;
ich waen, daz ich iemer kumen müge sô drât,
swie gerne ich ez zuo braeht mit aller künste.
Doch wil ich ez versuochen, ob ich ez iemer müge zuo bringen .>
nû wart ein gedranc unrünic,
dô von arel sîniu lêhen nam der künîc,
sam tete mit pfâhen der herzog von lutringen.
Der keiser dôze râte gienc
mit den vürsten, die er alle dâ wizzen lie
die botschaft, die der bâbst im het gesendet.
Der rât snellîch gekürzet wart.
 <hêrre, nû was iwer wille doch vor ze varn die vart
sô wirt mit rât sie von uns niht erwendet.
Ir gewint mê dan tûsent ros; sô mugt ir daz wol sprechen,
waer iu diu botschaft kumen ê
von dem bâbest, ir het wol liut gewunnen mê.
diu kurzlîch vart iu künne vil abe brechen.
Sint daz ir selb mit iwerm lîbe
welt ze helfe kumen beide man unde wîbe,
die kan der heiden maht mit kraft behûren,
Sô tuot ir allez daz ir muget
dâ mit iwer helfe in ze staten tueget.
ir welt der süez helfen unde des sûren;
Daz sie die wîl tuon daz beste, ir kumt in kurzer wîle .>
dô bat der keiser den prâbant,
daz er im enpfolhen liez sîn liut unde lânt.
daz widersagt er gaehes im mit île.
Er sprach: < hêrre, ich belîbe niht
ich var zwâr den selben wec, swaz mir geschiht,
daz sult ir von mir niht vür arc enpfâhen.
Ich bin iu doch ze dienste gestalt.
ist daz wir daz velt behaben mit gewalt,
ich wil her wider nâch iwern heizen gâhen .>
Kein vürstè mit nihte niht mocht anders an im vinden;
er sprach: < zwár, ich wolt niemer leben,
solt ich niht den ungelouben widerstreben,
mit wiu solt ich danne helle wîz überwinden?>
Dô ez niht anders mohte gesîn,
dô sant man ze im mit bet die keiserîn.
er sprach: < die bet sult ir, vrouw, gein mir mîden,
Wan ich belîbe vürnams niht hie .>
der bet in diu keîserinne dô erlie,
doch mocht er ir versagen unsanfte lîden.
Sie sprach: < zwâr ich möht der bet niht überic belîben.
iwer vart mir vil mê vröuden birt,
ob ez sich mit strît dort undereinander girt,
dan daz ir solt die zît hie heim vertrîben.
Swenn daz mîn herze wirt sorgen heiz
umb den keiser unde daz ich iuch bî im weiz
in strît, iwer manheit mir ez kan erviuhten
Noch baz danne blsems trôres regen.
got habe ob dem lânde hie heime sînen segen;
iwer touwic vart mir vröude kan erliuhten
Baz dan al der bluomen schîn in meien luftes geuden
unde aller vogelînen süezer sanc.
swenn daz man in strît mit hurt zestoert gedranc,
sô kumt ir baz mir unde dem rîch ze vröuden.
Ez ist dem keiser ouch niht leit,
daz ir ez mir unde den vürsten habt verseit,
wan er iuch bî im hât vür alle mâge.
Er west doch wol, daz ir verzigt.
got gebe, daz ir mit gesunt im an gesigt .>
er sprach: < daz müezen wir lâzen an die wâge,
Doch sul wir dem hôhsten des unzwîvelîch getrouwen,
er gebe uns sig unde sigenunft,
sît daz im diu marter brâhte bluotes tuft
vür even bruch, den er kund sus verbouwen.
Sint daz wir des geloubent sîn,
unde die heiden dar habent zwîvels pîn,
sô sol er uns ouch sigenunft erzeigen.
Wir gelouben an die trinitât
unde daz er uns mit dem tôde erarnet hât.
dâ von sô vrist er niht vor uns die veigen,
Wan wir in dem toufe sîn genennet nâch im kristen.
des lât die vröude niht sîgen nider,
wan sîn kraft uns hilft mit vröuden kurzlîch wider
unde wil uns ûf die ungetouften vristen .>
Diu red ir hôchgemüet erhügt.
sie sprach: < zwâr iwer menlîch trôst mir vröud ervlügt,
daz sich der sorgen gruft der wunne veilet,
Alsô, daz sich ir vlückic muot
hât besenget, daz diu wunne mit lust ist vruot
unde manic trûric herze in vröude ergeilet.
Alsô habt ir ouch daz mîn mit iwerm trôste erquicket .>
nû wâren boten dar gesant,
wie gebâren wolt der stolze von prâbant;
die het mit rât der keiser dar geschicket.
Diu keiserîn sprach: < heizzet sie kumen,
ich sage gaehes, waz ich hân von im vernumen .>
der keiser quam, mit im die vürsten alle.
Der vranzeis quam ouch mit im dar
unde der künec von arl, vrouwen lieht gevar;
gehovieret wart mit maneger menge schalle.
Den vranzeis diu keiserîn enpfie als ir wol vuogte:
sîn danken gein ir was niht smal,
ir rede alsô diemüeticlîchen gein im hal
in solcher mâze, daz in sîn wol genuogte.
Daz volc gemeinlîch wart vertriben.
hôhe hêrren bî den vürsten dinne beliben,
diu keiserîn den vürsten schône sagete,
Der prâbant wolt belîben niht.
 <habt mirz niht vür übel, ich sage wes er giht.
ob er belibe, man wânt, er wer verzagete.
Dâ von trahtent wen ir welt dem lânde ze schermen lâzen.
vürwâr, dirr vürste belîbet niht.
er wil varen, swaz halt im darumbe geschiht,
unde hebt sich morgen vruo hin heim sîn strâze,
unde kumt mit rittern gâhes wider.
ich hân in doch vaste gebeten heimlîch sider.
unde dunct mich doch, sîn vart waer wol gewendet:
Er waer iu nützer dort dan hie .>
von den vürsten diu vrâge umbe unde umbe ergie,
der prâbant balde wart wider în gesendet.
Der kéisèr im sagt daz er von herzen gerne saehe
sîn vart, dar zuo ez dûhte guot
vürstèn unde hêrren mit gemeinem muot.
er sprach: < vürwâr, sô vürder ich mich mit gaehe .>
Des bâbestes boten hôrten daz,
daz der prâbant sich der vert menlîch vermaz,
nû dûht sie, daz der sig waer halp ervohten.
Von arl der künec gelobt die vart
unde der lutringaere vürste von hôher art:
die drî ze geselleschefte wurden gevlohten.
Der von vrankrîch sprach: < ich wil mich vürdern heim ze lânde.
ob ich iu iemer kumen müge,
wizt, daz ich ez ungern mit kemer kost versmüge .>
dem prâbant des er sazt sîn triwe ze pfande.
Urloup ze dem keiser wart genumen,
dise viere unde gelobten wider kumen
ân allez gevaer, dâ in was hin bescheiden.
Der keiser dô mit râte liez
bî dem lânde sînen sun, der otte hiez.
den vürsten er bevalh in bî ir eiden.
Unde quaem der prâbant ê dan er dem solt man warten
gelîcher wîse reht als im.
er sprach: < zwâre, ûf mîn wârheit ich ez nim,
sîn slehter muot ist gar ân valsches scharten .>
Die vürsten iâhen âne wanc,
daz er an in vünde keiner slahte kranc,
sie taeten, swaz sîn heiz in kunde gebieten.
 <
Swer dâ hie heim belîben sol
bî dem lânde, dem sul wir alle getrûwen wol,
die doch vor nie mit witze ir rât verschrieten,
Daz sie im den iungen künec, der dâ ist otte genennet,
alsô bevolhen lâzen sîn
unde daz rîch, daz unser kunft ab in iht grîn,
ob uns got hât die widervart bekennet .>
Der keiser sprach: < zwâr mîn gedanc
hât ervunden, daz ir triwe ist breit unde lânc,
die ich hie heime wil bî dem lânde lâzen.
Sô hân ich mir die ûz erkorn,
díe triw únd von árt manhéit ist an geborn,
daz ich die vüer von hinne mit mir die strâzen .>
Nû lâz wir hinder im diu lânt den kéisèr wol rihten
unde sagen wie ze dem prâbant
sich der vranzeis mit geselleschefte bant,
unde der von arl, daz kunde der vürste wol slihten.
Von lutringe herzog gîselbreht
der was ie triwelîch dem von prâbant gereht.
die lêgât heim ze lânde wolden rîten.
Dem bâbst sie brâhten guotiu maer,
daz der von vránkrìche bî dem keiser waer
ze bunn gewesen unde vunden in den zîten
Dâ bî in den von prâbant, em krôn ob allen recken,
unde den von lutringe, der gesworn
hât dem rîche unde der iunge künec hôchgeborn
von arl, unde welnt dem rîche ze dienste her trecken.
Ze lânde die vürsten wâren kumen,
unde ir lântvolc het gemeinlîch wol vernumen,
daz sie die vart gein rôme varen wolden.
Daz beste volc wart ûz gelesen
von ietlîchem vürsten . dem muost alsô wesen,
daz wart ouch in nâch willen wol vergolden.
Der prâbant von hûse vuort drî hundert rîter küene
unde zwei hundert werder degen,
den er ûf der vert wolt geben swertes segen,
swenn daz im quaem des meien kunft mit grüene.
Artûs er was ze sippe geborn,
der im ie den meien het ze lust erkorn
mit maneger ritterschaft unde werden vrouwen.
Nâch dem künne dicke daz herze tuot,
reht als nâch der würze saf sich verwet ir bluot
swenn sie der meie mit künfte kan betouwen.
Alsô bluot der von prâbant nâch sînes stammes saffe.
er was ûz rehter triwe geborn
unde ûz manheit, den er doch was der verlorn.
daz lâz ich sîn unde sage wie erz hie schaffe.
Bischof wîpreht er het besant
von lütich, dem er bévalch liute unde lânt,
dar zuo die zarten klâren herzoginne.
Ein kindel het er im erhaben,
ín touf nande man iôhan den selben knaben.
nâch priester iôhan er in sînem sinne
Wart genennet, daz er doch vil lützel ieman sagete.
nû was der vürstîn vröude verkêrt
in ein klagendez ach, daz sie vil trûrens lêrt:
ir mannes schidunge sie mit weinen klagete.
Nû ist genuogen liuten kunt,
daz diu nazzen ougen habent süezen munt,
sô wirt die süeze ouch oft unde dicke gesuochet.
Ich waen, der prâbant des niht enlie,
er ensuochet die süeze, die vant er suozlîch hie
mit manegem kusse des er an sie geruochet.
Daz lât sîn, er vant noch mê, daz dem kusse ist gezaeme
unde trûren wol verswachen kan
von der lust, die dä gewinnet wîp unde man
unde hôchgemüete in herzen wirt genaeme.
Des morgens dô er dannen schiet
ír wîphéit sich mit ir selben des beriet,
daz sie in wolt ze sîner verte stiuren
unde gap im als ir was gesant
vünfzic scharlâch über sê von engellânt,
daz man sie niht mit guote möht übertiuren,
Daz er in dem meien möht deste baz sînen lust erziugen.
dar zuo vult sie im vier soumschrîn
rîcher kleinôt, daz niht mê mohte kumen drîn.
wizt, daz man dâ vant niendert zâdels smiugen.
Dannoch dâ bî sie niht enliez:
sehzic tûsent guldîn sie versliezen hiez
im vor verholn unde allen sînen geverten,
Dâ durch, ob rehtiu nôt gienge zuo,
daz manz im danne sagte . würd er sîn inne ze vruo,
sô möht er im daz selbe niht an beherten,
Ez engienge im von der hant; daz wolt sie undersâzen.
mit guotem rât ez doch geschach,
dén sie ez heinlîchen bî ir eide veriach,
sus schicte siez mit ander kost die strâzen.
Sin schidunge quam ir gar ze untrôst.
éin vürspán sie ab ir sîdîn hemde lôst,
daz sie getragen het an blôzem lîbe:
Ein smaragde grüener dan ein gras,
klein, dâ bî ez doch in solcher krefte was,
daz ez brâht kiusch unde was des valsch vertrîbe.
Daz selb vürspan sie im gap ze letze durch sippe minne.
mit kusse er maneges drückens pflac.
dô er von ir schiet, unmehtic sie belac,
doch wart mit labunge sie brâht wol ze sinne.
Nû lât in varn . er vert kostlîch,
sin geziuc was zâdels arm unde prüevens rîch.
swes ér eines haben solde, daz was gedrîet.
Sus er rîlîchen zogete zuo
dein kéisèr, den er vor unmuoz vant âne ruo;
wan man gein basel sîn samnunge het geschrîet.
Dâ wolt er den künec rulf vón burgúnden gesprechen,
von dem er vor daz sper erwarp,
dâ got von longînus an dem kriuze erstarp,
daz er blintlích im kunde durch sîten stechen.
Bluot unde wazzer dâ von ran.
dô der blinde man daz streich den ougen an,
gar sihticlîch er sach als ieman beste.
Daz sper ist noch dem rîche mit
unde der nagel einer dâ mit er gesmit
wart an daz kriuz, dô im der tôt mit leste
Gewan sîn menschlîch leben an . diu barmunge in des wîset.
wir waeren anders iemer verlorn,
waer er uns ze trôste niht von der megde geborn;
sus hât sîn tôt vil sêl geparadîset.
Den prâbant rîlîch sach man kumen.
dô der keiser het diu lieben maer vernumen,
er gâht gein im, dar zuo vil rîcher vürsten.
von in er schôn enpfangen wart.
von den wîsen wart geprüevet rîlîch sîn várt
unde iâhen, daz in kunde nâch êren dürsten.
Der kéisèr bat in, daz er sîn volc herbérgen lieze
unde mit im rite hin nâhen baz
zuo dem künege rulfen, gerne tete er daz,
wan er im vil brâht wirde zuo mitniéze.
Der stolze burgunde des niht lie,
den wâlèys er nâch dem keiser schôn enpfie,
er sprach: < hêrre, sît got unde mir hôch enpfangen.
Vürwâr, der wârheit ich vergich,
daz ich iuch von ganzem herzen gerne sich
unde nie keinn man sô gerne mê bî zîten lângen.
Dar zuo wizzet, swaz ich iu êren möht wol erbieten,
des sult ir von mir sîn gewis .>
nû drungen stolze ríttèr zuo, iene unde dis
unde wolden sich sîn alle mit sehen nieten.
Dô daz gedranc lânge umb in wert,
der kéisèr des vürsten zuo dem râte gert,
wan er sîn wol bedorft ze sînen êren.
von mênze bischof willikîn
sant man ze künec rulfen unde den antschouvîn,
daz er wolt zuo dem keiser danne kêren
Über daz gebirge dâ die von affricân gebouwen
heten gewalticlîch ir vrôn
über rôm, daz im dar umbe würde ze lôn
die êwiclîche vröude dort ze schouwen.
Dar zuo mit helfe unde ouch mit rât
wolt er in zuo legen biz an sînen tôt,
daz er die vart dest williclîcher vüere.
Er sprach: < der keiser hât gesant
mir sîn botschaft umb die sache vor in daz lânt,
daz ich gewegen hân verlust unde gefüere
unde hân mich berâten des, daz ich durch den gelouben
der verte niht wil überic sin.
ob diu sêl dort indert solde lîden pîn,
daz ir der hôhste well dâ ruo erlouben.
Doch ist daz rîch gewidemt sô:
swer im rehtes hilfet unde durch keine drô
daz laet, dem ist ez helfe ûf reht gebunden.
Dem keiser ich getrûwen wil,
swenne wir überwinden diser verte zil
unde sie wir hân mit gotes kraft verwunden,
Daz er mir danne helfent sî ûf reht, swâ ich inz wîse.
mit zog wil ich in sûmen niht.
vor den bergen man mich endelîch bî im siht
mit aller maht oder ich bin swach an prîse .>
Die vürsten sprâchen: < ir redet wol.
dirr antwúrt der keiser iemer danken sol
iu unde wer wil dem rîche triwe leisten.
Dem keiser bringe wir iwer wort,
oder welt ir selb gên zuo im an ein ort.
doch hôrent ez wol die besten unde die meisten,
Ir habt wol sô wirdiclîch iwer antwurt selb gewîset,
daz man sie hôrt wol âne scham,
wan ez muoz dest werder iemer sîn iwer nam
unde wert nâch iwerm tôde darumbe geprîset .>
Er sprach ze den vürsten: < sît daz diu
rede iuch dunket guot, sô gên ich selb mit iu.
doch sol iwer einer under iu sie sprechen .>
Sie iáhen: < nû kêrt mit uns dan,
dise rede sul wir gaehes hân getân
unde sulen ez doch alsô dâ bî zechen,
Daz ez muoz dem keiser unde den hêrren allen dringen
durch ôren in des herzen gruft;
ist, daz got im hilfet dort der sigenuft,
daz erz versol .> nû quam der von lutringen.
Herbergen in der burgunde hiez.
der von mênz unde der prâbant des niht enliez,
sie sageten antwurt von dem künege rolfen,
Daz ez die besten über al
hôrten, den ez allen durch ir ôren gal,
wie gar getriwelîch er wolt sîn geholfen
Dém râch unde dem keiser, der im sîn wol danken kunde.
er sprach: < sol ich bî leben sîn,
her burgunder künec, habtz ûf die wârheit mîn,
daz sich von iu mîn triwe scheit niemer stunde .>
Diu hervart vaste vür sich gienc.
umb unde umbe zogt in zuo, dort unde hie
an allen orten sach man panier glitzen.
Helm unde schilt, die gâben glîz,
dar an was gelegt mit künsten manic vlîz
von meisters handen gar mit kluogen witzen.
Über daz gebirge în sie zugen gein lamparten.
der keiser sinen marschalc hiez
hérbergén ze kobern, dâ sich nider liez
daz volc unde wolt des keisers selben warten.
Dô er nû quam unde kumen was,
swaz er mit im vürsten zuo der verte las,
unde daz man über tac het ruo enpfangen,
Gein meilân zogten sie mit kraft.
daz gelbe an dem zegelîn was an dem schaft
gebunden vast durch vride zuo der stangen.
Dô sie zogten zuo der stat, die burger zuo in sanden
der besten von dem râte vier,
dié sagtén dem keiser daz mit snelheit schier,
daz sie sîn wird von sage wol erkanden.
Sie sprâchen: < hêrre, uns ist bekant
von sage, daz ir mit iu bringet den von prâbant
ûf den daz lânt gemeinlîch hât gedingen .>
Er sprach: < ich vüer in mit mir her.
ich het in dâ heime lâzen, wan daz er
sich niht enwolt lâzen von der verte dringen.
Daz lânt het in doch dâ heime durch schirme gerne halten .>
sie sprâchen: < nein, er ist baz hie.
überwindet ir die vart, kein keiser nie
in maneger zît iwers lobes kunde walten.
Hêrre, diu gemein uns hât gesant
zuo iu her, daz wir iu tuon von in bekant,
daz sie mit kost iwer wegen wellent vüllen
Iu unde swer mit iu kumen ist,
únd bitént iuch, daz ir ruowet hie ein vrist
bî in, daz iuch vrouwe saelde müeze behüllen .>
Er sprach: < ich muoz des von arl doch hie ein wîle bîten .>
sie sprâchen: < hêrre, daz sê wir gern.
die wîl wel wir kost iuch unde die vürsten wern
unde swer ze iu her kumt ze disen zîten .>
Des dritten morgens zogete zuo
der von arel schôn an einem morgen vruo
unde leget sich nâch des keisers marschalks heizen
Ze einer rivier, diu dâ vlôz,
diu mit einem schranke sie nâhen umbeslôz.
der marschalk ûf die grüene sie hiez erbeizen.
Dem kéisèr er sagt, daz der von vrankrîch boten sande
ze im, ê er von hûse schiet,
daz sîn vart ze im hie dishalp rôm geriet
vier tageweide ez waer danne dáz inz got wánde.
Diu stat diu gap prêsente rîch
dem kéisèr unde dem von prâbant sunderlîch
unde iegelîches vürsten kraft besunder.
Alsô daz smâhen was dô laz,
wan man inz nâch wirde sô volliclîchen maz,
daz ez dô nam vil manegen diutschen wunder,
Wâ von alsô rîlîch gâbe diu stat den hêrren sande.
dâ was geboten in diu vart
zuo dem strît, dâ von ir schenk sô grôzlîch wart,
ob sie belîben möhten bî dem lânde.
Der keiser sprach: < belîbet hie.
daz sprich ich unde mit mir alle die vürsten, die
bî mir hie sint .> < sô welle wir mit iu senden
Ze rossen doch zwei hundert man
únd wellén ûf iuch hie heim daz vuozvolc lâzen .>
der keiser sprach: < muget ir daz wol volenden,
Daz ir sent zwei hundert ros mit uns ze disem strîte,
dâ von iwer prîs wirt wirde grôz,
únd kumit dar von steten lützel iwer genôz,
von den daz lop erschellen müge sô wîte .>
Dâ mit sie zugen vürebaz
gein den vînden, den sie truogen starken haz.
nû quam der vranzeis künec mit wirde grôzen
Ze in als im bescheiden was.
rîchiu zelt geslagen wart ûf grüenez gras.
der schanden unde der armuot gar die blôzen
Wâren die die hervart sô rîlîch varen wolden.
nû wart hovierens alsô vil
hie unde dort geselliclîch mit schimpfes spil,
biz daz sie von der nacht ruo nemen solden.
Des morgens dô diu sunne erschein,
der kéisèr wart mit den hêrren des inein,
daz über tac wart ligen dâ gerüefet.
An allen sîten hie unde dort
der hérrùofer ez beschrei, doch niendert ort
daz lie er, würde hin wider angewüefet.
Den von vrankrîch wirdiclîch sie anderweide gesâhen.
bî dem prâbant er vunden wart
unde der keiser, vürsten vil von hôher art.
seht, wie man sach einen boten vür sie gâhen:
Dô sie ob tische sâzen hie
unde der keiser mit dem prâbant umbe gienc
unde warten wolden wie die hêrren saezen:
Iegelîcher künec saz sunderlîch,
alsam tâten über al die vürsten rîch.
man sagt, man kür von würzen smac dâ raezen.
Dem kéisêr diu botschaft was an einem brief gesendet,
dar zuo sie mit dem munde warp
der bot, von dem sîn rede halbe niht verdarp:
quaem er niht balde, ez würde der geloube geschendet.
Er sagt, der kéisèr waer kumen
von kríechèn; dô die von affricân vernumen
daz heten, sié legtén sich gaehs ze velde.
Dâ waer ir maht sô gar grôzlîch,
daz in entwich der bâbest unde der keiser rîch
ze rôm hin în . < ich waen daz sîn engelde
An wirdén diu kristenheit, ob manz niht widerbringet.
von kost sie rûment gâhes daz lânt,
die kriechen; sô gar ist ez allez abe gebrant,
wan daz iwer kunft ein teil in vröude dinget .>
Der bot die botschaft het geseit
dem kéisèr heimlîch . er sprach: < ez ist mir leit;
doch heten sie mîn billîchen gebeitet
unde künege unde vürsten die hie sint.
sié habént vergâhet sich als tumbiu kint.
wolden aber sie ir wird hân gebreitet
unde woldén ein êr vor uns selben hân gevazzet,
ist in scham danne widervarn,
dâst mir leit, doch ist mir liep, daz sie sich sparn
mit strîte unde uns die vînt lâzen mit in hazzen .>
Der bot sprach: < hêrre, ez ist gesant
ein brievélîn ouch bî mir dem von prâbant,
daz sol ich im antwurten . mit dem munde
Sol ich im sagen ouch ein teil .>
der kéisèr im zeigte den ân lasters meil.
dem wâleys er ez kunde in kurzer stunde.
Der kéisèr unde der prâbant zesamne nû nider sâzen;
doch heten sie vor kunt getân
dém vranzeis, wie daz velt den von affricân
der kriechen keiser unde der bâbst muoste lâzen.
Den andern hêrren manz verdagt.
nâch dem tische wart ez in doch schôn gesagt.
sie sprâchen: < sie woldén vor uns gezücket
In selben haben wirde grôz.
nû sint sie der êren doch beliben blôz
unde habent vor in sich in die stet gedrücket.
Doch sul wir durch unser êr ze helf in kumen drâte .>
diu volge al umb unde umbe ergie.
dié botscháft hin wider man niht sûmen lie
unde wart gevertigt mt ir aller râte.
Dem bâbest wart daz kunt getân,
er möht ir ân laster wol gebiten hân.
sie pflegen wol sô stolzer ritterschefte,
Daz man ir billîch het gebiten.
het den sig der ungeloube in ab erstritten
unde heten überwunden sie mit krefte,
Dâ von al diu kristenheit an wirde waer geswachet.
daz sie in naemen guoten muot.
sié quaemén in schier mit stolzen rittern guot,
von den daz velt würde rôsenvar gemachet.
Stille über tac man aber lac,
dar umbe daz man mit den wîsen râtes pflac,
wie man ez schicken wolde, ob man solt strîten,
unde wie manic schar sie wolden hân,
ob in widervüeren die von affricân
mit zoge gein in durch êre in ruomes gîten.
Vünf schar wart gemezzen die mit kraft sie haben wolden.
der vorstrît was der swâbe durch reht,
daz dûht künec unde vürsten billîch unde sleht,
wan sie in her von alter haben solden.
Doch was der schar ir maht ze klein.
Beiern unde vranken schict man zuo in, daz wart ein
sô stolziu schar, daz man sie möhte entsitzen.
Swas oberhalben bingen was
Vranken, herzog eberhart die an sich las
von swâben, wan er was menlîch mit witzen.
Der beier herzog arnolt muoste bî dem lânde belîben,
unde swaz in beiern was gelegen
bistuom, diú muostén mit im der marke pflegen,
daz gewalt die hiunn dest minner möhten trîben.
Der beier doch vil durch ir manhéit
vuoren, die diu minne unde hôchgemüete ieit
daz man sie an der schar wol prüeven mohte.
Der künec rulf die andern schar
vuort, ze dem man legt die von elsâzen gar
unde waz ze strît in dem wasiten tohte.
Daz spîrgöù vil rîter hât, die man ouch zuo im schicket
nû wart sîn schar gar krefticlîch.
iunger künec vón arl, gêrvrit muotes rîch
der dritten schar ze houptman wart gestricket
unde der von lutringe gîselbreht.
dise zwên vürwâr man bî den besten speht.
vón sârbrück unde bischof albreht von metze
Die schict man zuo der dritten schar.
zwâr, die vier sint ríttèr unde kneht niht bar;
ir manheit selb sich gein den vînden hetzet.
Nû hiez man die vierden schar den künec von vrancrîch leiten,
der het wol volkes in der aht,
daz er ein schar het wol krefticlîch mit maht,
wan sîn gewalt het lenge vil unde breite.
Der vünften schar der keiser wielt,
hî waz grâven, rîter, knehte bî im hielt
unde vürsten, der ein teil hie wirt genennet.
Die wâren alsô muotes rîch,
daz iegelîchen dûht unde waer her dietrîch
von bern im kumen, im würde sîn verch entrennet.
Bischof brûn, des keisers sun im half sîn schar wol mêren
unde der von prâbant volliclîch
unde der mîhsner vürste marcgrâfe vriderîch,
lântgrâv in dürig, was bî in wol nâch êren.
Sîn lântvolc was von sahsenlânt
im ze helfe zuo der vünften schar genant
unde alle die nidérhalp bingen sâzen,
In swelher mâze sie wâren genant,
vürsten, grâven, vrîen, dienestman, sarjant.
die schar man maz mit kraft wol zuo den grôzen.
Die von meilân mt dem marschalc solden herberge vâhen,
darumbe daz in daz lânt was kunt,
daz sie kunden rîten vurt, bergé unde grunt,
dâ von hiez mans vür mit den ringen gâhen.
Manic vürste ist unbenennet hie,
daz ich lâzen varen wil unde muoz durch die,
die sus der âventiure mit sage verdriuzet.
Daz lâz ich sîn; ich tuon iu kunt
wie dem bâbest sîn botschaft quam in kurzer stunt
unde wie der rede an vröud daz volc genîuzet,
Dô sie hôrten kuntlîch nû, daz die almânî kumen,
swer vor kein kost verborgen hêt
in gewelben, kamern hiusern oder glêt,
daz wart nû volliclîch her vür genumen.
Den affricân man daz nû seit,
daz der roemische keiser quaeme gar unverzeit
unde mit im vuort vil stolzer almânîe.
Sie vrâgeten: < kumt der von prâbant,
des lop mit sage hilt sô verre in alle lânt?
man sagt unde ob sîn eines waeren drîe,
Daz sie heten lobs genuoc . wir suln imz helfen enden:
er nimt von unserr mehte schaden.
swaz er lobs unde wirden hât ûf sich geladen,
daz sol mit tôde er uns mit zinse senden.
Kumt uns der keiser in die naehe,
wír schickén in von dem lânde balde mit gaehe,
wil er uns niht sîn leben lâzen ze pfande.
Wir mugen mê dan vierzic man
volliclîchen ie an einen kristen hân,
dâ von ir keiner wider kumt ze lânde .>
Síe sprâchén in waere liep, daz sie in quaemen nâhen,
sie heten wol ein solchez her:
 <swelher under in gein uns sich sezt ze wer,
der wirt erslagen unde well wir sîn niht vâhen .>
Ir rede was übermüeticlîch.
sie dûht ir gewalt het allenthalben wîch.
dâ von daz in der bâbst was entwichen
unde der krônherre in kriechenlânt,
dâ von sie dûht daz sie würden niht geschant
von keiner maht . nû quâmen sie geslichen
In daz lânt, die offenlîch ze velde sich schôn legten.
dô die von rôm des nâmen war,
ze velde sie balde zugen zuo in offenbar,
dar zuo diu lânt gemeinlîch sich nû regten.
Die affricân sich sûmden niht,
sié quâmén als uns diu âventiure giht
unde legten sích menlîch gein in ze velde.
von affricân künec gêrfridolt
bôt unde gap den sînen allen grôzen solt,
dáz ir manheit in strît im würde ze gelde.
Der soldân sîn tohter het, was waridach genennet,
sô was sîn sweher atmerât
unde sîn bruoder bâroch, der vür sünd mit rât
daz volc ûz brâhte in lânden wît bekennet.
Den strît sie wolden niht ensparn.
sie rasûnten sich mit rot ze zehen scharn,
der manegiu sich mit menig gelîcht den kristen.
Sô was ez doch gesamtiu diet,
den der bâroch vür ir sünde ze varen riet,
dá von sie tervigant niht kunde gevristen,
Noch iupiter, ein ir got, apoll, dâr zuo kâhûne,
sie müesten schumpfentiure doln,
wolden sie die kristen mt den swerten holn.
sie vunden daz sie suohten gaehs mt slûne.
Dem künege von centrun wart gegeben
dér vorstrît, dar nâch sîn manheit kunde streben.
ze im vil rîcher künege wart geschicket.
Gein den sach man die swâben kumen
mit ir schar als ir ez vor wol habt vernumen,
helm unde panier vîntlîch von in erblicket
unde dar zuo diu blôzen swert, diu sie in handen vuorten.
daz ringe volc was zwischen in,
díe tribén einander vast her unde hin,
biz daz sie mit dem stôze anander ruorten.
Der heiden wâpenkleit was tiure,
wan ir pfelle glasten sumlîch nâch dem viure.
der maneger wart in scharlachvarwe verkêret
Mit starkén verchwunden tief,
daz daz bluot übér die liehten pfelle lief.
sus man ir vil ze ströu den rossen rêret.
Dá von under einander wart der bitter ernst gemischet,
daz maneger von dem orse viel,
dem daz heize bluot von tiefen wunden wiel
unde im sîns lebens end mit siuft erhischet.
Nû quam der künec von amatist
mit der andern schar . er wânt, daz nieman vrist
die kristenheit vor sînes poinders hurte.
Mit im vil hôher künege dar,
die man het geschaffet zuo im in die schar,
die menlîch ellen unde hôchgemüete begurte.
Der ich nande vil ob sîn die hoerer niht verdrüzze.
sie heten doch alle sunder lânt
von den sie geboren wâren unde genant,
der namen ich wol vil mit sage entslüzze,
Wan mir diu bibel ist wol bekant,
diu sô eigentlichen nennet alle lânt,
swem sie ist kunt, daz erz wol nâch ir nande.
Durch kürz der rede lâz ich ez sîn
unde sage wie der künec von oragentesîn
die dritten schar brâhte ûz vil manegem lânde,
Künege unde vürsten, die sînem vann des tages solden warten.
gein dem der küneg von burgundlânt
quam unde die vor wâren in sîn schar genant.
ich waen, daz sie einander wênic zarten.
von irm stôz vil ors erkar,
dô ir poinders hurt sich under einander war
unde beidenthalp wart muoticlîch voldrücket.
Ir haz tete ros unde liuten wê.
wizzet, daz zertrettet wart der grüene klê,
dô dér vorstrît mit kreften wart gerücket.
Ie der man die sînen wolt beschütten nâch sînn êren,
als sîner manheit was geslaht.
der von amatist sô ritterlîchen vaht,
daz vil der kristenheit kunde schaden mêren.
Der strît ze beider sît wart hert.
der tôt manegen mit im vuort ûf sîn gevert,
den niemer mê des tages lieht erlûhte.
Swer wundenhalp genesen waer,
quam er von dem ors, ez wart ein ander maer:
ob er halt niht mit bluote die erde ervûhte,
Er wart doch zertrett, daz er des lebens wart gepfendet.
dâ durch ir keiner doch verbar,
swâ er im möhte wirde erholn, er kêrte dar.
nû wart diu vierde schar balde dar gesendet.
Die vuort der künec von persîâ
hôher künege die volgeten sîner slâ,
die er mit im brâhte in des strîtes dicke.
Dâ von vil kristen wart versniten
unde von im vînt unde vriunt zesamn geriten,
daz manegem herzen stolz brâht sorgen schricke.
Síe dûht, daz diu kristenheit nû müeste sîn ir eigen.
alsus mit kraft ers umbeslôz
unde durchreit, daz sie sîn nâmen schaden grôz:
doch kunden sie hin wider manegen veigen.
Nû quam von arel in der künec
zúo helfé unde want den schaden ungerünic,
den die getouften heten nâhe enpfangen
Von übermaht der heidenschaft,
unde durchreit die sarrazîn mit solcher kraft,
daz lebens muoste dô manegen lîp belângen;
Wan die kristen niwan kraft nû alle gemeine enpfunden.
dâ von vil sarrzîn ir leben
muosten von ir kraft ein kurzez ende geben,
dîe man valt zuo der erd mt tiefen wunden.
Sus gap dem persân widerstôz
der von arel, des diu kristenheit genôz
unde sîn mit tôde engulden sêr die heiden,
Die sie mit hurte brâhten nider.
nû samenet sich aber in dem strîte wider
diu kristenheit, die der persân kunde scheiden;
Dâ von al der heiden schar sô vaste begunde wîchen,
daz ez ze vluht was kumen nâch.
nû was botschaft zuo der vünften schar vil gâch,
daz sie ze helfe in quaemen âne slîchen.
Die vuort der künec von latriset,
Chalôn, dar zuo ander künecrîch driu er het,
sus dient mit zinse vünf künecrîch sînen handen;
Sehs künege truogen krôn von im.
dar zuo was geschaft ze im der von assim,
ein künîc rîch, unde sus von manegen lânden
Künege unde vürsten, daz sîn schar was bî der besten mehte.
der quam nû in den strît geriten
alsô krefticlîch, daz vil ze verch versniten
der kristen wart von sîner schar geslehte.
Die kristen bî einander noch
wâren, díe menlîchen sich noch werten doch
ê sie von poinders kreft sich muosten scheiden,
Der dâ mit solcher kraft was kumen.
dâ von manîgem sîn geselle wart genumen
ze beider sît, den kristen unde den heiden.
Daz kint sînen vater vlôs, der bruoder sînen bruoder,
ê der puneiz voldrücket würde,
daz der tôt wart maneges lebens last mit bürde,
sô daz nâch im gesniten wart manic muoder.
Von maneger sunderkrîe wüeft
érhal éin sô starker dôn, dâ von die lüft
sich möhten hân gespalten in die hoehen.
Dar zuo busûn tampûren schal,
orse erkerren, daz man ez möhte von dem wal
der virre von duzze keinen wîs enpfloehen.
Alsô maneger hande kradem von orsen unde von liuten
erhal, daz ez der hoeh wart nider
unde der lenge kurz, swie doch, daz ân gevider
der ludem waer . sô herte wart nie kein riuten,
Ez waer dâ bî ein senftez leben.
wie iegelîcher wolt dem andern wider streben,
daz mac ich iu mit sage niht allez künden.
Nû quam der künec von ierichô,
dés menlîch geturst stuont ie nâch wirden hô.
reht als ein kiel walget ûf des meres ünden.
Alsô viel er in den strît mit sînes heres krefte,
unde swaz er künege brâht mit im dar,
die durch manschaft nâmen sînes gebotes war,
unde ander künege drî mit ritterschefte,
Die gêrfridolt von affricân
zuo zim schuof, dô er der sehsten schar began,
unde hiez sie alle ûf sînen vanen warten.
Der künec von scandanavîâ
was der ein, der menlîch volget sîner slâ
unde sluoc ûz helme viures vil unde scharten.
Dér andér von yngulé, von gamas was der dritte,
die mit im quâmen in den strît.
von ir grôz gewalt unde von ir lânden wît
sie brâchen mit ir hurt des strîtes mitte.
Dâ von die kristenheit sich schiet,
dô diu sehste schar sô krefticlîch geriet,
die gesparis von ierichô dô brâhte.
Diu kristenheit sich vaste rêrt,
diu héidènschaft sich ein teil ze grôzlîch mêrt,
dâ von manic sarrazîn im nû gedâhte,
Daz der sig ervohten waer unde wurden muots sô raeze,
des die getouften nâmen schaden.
doch diu swert sie kunden in den heiden baden,
daz ír manhéit dâ von wart widersaeze.
Doch was ir maht gein in ze klein.
swie werlích ir ellen in dem strît erschein,
sô touc ez doch gein solcher menige kleine.
Swaz volkes het der bâbst iôhan
unde der lamparten künec, die het zesam getân
ze einer schar der keiser vor . niht seine
Quâmen sie nû in den strît ze helfe diutscher zungen.
daz was dem künec von vrankrîch zorn,
daz er nîht was zuo der vierden schar erkorn
unde iach, daz er waer von prîs dâ gedrungen.
Der keiser quam unde bâbst iôhan
únd sprâchén, daz ez im waer durch wirde getân,
ez heten lîht die walch ze lânge verhalten,
Daz waer dâ mit sus undervarn,
únd iâhén, daz er sich lânger niht solt sparn,
er solt der vünften schar mit rotte walten,
unde von meilân naem ze im swaz ir dar kumen waere
unde die stet, die im waeren gelegen
unde swaz der kreiz möhte aller ritterschefte pflegen,
sô würde sîn schar gar kreftic zageheit laere.
Sie sprâchen: < nemt iu guoten muot.
swer wil sîn durch got odér durch manheit vruot,
der vindet sîn noch beide hende volle.
Ez îst noch leider unerstritten.
iur wirt wol ze volliclîchem strît erbiten,
iur únd swer prîs dâ nemen wil ze zolle .>
Nû quamén die walhen zuo dem strîte gar âne schande
gar ritterlîch mit poinders hurt,
wan sie irret weder grabe noch der vurt.
dâ von der strît sich manegem end entrande,
unde die kristen zesamne wider
quâmen, dâ von vil der heiden wart dernider
gevellet, die der sig dûht vor ervohten.
Swer nû der krefte het gewalt,
ob von dem muost rîter vallen ungezalt
daz was des schult daz sie sich wol vermohten.
Swer was an gemüete starc unde dâ bî kranc an lîbe,
der was doch bezzer danne swer,
der was des lîbes starc unde het niht êren ger,
dem zimt niht rât von manne noch trôst von wîbe.
Swer aber kreft unde manheit wielt
unde sich daz mit stolzem muot zesamne vielt,
dâ von sô muosten dicke werden dünne
unde wîte gazzen ûz engen pfaden.
mit den zwein was vil der kristen überladen:
manheit unde sterke wielt vil der diutschen künne.
Dô nû wart zesamne wider ir maht gesamelieret.
dâ von vil heiden wurden mort
in dem strîte von den kristen hie unde dort,
swie rîlîch waer ir wâpenkleit gezieret.
Der stolze künec von burgund sluoc
den rîchen künec von centrun; daz was leit genuoc
den sînen, die in tôten vallen sâhen.
Vil amazur unde escalier
valten die von burgunde in der dicke schier,
dô sie ze helfe ir hêrren wolden gâhen.
Nû quam herzoge eberhart von swâbenlânt gedrungen
mit sîner panier muoticlîch
gein dein künege von gamas, der was stolz unde rîch.
von dem gedrange vil swert ûf helme erklungen.
Der künec von gainas wart gevalt
zuo der erden menlîch von dem degen balt,
den man in swâben vürste unde hêrre nande.
Daz was der heiden herzen sêr
unde gedâhten, daz sie schaden naemen mê,
dâ von ein teil ir von dem strîte wande.
Nû quam botschaft balde unde sagt der sibenden schar diu maere,
von centrun avarôz waer tôt.
unde von gamas hachabrê, sô waer in nôt
swaz ander künege noch bî dem leben waere.
Nû was von râbs prohterewîz
der síbendén schar hóuptmàn der sînen vlîz
dar an nû legt, wie er sie alsô wîset,
Daz er der kristenheit sagt mat.
ungevuoge huob er sich zornlîch von der stat,
in dûht, er würde des tages in wirde geprîset.
Hôhe künege, die sîn man wâren in bâten halden
unde daz er staetlîch quaeme dar
mt der schar unde naeme der andern künege war,
die grôzer maht unde rîchtuoms kunden walden,
unde die im waern geschicket zuo.
ér sprach: < swenn ich kume sô kum ich niht ze vruo,
wan ich mch hân ein teil ze lânge gesûmet.
Wer sol mir prüeven daz vür êr,
daz ich alsô spaete zuo dem strîte kêr
unde daz mir sint die strâze vor gerûmet?>
Sie iâhén: < nemt iu der wîl, sie sint noch sô verrigelet,
unde mugt ir sie gemachen wît,
daz man iu den prîs ze beider sîten gît.
doch lebens vil wirt vor mit tôde versigelet .>
Nû quam der künec von pelpîunt,
der der sibenden schar mit sîner maht bestuont,
unde iach, daz er im nemen solt der wîle
unde bit des künîges von salânî,
der ze in geschicket waer unde künege drî,
die quaemen gâhes ze in mit balder île.
Sô möht er des poinders hurt deste baz nâch wirde volrîten.
die künege quâmen hôchgeborn
mit ir meht unde was in ûf den von râbs zorn,
dâ von vil orse durchhouwen wart an sîten.
Dô sie sich huoben zuo dem strît,
hurtâ, wie gemachet wart dâ enge wît,
wan sie bestanden het des zornes grimme.
Swer von dem strîte was dan
vor gewichen, der quam rîlîch mit in an;
von in man hôrt nû maneger leie stimme,
Dô sie mit ir menige hurt die schar durchbrechen kunden.
dâ von vil maneger wart sô siech,
daz er wart den lebenden von dem tôde schiech,
als noch geschiht, swenn sie sint tôte vunden.
Ir poinders hurt ez alsô schuof
unde von iegeslîcher krîe sunderruof,
daz alliu diu kristenheit dâ von erschracte.
Dar zuo het sie ir maht getriben,
daz ir lützel bî einander was beliben,
dô sich von râbs der künec sus in sie stacte
unde swaz der bâroch vor het künege in sîn schar geschicket.
vür al ir sünde er inz gap,
wán er iach, daz der bâbst trüege unréht den stab
unde solt sich vor hân lângest gein im genicket.
Er solt des stuoles selber pflegen
zuo rôm unde den liuten allen geben segen;
daz waer mit valschen worten im verirret,
Alsô daz sie ein niwe ê
heten vunden: < daz lât iu tuon allen wê,
sô bin ich der, dem ez ouch iemer wirret,
Ich enreche mch danne; dar an gedenket edel liute .>
sus sagt er ez iegelîcher schar
sunder, daz sie würden alle sünden bar,
ób ir mánheit des tages het wirde in triute.
Er sagt in mèr, der atmerât
solt ze rôme sîn keiser des diutschen stat,
 <der sich augustus unde keiser schrîbet
unde ist nû selbe kumen her
uns ze widerdrieze . swer nû waere der
uns hilfet, daz man in von wirden trîbet,
Dem sol allez daz gemein sîn daz wir haben alle,
der atmerât, mîn bruoder, ich
unde der rîche künec von babylôn . swer sich
dar an sûm hiute, der gewinnet spot mit schalle.
Swer aber menlîch ellen hât
hiut, dem gib ich daz vür alle missetât
unde nim im mit einander scham unde sünde,
Die er bî allen sînen tagen
hât begangen, ob er hiut kan prîs beiagen.
dar zuo ich im dort êwige vröude künde,
Ob er würde des lebens bar, dâ vor iuch got behüete.
unde gedenct an reiniu wîp,
ob iu ie hab trôst gegeben ir lieber lîp .>
sus sagt er ez vor al des heres vlüete.
 <
Dar zuo sô sol iu tervigant
unde mahmet ir gotlîch helfe tuon bekant,
Apoll, kâhûn iu helfen siges walten .>
Nû sagt man im, ez waer durchriten
schar der kristenheit unde nâhen überstriten,
iedoch werlich sie dannoch manegen valten,
Daz man balde die ahten schar hiez kumen dar mit île,
daz würde kein koverunge mê.
 <sie nemént doch sus von uns sô grôzlîch sêr,
daz sie mit nihte tûrent keine wîle .>
Die vuort der iunge von babylôn
sînem enn, dem künec von affricân, ze lôn,
dar zuo den goten unde der werden minne.
Diu schar wart überkreftic rîch,
wan dô niendert was kein künec der im gelîch
an mehte waere noch an rîchtuoms beginne.
Driuzehen künege sîner man sîn vater mit im sande,
die alle in sîner schar belîben
unde den poinder muoticlich mit im voltriben,
keinn vremden künec ze sîner schar man wande.
Den schuof der bâroch snelle dar
unde sîn en, der sîn mit huot bat nemen war,
swaz künege im het sîn vater zuo geschicket.
Dar zuo hiez er ûf sînen zoum
tûsent rîter warten unde sîn nemen goum,
swenn daz mit sporn diu marc dâ würden gezwicket.
Die nam er ûz sîner schar, wan er sie wol bekande,
dáz sie héten mánheit mit siten
unde bî im die siure in der herte liten,
dâ menlîch ellen mit tôde vil lebens pfande.
Nû huop der iunge soldân sich
in den strît, dâ man vant beide slac unde stich
vil busûn unde rottums man vor im hôrte,
Dar zuo tambûr ein michel teil;
ei, waz nû dem tôde geschicket wart an sîn seil,
die kunft der babylôn von leben stôrte.
Nû het ouch der vranzeys sich stolzlîchen her gemachet
unde beschútte ménlîch die kristenheit.
dô wart in dem strîte êrst nôt unde arbéit,
wan von ir beider kunft daz wal erkrachet,
Dô sie zesamne nâmen stôz.
reht als hamer îsen wellet unde ambôz
alsus die künege zwên zesamne walten
Ze beider sît gelîch den strît.
reht als dâ ein presse den wîn von trûben gît,
sus wurden sie mit kraft zesamne gevalten,
Daz entwederhalp der druc mohte werden gar voldiuhet
vor den, die zwischen in beliben;
dâ von niht wart volliclîch der hurt voltriben.
sus wart daz volc von in zesamne gedriuhet.
Dô ûf der wal sus stuont der strît,
daz er allenthalp was eng unde niendert wît
dô muost doch eteswer dâ lücken machen.
Drî rîter wâren in ein kleit
weidelîch gemachet als uns diu wârheit seit;
der tac dem heidentuom kund wirde swachen.
Eilef man in dem kleide sach, die dise drî an vuorten,
die drungen nâch in ûf ir slâ
únd valtén iungé unde alte heiden grâ,
swâ sie an sie mit poinders hurte ruorten.
Dâ von ez in der enge wart schiter,
reht als in eim vluor tuot ein starc ungewiter,
sus wart der heidentuom von in beschûret.
Vil lücken unde gazzen wart
von in unde der kristen nâchvolgunden vart
gemachet, die der babylôn behûret
Het vor mit sîns hurtes stôz, die noch der strît bedecket
alsô daz man ir niht ensach.
dô der vranzeis nû die heidenschaft durchbrach,
der kristen vil sîn menlîch druc erwecket,
Die vor diu heidenschaft verspart
het mit strît unde von den stangen abe gezart
diu panier, daz man sie kûm mohte kiesen,
Doch bî dem kriuze man sie erkande,
wie manic panier waer zerrizzen sînem lânde,
sô kund ir krî mit ruof sie niht verliesen.
Dóch sigélt gemeinlîch zuo daz kriuze zuo dem houfen.
ê sie zesamne waeren kumen,
dô wart lebens vil den sarrazîn benumen,
daz sie mit zinse dén tôt muosten koufen.
Die drî nû drungen aber vür
unde die eilef, swie nâch in doch würde diu tür
verslozzen mit den swerten unde verrigelet.
Der eilef wurden vier erslagen
balde als ich die âventiure hoere sagen,
doch heten sie vor lebens vil versigelet
Mit des tôdes hantvesten, die nieman kan gebrechen,
als man eteswâ hantveste tuot.
dâ von bran der drîer herze reht als ein gluot
unde kunden sich gar grimmiclîchen rechen.
Der künec von amatiste sluoc
ritterlîchen einen, der diu wâpen truoc,
der vor mit tode gevellet wâren viere.
Der wart gerochen sâ zehant
von der drîer einem, dîe noch unbekant
mit namen sint, doch machet sie lîht schiere
Iu diu âventiure kunt, swenn ir zît sie ez heizet.
nû wolde gerne wider dan
dér küníc von amatist . dô wart bestân
er von der drîer einem, den zorn reizet
Umb die gesellen die verlorn
er het . dâ von wart der künec hôchgeborn
von leben mit eim slage balde gescheiden.
Von houpt unz ûf den satelbogen
wart der künec gespalten . ô wê des meizógen,
der alsô strâfen kunde sô rîchen heiden.
Dannoch balde er aber sluoc den künec von yngulîe
unde den künec von latriset
dâ von alle diu heidenschaft vil iâmers het.
sus kêrt er von dem strît ûf die plânîe.
Die sehse kêrten mit im dan,
hinder in die vünf dem tôde sie muosten lâzen.
der drîer zwên in sehens wurden irre,
Die mit in truogen wîziu kleit
dar inne er sich von dem keiser het entseit
durch prîses dôn die naeh unde ouch die virre.
Der kéisèr den von prâbant nû niendert vinden kunde,
dô im der bâbst gap keisers wîh
ûf dem velde, des ich die âventiure zîh,
daz sie imz wol durch sîne wirde gunde.
Der bâbest selber messe sprach,
ze hant darnâch diu keiserlîche wîh geschach
dem keiser heinrîch unde der keiserinne.
Die keiserîn man in die stat
sant gein rôm, die burger man ir pflegen bat,
daz sie die wîl belîben solt dar inne,
Unz man besaehe wem got den strît ze vröuden wolde enden.
des trôst sich doch ietweder teil,
daz er solt erwerben sige wird unde heil
unde mit gewalt die widerparte schenden.
Nû het der keiser wol vernumen,
daz der prâbant henlîch zuo dem strîte was kumen
selb zwelfte niwan, daz brâht im herze swaere.
Er sprach: < wird diser degen verlorn
hiut, sô ist diu vart ze unsaelde uns erkorn .>
nû quam ein bote unde brâht im liebiu maere,
Daz der prâbant waere kumen, doch het er ûzen lâzen
vünf rîter, die im waern erslagen,
daz sîn menlîch ellen doch kunde niht vertragen,
er het gerochen sînen schaden grôzen.
Der künec von amatist waer tôt,
 <sô lîdet der von latriset die selben nôt,
sam tete der rîche künec von yngulîe.
Dô in begreif sîn menlîch zorn
unde er sach, daz er die vünfe het verlorn,
dô sluoc er sie gaehs ritterlîch alle drîe,
Dar zuo manegen escalier unde amazûr er valte.
ê er die widervart tete dan,
wart gevellet von im wol sô manic man,
daz sie belîbent von mir ungezalte .>
Der keiser sprach: < nû bis gewert
alles des dîn munt betlîchen an mich gert,
ob du mir in sagest kumenden âne wunden .>
Der bot sprach: < hêrre, mîn houpt sî pfant,
daz in got gesunden wider hât gesant,
ân daz der vünfe verlust der tôt hât vunden .>
Der kéisèr nû selbe reit dâ er den wâleys weste.
der het des wâpens ab getân
durch den luft, daz legt er anderweide nû an,
wan er geruot wol het, der muotes veste.
Der keiser sprach: < hêrre von prâbant,
mír ist íuwer schade léit unde íuwer wirde hôch bekant,
daz herze mîn ze vröuden hôch enboeret .>
Nû quam der bâbest selb gerant
unde der kriechen keiser, dô von dém wîgánt
sie heten alsô stolze maer gehoeret.
Den róemìschen vogt bî dem wâleys sie hie nû vunden.
sie sprâchen: < herr, iwer wirde rîch
uns ervreut diu herze, unde ist daz wol billîch,
wan hiut der strît von iu wirt überwunden,
Des wir getrouwen sulen got .>
der wâlèys sprach, daz sie liezen iren spot,
wan übergrôze verlust het er erworben,
Sô waer sîn prîs an tiefe sîht.
sie iâhén: < ir wizt wes ir iuch selbe zîht,
iu ist ein teil hiut rîter hie verdorben.
Des wert ir ergetzet wol, dar zuo ir wîp, ir kinder.
iwer prîs dem heidentuom hât mat
hiut getân, alsô daz uns gelückes rat,
ob got wil, louft die sumer unde die winder .>
Der wâleys sprach: < ich hân gesehen
hiut zwên rîter . ob ich wil der wârheit iehen,
sô solt man wol ir manheit iemer prîsen.
Die truogen wâpen reht als ich;
swelhen enden ich in dem strîte wande mich,
den selben wec ir manheit mich kunde wîsen.
Von in manic heiden rîch wart ritterlîch gevellet.
sie sint mir leider unbekant,
wan daz ich sie oft bî mir menlîchen vant.
sus wurdens in dem strîte mir gesellet.
Dô ich waer gerne wider dan
zuo den mînen, die ich hinder mir het lâzen,
dô wanden sie mit mir mit einem zoume.
Sie huoten mîn, got müez ir pflegen,
alsô ritterlîch vürwâr, daz nie zwên degen
sô schôn eins mans gehuoten . dô ich koume
Kumen was nû an die wît, dâ vlôs sie mîn gesihte,
daz ich sie kunde niemer gesehen.
swer sie sint, vürwâr, man mac in manheit iehen,
swer ir in strît mit merk möht nemen pflihte .>
Sie trahten, wer sie möhten wesen.
dáz kund nieman mit sînn witzen ûz gelesen.
nû maht ze sîner schar sich iegelîch hêrre.
Ze dem wâlèys der keiser sprach,
daz er in sîm pavelûn het guot gemach;
er liez sîn kunft in wizzen wol sô verre,
Daz er sich versûmde niht . er iach, daz er ez taete.
diu ros man schôn verdecken hiez,
swîe toetlîch der strît waer, dannoch keiner liez,
er mahte stolz sîn wâpenlîch gewaete.
Dem bâroch schier wart kunt getân
unde sînem bruoder gêrfridolt von affricân,
daz gelegen waer der künec von yngulîe
unde der rîche künec von latriset
unde der künec von amatist, die ein man het
gevellet ritterlîch in der mâlîe.
 <
unde vuort niendert zeichen dâ bî man in mohte erkennen
dan daz im volgten werder degen
driuzehen, der sint weizgot vüenfe tôt gelegen,
von der verlust sîn zorn kunde verch entrennen.
Er ist von werder vruht geborn,
swanne er ist . dô in begreif sîn menlîch zorn,
dô muost gemein daz volc im allez wîchen.
Der künec von amatiste sluoc
ritterlîch ir einen, daz rach er gâhs genuoc:
mit einem slage enzwei kunde er in strîchen:
Von houpte ûf den satelbogen der rîche künîc wart gespalten,
daz er ze beiden sîten lac
dem orse . ich waene daz ieman taete solchen slac,
swer er ist, er mac wol vil krefte walten.
Dô man den slac von im ersach,
dâ von ein sô grôzez wîchen dâ geschach,
daz ie den man dûhte, er waer im ze nâhen.
Daz het der künec von latriset
gerne widerriten . dâ von merk er het
ûf in unde kunde snellîch ûf in gâhen
unde traf in mit vollem slage als ich iu wil bewîsen
únd schriet im gollier unde platen,
daz sîn swert im twerhs kunde über ahsel waten,
daz houpt unde ein sîn ahsel kunde entrîsen.
Den künec von yngulîe er valt
ûf der widerkêr unde manegen degen balt.
alsus het er sich von dem strît entbunden.
Nû ist der kristen übermuot
worden alsô starc, daz er uns schaden tuot
wan man sie nie sô werlîch hiute hât vunden.
Dâ von lât die niunden schar sich nû niht sûmen lânger.
möht ir daz bringen iemer zuo,
daz sie quaemen twerhes dar, dâ von unrúo
diu kristenheit müeste lîden ûf dem anger .>
Dô in daz maer nû wart gesagt
die künege von in allen wurden sêr geklagt.
der bâroch sprach: < mac ieman hân sîn künde,
Der uns den schaden hât getân,
der müest iemer gâbe unde lêhen von uns hân,
ob uns geholfen würde, daz man in vünde
unde daz man sich möhte an im des grôzen schaden rechen .>
der bot sprach: < zwâr, er ist unbekant,
wán daz man ordént, ez sî der von prâbant,
von dem man hoert sô grôziu wunder sprechen.
unde habe durch prîs sich dar verstoln
mit den vremden wâpenkleiden gar verholn
den sînen unde swer ûf in warten wolde.
Ist erz, sô kumt er balde wider
offenlîch, swie er doch habe gevellet nider
hiut manegen man der werden minne ze solde .>
Nû brâht der iunge atmerât die nîunden schar mit krefte,
den man dâ nande anchardassîn,
der dar kumen was ze dienste dem swâger sîn
von manegem de mit grôzer ritterschefte.
Siben künege er mit im dar het brâht,
den ir manschaft von sînem vater niht versmâht;
dar zuo der bâroch het ze im geschicket
unde sîn swâger künec gêrfridolt
vón affrícân daz sîn swester wol versolt
umb in, swenn sie mit arm in umbestricket
Den künec von valtúrnîe unde den von samorgône
unde den künec von lânsziszardîn
unde den rîchen künec von mâroch akarîn
unde sîner basen sun von ascalône.
Diu schar wart überkreftic grôz,
wan an rîchtuom lützel künec was ir genôz,
dâ von diu niunde schar wart breit mit lenge.
Dem atmerât sîn swâger sagt
unde der bâroch, ob er hiut dâ prîs beiagt,
alsô daz von im wîte würden enge,
Sô möht er daz keisertuom dâ ze rôme wol besitzen
unde alle der kristen hêrre sîn.
er sprach: < zwâr, ich lâz ez hiute werden schîn,
oder mir muoz der tôt mîn leben entsitzen .>
Der bâroch unde der affricân
manten künege unde vürsten, dar zuo alle ir man,
dáz sie ménlîch des táges wolden vehten.
Sie würden alle zwir als rîch
würde der sig ervohten, daz bedenke ieslîch
ménlîch man híute unde daz wir gern des rehten.
 <
Ist daz uns der sig gevelt, wir wellen mit iu teilen
alliu kristenlîchiu lânt.
nû ist ir maht gein uns doch sô klein bekant,
wir möhtens ân swert twingen unde seilen .>
Der iunge künîc anchardassîn
unde swaz mit im künege wielt der rotte sîn,
die sprâchen, daz sie waeren âne sorgen.
 <
Wir sîn geschart sô kreftic wol,
daz uns alle diu kristenheit muoz geben zol,
wan wir enwellen keinen wîs ir borgen .>
Alsô huop sich der von baldach gein des strîtes herte
unde wolde schaffen sînen vrum,
wan er gedâht, im würde daz roemisch keisertuom,
dáz im daz krist noch diu kristenheit werte.
Alsô der niunden schare kraft
hiez man kumen neben an die ritterschaft,
des nam mit goum der kristen wartliut merke
unde hiez den keiser balde kumen,
Iordanich von kriechen . dô erz het vernumen,
er huop sich dar mit sîner mehte sterke
unde kêrt gein dem atmerât . dô daz die heiden sâhen,
daz in ir wille was undervarn,
dô kundén sie niht diu ors mit sporen sparn.
sam kund gein in der kriechen hêrre gâhen.
Ietwederr trevers gerne waer kumen,
dâ von wart der stôz sô ungevüege genumen,
daz von dem hurte möhte berg unde tal erkrachen.
Sus widerriten muoticlîch
sich die zwêne keiser lânt unde gülte rîch.
ich waen, verboten würde dâ schimpflîch lachen.
Atmerât nâch keisers wirde in heidenschaft sich ziuhet,
sô sol ir bâroch bâbest wesen,
als manz hât vür wârheit oft unde dicke gelesen;
diu âventiure der sage vor scham niht vliuhet.
Dô sie sich alsô widerriten
dise zwêne keiser, von den wart gestriten
sô ritterlîch, daz ez loblîch ze hoeren
Was al der himelischen diet.
swie doch manîc sêl dâ von ir vröude schiet,
sô quâmen ir ouch vil dar zuo ir koeren.
Alsô wart in ein gebraeche ir münze niht gestempfet.
swaz kristen dâ der tôt bevogt,
die erwurben ewige vröude, daz wart verzogt
den heiden, wan der helle sie wurden getempfet.
Daz lâzen sîn unde sagen daz,
wie manic rîcher vürste dâ würde der orse matraz
únd wie lóblîch diu swért ûf helm erklungen
unde wie diu minn dâ manegen man
mit unminne gewan sîn stolzez leben an.
swenn er durch hôhen muot quam dar gedrungen,
Dâ er wolt der wirde prîs mit manheit hôhe rücken,
sô quam étslîcher géin im her,
dem der muot ouch stuont nâch hôher êren ger.
dâ kund diu minn mit unminn leben zücken.
Sus war der strît sich hin unde her,
daz er under einander gienc nû vaste entwer,
hie unde dâ in mitte unde an den orten.
Swer dâ gevellet wart ernider,
man sagt, daz der wol gesunt quaem selten wider.
sus vil durch vál in diu rós diu swert sie borten.
Swér abér gevellet wart, ûf den grôz menige wartet,
der wart beschütt ein michel teil.
dâ quam ir doch maneger an des tôdes seil.
entwederhalp wart lützel dâ gezartet.
Der strît gedêch ze einer schar,
dâ von manic tûsent wurden lebens bar
ze beidersît der kristen unde der heiden.
Der touf sô ritterlîchen vaht,
dô sie nû zesamne quâmen mit ir maht
daz bî in muost den ungetouften leiden.
Iedoch manic werder man den kristen wart gevellet;
manic heiden nam ouch von in val,
sô was ir ze wênic doch gein in an der zal,
swie vil man ir mit tôde het gehellet.
Sluoc man ir vil, ir was doch mê,
dâ von muost der kristenheit geschehen wê,
unde ob der sig von in solt werden ervohten,
Daz noch den heiden gar versmâht.
zuo dem bâroch man mit botschaft balde gâht
unde sagten, daz der strît sich het gevlohten
Undereinander hie unde dâ unde daz niht möht volrîten
der iunge stolz anchardassîn,
als er was gescheiden von dem swâger sîn,
der kristenheir enneben an die sîten.
 <
Des irt der kriechen keiser in,
der mit sîner schar gein im quam ûf den sin,
daz er die kristenheit vor im beschirmet.
Dô wart sô ungevüege der stôz
von in beiden, daz ez die virre erdôz.
die dâ getoufet wâren unde gefirmet,
Díe habtén sich zuo dem strît, daz wir die geruoten trâfen
unde die strîtmüeden gar vermiden.
dâ von muost ez werden sûr armén unde liden,
dô sie mit zorn einander kunden strâfen.
Nû ist der strît zesamne gedigen.
dâ von heizt niht lenger iwern bruoder ligen,
er mache sich hin zuo, daz ist an der zîte.
Der roemisch keiser heldet noch
in den snüeren . von im ist vernumen doch,
daz er iwers bruoders kunft mit rotte bîte .>
Der bâròch nû balde reit dâ er sînen bruoder weste.
der het vil künîge ze im geschart,
die mit rotte volgten alle sîner vart,
der herze mit hôchgemüete was überleste,
Beidiu vür, hinder sich unde neben.
dem von valfund wart der sturemvan gegeben,
des er sich doch niht underwinden wolde,
Biz daz der bâroch in ez hiez
unde in aller sîner sünden ledic liez,
unde daz er zweinzic zuo im nemen solde,
Daz die sünden waeren vrî, vriunt, mâge, wîp unde kinder
dar zuo wolt man im vrankrîch geben,
daz er dester baz nâch wirden möhte geleben,
ob er sich des tages niht lieze dringen hinder.
Drî künege man vür den vanen schuof,
die verdecket heten gar biz ûf den huof.
daz eine was gaffirdir von agrippe,
Der ander was von lesmangrunst
unde der dritt von pozzidant, die truogen gunst
einander alle von ordenlîcher sippe.
Mit ir mehte vor dem vann sie menlîch solden halten.
vier künege hiez man nâch in varn,
daz sie den vann möhten dester baz bewarn,
swénne man mánheit in strîte solde walten.
Der einer was von barbarî,
der ander von griffange, von der durkânî
der dritte was, der vierde von todjerne.
Ze ietweder sît geschaffet was
zuo dem vann drî künege, die man dar zuo las,
die solden sîn der manheit gar ein kerne.
ûf den vann künec gêrfridolt selb eilefte künege warte,
der namen ich aller muoz gedagen,
dâ von daz diu âventiure wil vür sich iagen
unde daz sîn lîht verdrüzze die hoerer harte,
unde vürsten, grâven ungezalt.
mán sagt, daz der süeze meie heide unde walt
sô maneger leie varwe niht enbraehte
als man hie an panieren vant,
schilt unde helm, unde als ir wâpenlîch gewant
mit rîchem glast der bluomen blic versmaehte.
reht alsam des himels blitz vor doner sich erblecket
sus sach man gein einander wehen
disen schîn unde ouch der liehten sunne brehen,
daz ez den liehten ougen gesiht erschrecket.
...
Dem sturemvann was vor bereit
ein karrutsch . als uns diu âventiure seit,
Dâ von, daz sie her unde hin
möhten sich gewenden snell ûf ir gewin,
sô würde der kristenheit deste mê versêret.
Die karrutschen unde die got der bâroch het in huote;
vünf künege ir mit im nâmen war,
die niht wâren guoter ritterschefte bar.
sus huop gein strîte sich manic degen vruote.
Dô sich diu grôze schar nû reget,
dâ von sich ein starker vels möht hân erweget,
sô maneger leie ir wuof was unde ir stimme,
unde zogten doch gemeinlîch dar
unde die got ze irer zeswen hant mit schar,
der obdach was gemachet von lûter gimme.
Ie als sie ein wîle zugen, sô hiez mans aber halten,
daz sie einander liezen wît,
daz sie deste geruoter quaemen zuo dem strît,
sô würde von in diu schar deste baz gespalten.
Ein grôze glocke ein karrutsche zôch,
diu dar ûf gemachet was mit bûwe hôch.
daz was bezeichent in, swenne man sie lûte,
Daz sie dan vür sich solden zogen.
swenne man sie niht hôrt, sô waerens unbetrogen,
daz man in danne dâ mit halten bedûte.
Busûn noch tambûren schal torst nieman dâ erschellen,
unz daz in quaem in die genaehe,
dáz der vórrîtáer sîn rehte zît ersaehe,
sô taet manz kunt danne alle der schar gesellen
Mit liuten unde mit allem dôn,
swer dann dienen wolt der werden minne lôn,
der solt ze sîner stat sich eben machen,
Dâ er dâ hin geschicket waer.
nû quâmen zuo in zwên wartmán unde brâhten maer,
swer nû wolt lâzen im wirde unde êre erlachen
unde die künege nû rechen wolt, die sluoc der ungenennet;
 <der hât nû offenlîch veriehen,
daz ez von im âne lougen sî geschehen
unde hât gemachet sîn wâpen wol bekennet.
Von prâbant nennet man den man
unde vüert in dem panier einen wîzen swan,
daz selb er vüert ûf helme unde an dem schilte
unde heldet bî dem keiser dort .>
dô man nû vernam gemeinlîch disiu wort,
vil gâbe rîch den bâroch niht bevilte
unde sînen bruoder gêrfridolt unde alle der künege mäge,
die er mit tôde het gevalt.
swelher die raeche an dem küenen degen balt,
dem würde ze solde golt unde gesteine âne wâge.
Waer aber er hôch an wirde bekant,
sô würd im ze solde gegeben wîtiu lânt.
sus man sie alle gein dem von prâbant hazte.
Nû was ez in die naehe kumen,
dáz der vórrîtáer den stôz wolt hân genumen,
ân daz man ez mit rât undersazte,
Daz man hiez tambûren vor, busûn unde glocken liuten;
daz ie der man sich riht dar nâch
unde im naeme der wîl unde liez im sîn niht gâch,
daz er ez vor der menige liez bediuten.
Man lût ûf des karrtschen gadem
die glockén, dô huop sich umb unde umbe der kradem
hie unde dâ von wîter lânde groeze,
Vloitieren unde tambûren schal,
busûnn snarren, daz ez in die lüft erhal,
dar zuo von liut unde rossen solch gedoeze,
Daz erbidemt des meres wâc von ir ankumen mehte,
ê daz der strît würd gar durchriten
unde umbeslozzen . sie hânt hie ze lânge gebiten,
diu kristenheit, daz was nû ir gebrehte.
 <
Nâch dem sie kristen sint genant,
der muoz uns vürwâr hie lâzen gaebiu pfant,
wan sie sich hânt ein teil ze lânge gesoumet.
Sie waenent, sie müg der marteraer
hin gehelfen, daz waer unsern goten swaer.
in ist ze süeze von irem gote getroumet,
Dô sie underwunden sich hôchvart gein tervigande
unde betten iêsum vür in an.
dâ von sie uns hiut ze zinse müezen lâzen
lîp unde leben unde gülte von allem ir lânde .>
Diu kristenheit geteilet wart
manegen enden von der hurticlîchen vart
der übermeht, die gêrfridolt dô brâhte.
Doch hieltens werlîch in dem strît,
swie durch sie gebrochen waer vil lücken wît.
ein wartman zuo dem keiser balde gâhte
unde sagt im, diu kristenheit lit überarbeit grôze
von des küneges gêrfridoltes kumen.
dô mit sage der keiser het sîn kunft vernumen,
er sprach: < sô sûm wir uns halt ûz der mâze .>
Er iach: < ist selber gêrfridolt
kumen, der hât umb diu lânt daz wol versolt
unde ouch umb mich, möht ich imz wol erzeigen,
Daz ich an im raech mîniu leit,
diu er mir getân hât an der kristenheit,
ze vorderst got, der hilft sie uns ouch veigen .>
 <
Nû gedenke ein iegelîch man>, sprach muoticlîch der keiser,
 <daz er het gerne prîs beiagt,
swenn man ez dâ heime vor den vrouwen sagt,
unde sît des muotes menlîch unde niht heiser.
Dar zuo der bâbst vür sünde iuz gît,
swer hiut an der marter in dem strît gelît,
daz des sêl vert ze himel ân underbünde .>
Dér bâbst sprach: < mîn sêl sî pfant,
swer daz leben verliuset hie mit wernder hant,
daz ich den als ein westerbaren künde
Hiut vor gotes angesiht . dar zuo von sînem gewalte
unde den er mir gegeben hât
ság ich zwô sêl iegelîchem mit im rât,
er verliese den lîp oder er hab tôt gevalte:
Als manegen heiden er hiut sleht
iegeslîcher, als manic sêl er abe entweht
sünde unde wescht sie gar ûz helle wîze.
Dâ von badt mit der heiden bluot
hiut iwer vordern ûz ir heizen sünde gluot,
dâ von durch got alle williclîchen litzet,
Swes got mit iu habe gedâht unde sît veste des gelouben
unde stelt menlîchen iwern lîp
únd nert iuch selb vor den heiden, kint unde wîp,
daz sie uns niht der touf mit spotte rouben .>
Dem bischof brûn daz vingerlîn
het der bâbst gegeben unde die wîhe sîn,
dô er an wirde sînen vater het gesteiget
Mit dem keiserlîchen segen.
den hiez man des vannen mit der huote pflegen
unde swaz diu naehe im vürsten het gezeiget.
Der von nazzou, grâve ruopreht den sturmvann muoste wîsen,
der het mit witzen manheit vil,
wan ez touc niht solcher ernst ze kindes spil,
sô mocht man witze unde manheit an im prîsen.
In der schár des kéisèrs man vant
swaz hêrren het westvâlen unde niderlânt,
die sahsen, mîhsen, hessen unde dürgen
unde den vürsten wert von prâbant
unde der grâve von hollânt, was hailman genant,
die mit manheit dâ prîs kunden verbürgen.
Der von diez was vorrîtaer, von spânheim unde von kücke
der keiser selber dar zuo schuof.
 <
Rôme>, diu krî was dâ gemein ir aller wuof.
sus stapftens gein dem strîte ûf daz gelücke.
Dô die kristen in sweize suten
von den sarrazîn, die inz vîntlîch erbuten,
wan sie diu grôze schar het gar gestoeret,
Die gêrfridolt brâhte in den strît.
mt sô maneger sundersprâche ûz lânden wît
manic vremder ruof wart dâ von in gehoeret.
Die krístèn mt al ir maht zesamne begunden kriegen,
sô quam ie ein geruotiu rot,
dâ von sich gevater schiet, neve unde der tôt:
ez was niht reizens dâ diu kint in wiegen.
Diu héidènschaft ien unde dis
wolt die kristenheit nû haben sô gewis,
daz mans an allen orten umbehabte,
Daz sie sich von in staelen niht.
nû quam der mt maht, dem man vil prîses giht,
mt einem vollen schûft unde niht gedrabte,
Daz daz bluot vlôz von den sporn den orsen ab den sîten,
unde stiez dâ allez daz dar nider,
daz mt wer sich gein im wolde setzen wider:
sus kunde der keiser zuo den vînden rîten.
Doch wart im widerstôz gegeben
volliclîch mit hurte beide vor unde neben,
von den, die sich ouch krefte wol vermohten.
Dô wart alrêrst klingâ kling
von den swerten unde zertrennet manic ring.
sus wart nâch prîs dâ wirdiclîch gevohten
Von den, die menlîche tât mt swerten wolden koufen
in selben unde erwerben lop,
die dûht niht ze herte diu dicke noch ze grop,
sie wolden sich selb zuo dem ernsten houfen.
Daz was ze beider sît ir ger;
swes daz hôchgemüet wolt sîn mit manheit wer,
die liezen sich nû in der herte schouwen,
Dâ man den sig ervehten muoz.
eteslîcher ranc nâch werder minne gruoz,
sô was ouch manegem dâ sîn mâc verhouwen,
Der daz het gerochen gern . sus gienc ez under einander
ze beider sîte hie unde dâ,
daz dâ von gemachet wart vil bluotes slâ.
swaz ie der man dâ suochen wolt daz vand er.
Daz kriuze bekentlîch was genuoc:
ob dem wâpen ez ein iegelîch kristen truoc
sus zimer vil ûf helm sie vuorten wunder
Von vischen, vogeln, manegen wurm,
der nû maneger muoticlîch dranc zuo dem sturm,
hiut unde horn, dar zuo vil vremder kunder.
Wider einander allez wagt . manic ors begunde sich boumen,
daz âne wâfen wart gevalt.
sô quam lîht hin vür vil küener degen balt
unde wânden sich an hôher wirde ze soumen.
Der eteslîcher quam ze vruo.
nû samént diu kristenheit gemein sich zuo
dem sturemvann, doch muost vil volcs ê sterben
Ze beider sît ê daz geschaeh.
eteslîcher was im doch in guoter naeh,
sô muosten die her dan deste vaster werben
Mit den swerten, daz man sie lie zuo ir meister rîten,
daz sie doch wurben unervorht.
swaz mt vlîze zimier het meisters hant geworht,
hû, wie die nû von swerten nider snîten.
Seht wie ûf meres ünden kiel
walgent, alsô ez sich undereinander wiel,
den hin, den her, als ie dem man danne vüegte.
Der wolde hin, sô wolt der her,
alsô gienc ze beiden sîten ez entwer.
man vant den ouch, den sîn het wol genüegte.
Dâ bî man doch manegen vant, den lützel dûhte grôze
unde sîniu wirdikeit ze smal.
swâ man dann erhebt von manheit solchen schal,
wie lützel ich sie danne zesamne genôze!
Dannoch die sturemvanne schiet
manic tûsent, die von maneger hande miet
sich heten beidenthalp hin vür gemachet,
Dise durch minne unde ien durch prîs.
alsô wart gevóhten dâ in maneger hande wîs,
daz sîn diu zarte minne in lust erlachet.
Doch was ouch unminne dâ, diu manîgem gap ein sterben.
sus quam diu minne gein unminne;
als ich mich kan reht verstân in mînem sinne,
sie kunden beide dâ nâch ir ampte werben.
Sus wart der rîche künîc gevalt
von dem vránzeis, dem er tiure sînen vener galt.
nû quam diu heidenschaft mit al gedrungen,
Die vallen sâhen disen man.
dô muost er entwîchen von in wider dan,
wan sie mit übermuotes zorne rungen.
Doch der houfe was bî im in einer guoten naehe,
daz von in wart beschutt der degen.
gaehes lât sie ligen, die dâ sint gelegen:
sie quâmen im ze helfe snelle mt gaehe.
Die heiden zornes wâren vol
daz sie dûht, sie möhten îsen vrezzen wol.
in disem übermuot sie quâmen gedrungen.
Ir maht zesamne die kristen schoup,
dáz die únmenlîchen dâ von wurden toup.
alrêrst vil scharfer swert ûf helme erklungen.
Von den, die nie swertes slac vor heten vor gedrange
getân mit ellenthafter hant,
von den wart dâ ringe vil ûz brünne entrant
mit swerten sunder vîl unde âne zange.
Sus quam der rîche vranzeis karl
zuo dem sturemvann . dannoch der künec von arl
die heidenschaft mit swerten het vermûret
unde der von lutringe gîselbreht.
an den man beide manheit unde ellen speht,
swie in waere manic heiden genâchbûret,
unde dem bischof wert von metz, der niht lie von in scheiden
sich in keiner herte nie.
der sluoc gaehs zwên rîche vürsten menlîch, die
der künec von durkânî mit râch kunde leiden.
Der bischof von im wart erslagen,
daz enwolt der lutringaer im niht vertragen
unde sluoc sîn ros, daz ez gienc ze einem houfen.
Mit slage mocht er erreichen niht
in als noch in strîte oft unde dicke geschiht.
doch wart entrüttet im des helmes sloufe
Von dem valle, daz im der helm hin dan von houpte draete
dô neigt der vürste mit slegen sich nâch,
über in was alle den sînen durch helfe gâch,
doch quâmen sie ze hilf im lîht ze spaete.
Wan die kristen vaste über in
habten . dô nam er von tretten ungewin.
sus stuont der strît ûf im mit einer dicke.
Die kristen traten in vaste nider,
dâ het im geholfen maneger gerne wider,
dâ von ûz helmen schraet vil viures blicke.
Doch wart er getrettet dâ von maneges orses hüeven
ê daz die kristen von im dan
schieden, daz in dâ bekant sô wol kein man,
daz er an im möhte iendert zeichen prüeven.
Nû quam von pelpiunt der künec,
umb sînen oeheim was er zornes ungerünic,
den im der lutringaer dem tôde het geigent,
unde dranc mit mehten gein im dar.
in sînem muot er maht vil kristen lebens bar,
die doch vil heiden vor mit manheit veigent
ê sie von im werden erslagen . doch quam er in dem grimme
an den von arel, dem er sluoc
eine wunden, die er im doch niht vertruoc,
swie eislîch waer sîn muot unde ouch sîn stimme.
Dô er der wunden reht enpfant,
dáz swert warf er hôch ûf menlîch in der hant
unde sluoc in, daz im muost daz lieht erleschen,
Vaste durch die ahseln in die brust,
daz er dâ gewinnen muost des lebens verlust
mit einem valle unde mit des tôdes heschen.
Daz vernam prohterewîz, des schar er was gesellet,
von râbs der künec hôchgeborn,
daz er het von pelpiunt sînen neven verlorn
unde daz der künec von arl in het gevellet.
Er sprach: < nû bit ich mâge unde man
unde all die von den ich mich helfe ie versan,
daz sie daz grôze leit mir helfen rechen .>
Er huop sich gein der herte dar,
dâ im wart gezeiget des selben küneges schar:
dâ hin er kund durch alle die dicke brechen.
Vîntlîch stuont sîn menlîch herze gein dem der im genennet
von arle was des lândes vogt
unde von heim mit keiser heinrîch waer gezogt;
er was im sehenshalp doch unbekennet.
Nû was der strît zesamne gedruct
alsô vaste, swer in wolt gerne hân geluct,
der müest mit samt dem orse krefte walten.
ê der von râbes quaem dar durch,
dô hetén die kristen ouch mit swerten vurch
zesamne brâht unde helme vil gespalten.
Sie hetén ouch liut verlorn, der man wol mohte missen
unde sie von schulden muosten klagen.
nû sach man die panier mit dem swan her wagen,
dar under manegen degen vil gewissen.
Nû het mit grôzer arebeit
sich gesamnet in dem strît diu kristenheit,
die man nû bî einander schôn sach halten.
Den swan ûf wâpenkleiden truoc
swaz er rîter dar het brâht, der was genuoc,
von den vil warmer herzen muost erkalten.
Er het ouch zweihundert knehte gewant in ritters orden,
der hôchwürdic vürste von prâbant,
den man offenlîchen vor den sînen vant,
swer in nû sleht, daz heizet keinen morden.
Ein wîzer swan in roete lac
in der panier, sam daz volc sîn vüerens pflac,
doch ie der man sîn zimier vuort besunder.
Er selb vuort ûf dem helme sîn
ein rôt bark gesmelzet mit golde unde mit rubîn,
sô was sîn helm von liehtem stahel dar under.
Nâch dem swan, der über sê in brâht in einer barken,
alsô ein swan stuont hie enbor
in der barken ûf dem helm dô er maht vor
den sînen pfat mt grôzen slegen starken.
Der swan mit perlîn was durchgraebt
unde der ougen sehen mit saphier geblaebt,
dar umb von rubîn unde smaragde varwe,
Diu zwei teil golt gesmelzet drîn
muost die zirkel umb der ougen sehen sîn.
alsô er het verdecket alle sîn sarwe.
Der swan staet in roete lac, daz wâren rûbin tiure
als imz diu herzoginne hiez
heimlîch vüeren, dô ers trûriclîchen liez;
mt anderr kost sant sie im daz ze stiure.
Sint ich ez allez sagen muoz,
sô het diu bark von golde einen starken vuoz,
der sie hôch von dem helme het enboeret.
Der vuoz ûf in der barken gienc
durch den swan, den er mit vestenunge vie;
gar meisterlîch diu bein dran wârn geroeret.
ûf dem helm von golde lac ein krône under barke,
dar ûf mit meisterlîcher stift
wâren edelstein geloet ze einer schrift
mit meisters kunst dar în verwieret starke.
ûz manegem tiuren stéin buochstáben
wâren meisterlîch gevîlet unde ergraben,
ein klein gesmelz von golde darîn vlôeret.
Diu schrift den ougen sihticlîch
was unde daz gesteine sô grôzer krefte rîch,
daz ez ze vröuden herzen gundewieret.
Swer ez lesen wolt, der vant dar an bediutet schône,
daz imz diu herzoginne wert
het sant, diu sîner kunft ze vröuden gert;
sô mocht sîn manheit pflegen rîcher krône.
Dô was den andern niht vermiten,
der swan waer von harm ûf rôt scharlách gesnîten,
vuoz unde snabel geworht von klârem golde.
Diu scharlach man doch ganze liez,
dô diu herzogîn sie mit im vüeren hiez,
sîe het gein im vil rîcher liebe solde.
Nû het vür den sturemvann sîn panier sich gemachet,
der vaht er ritterlîchen vor.
dô volgtén sie menlîch alsô sînem spor,
daz manic herz in lîp dâ von erkrachet.
Er lie nû vriunt unde vînde sehen,
daz er offenlîch was kumen, als vor veriehen
der wartman het, der ez dem bâroch sagte.
Swer nû wolt rechen sîniu leit
unde mit dienst der gâbe wolde sîn bereit,
als der bâroch den hêrren über in klagte
unde vil rîcher soldament het geboten umb sîn sterben,
der möht nû wol verdienet hân
swáz guotér geheiz der bâroch het getân.
dâ lie durch vorht vil maneger doch daz werben,
Dô er nû in die heidenschaft
het gestecket sich menlîch mit sîner kraft
unde daz der strît ze beider sît was worden
Reht als er waer zesamne gesmit
unde die lânge getûrten heten müediu lit
gewunnen unde die kranken . welch ein orden
Bist du, werdiu ritterschaft! vil herter danne vranzisse
unde aller grâwer orden sî,
Benedíc, domínic, augustîn dâ bî,
swer dich mit wirde wil tragen sunder misse.
Nû het von râbs prohterewîz
sich her vür gemachet durch sîns prîses vlîz
unde het den neven sîn vil gerne gerochen.
Nû hielt der prâbant ouch dâ vor
reht als er der kristenheit waer slôz unde tor
unde waer ouch gerne ze gêrfridolt gekrochen.
Nû was solchiu ritterschaft dannoch darzwischen in beiden,
ez würde eim steinmez niht sô sûr,
ob er solde brechen durch ein dicke mûr:
dâ von er muost des willen sîn gescheiden.
Der künec von râbs mit sîner maht
gein der kristenheit sô ritterlîchen vaht,
daz er ir manegen valt unde alle die sîne.
Dô er von arel niht envant
sînen schol, dô muostens alle wesen pfant,
swaz er der kristen bringen mocht ze pîne.
Alsus er ir âne mâz unde alle die sînen valten,
biz er sich gein der panier naeht,
die der swan mit maneger hande zierde spaeht,
der kund ouch wol mit manheit einer walten.
Der sach nû, daz der grimmic man
sluoc swaz er der kristen mohte kumen an,
unde maht sich gein im sô er beste kunde.
Dô der von râbs daz reht ersach,
daz diu barke mit dem swan sus gein im brach
unde daz er im mit hazze schadens gunde,
Der die barken unde den swan sô lobelîchen vuorte,
er sprach ze den sînen: < seht, er kumt
der die künege drî uns hât dem tôde gevrumt,
gein dem mîn herze ie haz von schulden ruorte .>
unde kêrt sich vîntlîch gein im dar,
nâch im künege vil, die wâren in sîn schar
geschaffet unde die von im truogen krône.
Zesamen sie drungen als zwêne eber.
swer sîn wâpen het gemaht durch güften kleber,
daz stoup von in als molte von windes dône,
ê sie mit den swerten pfat zesamne ervâhten beide.
von prâbant süeze else klâr,
wer nimt dîner kleinet hie mit huote war?
ich waen, sîn doch ein teil bestreu die heide.
Nû het man starke bogen erhaben
mit golde von dem helme, daz sie die buochstáben
bark unde krône vor slege möhten schirmen,
unde wâren an der barken ort
meisterlîch versmit, verzwicket unde verbort.
swer sie entrennen wolt, der muost lîht virmen
Dulden von des swertes ort, der sie durch reht bevogte.
Prohterewîz daz schûhte niht,
als in nâch dem zorne sînes rehten giht,
swenn hôher muot unde manheit mit im zogte.
Mit manegen slegen er enpfie
den wâleys, der imz niht unvergolten lie.
hî, wie diu swertes ort ir hende enboeret
unde mit nîde brâhten balde wider,
daz daz viur sich von den slegen rêrte nider,
wan mit in niht diu manheit was betoeret.
Dem von prâbant sîn panier beschutte balde niht spâte.
menlîch sie drungen balde zuo,
daz was doch ein teil dem künege von râbs ze vruo,
daz wert mit swert den sînen der wâleys drâte.
Er wolt ir keines helfe niht,
daz doch nû vil selten mê in strît geschiht,
dô daz die sînen vérnâmen unde sâhen,
Sie drungen iener part engegen
unde erwerten den mit krefticlîchen slegen,
daz sie dem künege ze helfe niht mohten gâhen.
Vesticlîch der zweier strît wart dâ ân allez schimpfen,
biz daz der prâbant wart ergremt.
den héidèn er an dem rehten arm erlemt,
sus kund er im mit slegen die ahseln schrimpfen.
Der heiden wolt von im sîn dan,
des enwolt der antschouvîn in niht erlân
unde traf in ortpiks mit eines slages swanke
Durch daz starke golier under helm,
dâ von daz houpt abe dem lîbe viel in den melm,
daz sagt man doch der kraft mit prîs ze danke.
Dâ von alle diu heidenschaft wart trûrens überleste
unde quam sô vaste an in diu maht
von den künegen, mit den er doch gerne vaht,
daz ez wart manegem sûr unde überveste.
Von persîa der rîche man
under brust vor zorne als ein zunder bran,
den steines vanc mt slage het enzündet
unde quam im als ein werder helt,
der untât mit prîse hât von im geschelt.
alrêrst der strît nû walgt als mer sich ündet,
Alsô in des strîtes sûr ros unde liute wabelet,
der ûf, der abe, der hin, der her,
dô der hase, der vuhs, der wolf, der lew, der ber
in maneger varwe wider einander zabelet.
An schilt, an helm unde in panier
was gesniten unde gemâlet manic tier,
vische unde vogel, aks, parte, houwe unde riute,
Daz allez wider einander weht,
vil der pfelle mit glaste gein der sunne breht.
manic ióment trúoc pfell, éz möht einer briute
Niht versmâhen ob sie waer des adels hôch getiuret:
von agramantîn manic pfelle
wart dar brâht . wer des niht gelouben welle,
daz sie geniwet sint, swenn man sie viuret,
Daz lâz ich sîn unde wil iu sagen,
wie der künec von persîâ kund niht vertragen,
daz im gevellet was sun sîner muomen,
Prohterewîz der iunge degen,
dannoch mê von im der mâge was gelegen,
die der prâbant gesellet het den bluomen.
Von den bergen der persân einen ritterlîchen valte,
dar nâch er aber zwêne sluoc
mt dem swan . daz was dem prâbant leit genuoc,
daz er valte rîter im sô ungezalte,
unde kêrt sich gein im dar mit zorn.
in muot, daz er sînen swâger het verlorn,
den man den iungen von dem berge nande.
Wan im sîn bruoder dient die vart
durch die der er vogt ze mênze mit kampfe wart,
dâ von er grimmiclîch gein im sich wande.
Der persân gein im sich kêrt unde dûht ouch lôn ze werben.
der prâbant in die stegreif stuont
únd tete als die zornigen noch hiute tuont
unde traht mit voller maht des heidens sterben.
Daz swert mit beiden handen hôch
er ûf warf, den slac er alsô nider zôch,
daz ors unde man dô beide wart verhouwen
Reht als ez dâ der donerslac
het getân, daz ir entweders lebens pflac.
swen nû diu virr den slac lie rehte schouwen,
Der waer lieber indîâ gewesen in der naehe
denn er dem starken manne was,
der sô mit dem bluot verwet bluomen unde gras.
ich waen, vür in den tiuvel maneger saehe.
Sie iâhen: < er ist zornic aber.
an im mit den swerten vürbaz niemer hab er,
lânz oder bogen zein der muoz in vellen .>
Gein swem er sich in strîte want,
den dûht weder wîchen oder vliehen schant
sus kunde sîn kraft mit manheit sie erschellen.
Nû was doch der heiden maht sô gar ân alle mâze,
daz er doch het ze schaffen vil,
sint ez êrste naehet sich des ernstes zil,
wan vil der schar im quâmen ze widerstôze.
Swer niht dâ vor der sûr enpfant,
swenn der quam hinvür er wont, daz er die lânt
betwingen solt nâch sînes muotes willen,
Swen er dan rehte sach den mort,
den dâ worhten diu bluotígen swertes ort
unde man dâ prîs ûz stahel muost erbillen,
Sô vant man ouch manegen wol, der sich lie dringen hinder
unde niht vrouwen êren rôsen brach,
die man dâ wîz unde rôt in sweize blüejen sach,
mán vant ie unde noch lewén unde rinder.
Nû was der kriechen keiser kumen
an den affricán als ich ez hân vernumen,
unde sluoc im durch den helm ein kleine wunden.
Daz sach der künec von ascalôn,
sîner basen sun unde hielt dâ vür in schôn.
den het der kriechen vogt balde überwunden,
Alsô daz er sînen schaden im tiure het vergolten,
den er in pülle unde in galaber
im dô het getân . dâ von den tôt im gab er
vil williclîch unde valt in in die molten.
Nû het der edel keiser vür
sich mit suoch gemachet, als ûf niwer spür
ein edel hunt, den man nâch wilde henget,
unde suoht den vürsten von prâbant,
den er ofte mit der ougen sehen vant,
sô wart er aber der dicke vürbaz gemenget.
Der von nassouwe mit dem vann voldruct ouch ritterlîche
unde doch mit alsô guoten siten,
daz er het der sînen wol mit helfe erbiten,
daz sie den druc volbrâhten alle gelîche.
Nû het der valfund engegen
sich gemachet, daz sich möhten berge erwegen,
dô in die naeh sô nâhen quam diu vanne,
Dô wart diu süeze gar vermiten
unde alrêrst umb verlust unde umb gewin gestriten.
sus kriegtens gein einder als zwên hanne,
Die mit al ir mehte sich wider einander setzent
unde dô zwei wildiu eberswîn
wellent in der wüest einander hezzic sîn,
ir zen unde klâ vaste gein einander wetzent.
Alsus die sturemvann ze sam
drungen, dâ von wart geslagen manic schram,
wan ez wolt einander nieman wîchen.
Swer nider quam, wie hôch er was,
dem was ungeholfen, möht er kaukasas
gegeben hân, er müest dem tôde erblîchen.
Nû quam aber mit der bark der swan durch dicke gedrungen
unde swer in niht wolt lâzen vür,
dem stiez er einen rigel vür des lebens tür,
daz vil dâ von erswarzen muoste der zungen:
Unlânge er doch daz mit in treip
biz daz er ân überigez dranc beleip
unde daz man in lie rîten swar er wolde.
Sus zwischen beiden vann er sich
kêrte, dá er werlîch vant noch slac unde stich.
vil manegem er brâht vîntschaft . dâ bî holde
Er die diutschen het gemein, daz liez er hie nû schouwen
unde vaht, daz man im prîses iach
in der kristenheit unde swaz in heiden sach,
swie daz er ir doch manegen het verhouwen.
Gein dem von valfund er sich huop,
daz im doch mit wer manic heiden undergruop,
nû quam der atmerât anchardassîne
Mit einer ungevüegen maht
vür den sturemvann, dâ der prâbant gein vaht;
alrêrste nû die kristen lîden pîne.
Der von mâroch akarîn mit schar im was gesellet,
unde als ir vor wol habt vernumen
welhe mit im zuo dem strîte wâren kumen,
der einen het der kriechen vogt gevellet.
Nû kert von mâroch akarîn
sich mit hazze gein dem iungen antschouvîn
der gein im kund ouch muoticlîchen dringen.
Einander sie enpfiengen schôn
mit den swertes ecken . swer des tôdes lôn
dem andern hie mit vallen nû kunde bringen,
Der wart des geprîset hôch, swâ man ez von im sagte.
ich kan iu anders niht gesagen,
wan der rîche küneg von mâroch wart erslagen.
der roemisch vogt nû zuo dem prâbant wagte,
Gein dem der stolz anchardassîn
quam, der iach, daz roemisch rîche waere sîn;
nû quam gein im, der ez versprechen solde,
unde kêrten gein einander dar.
wizzet, daz in beiden volgt zwô grôze schar.
entweder des dâ niht enlâzen wolde,
Er versuoht ob er iht möht des andern schaden werben.
nû was der keiser heinrîch starc,
daz sich nû an im mit zageheit niht enbarg,
daz brâht dem atmerât ein gaehez sterben.
Swaz künege sîn vater mit im sant
unde die künege, die gêrfridolt ze helf im want,
der doch ein teil von leben was gescheiden,
Die wolden rechen dise zwên.
sus begunde ez vîntlîch undereinander gên.
man sagt, daz doch dâ vil gelaege der heiden.
Gêrfridolt mit aller maht sînen swâger wolde rechen,
wan ein ir hôhstez houpt was tôt
allen den héidèn, des huop sich angest unde nôt
wie ie diu schar die andern wolt durchbrechen.
Der mit der keiserlîchen krôn
was gewîhet, der sluoc den künec von samargôn
gaehes ritterlîch, daz alle die sînen sâhen.
Den kund leider niht geschehen,
dô sie in nü tôten vallen muosten sehen.
dem hellewurm der tac niht kunde versmâhen,
Dô sô manic rîcher man mit tôde im wart ze teile.
nû het der prâbant aber sich
gein dem sturemvann gemachet ûf den slich
ob er in möht gemachen iemer veile.
mit manegem slage er daz versuoht.
swer durch manheit in dem strît gein im geruocht
ze kumen, der wart gaehs von im verhouwen.
Mit tôde er manegen nider rêrt.
alsô er nû gein dem vann mit kreften kêrt,
der an den satel mit îsen was gebouwen.
Er begreif in mit der hant unde wolt in nider brechen.
dâ wâren âl dar în gesmit,
die im wunden gâben durch der hende lit.
nû liez er in, dô er in sus kunde stechen.
Daz swert hervür er aber nam,
dâ mit er gevellet het tôt unde lam,
unde warf ez hôch ûf mit den henden beiden
unde sluoc in ûf des helmes dach,
daz ez gein der brüste durch die zende brach.
dâ von dem stolzen künege muost leben leiden.
Alsô von dem orse er wart gevalt mit einer wunden.
dannoch dem ors er gap einen slac,
daz vann, man unde ros ûf einem hûfen lac.
alrêrst die sarrazîn nû wîchen gunden.
Sus wart der von valfunde erslagen,
den man solt durch menlîch ellen iemer klagen,
wan er ie ranc nâch werder wîbe minne.
Dâ durch er hie den lîp verlôs,
dô der affricân in ze einem vener kôs,
daz was im leit in herzen unde in sinne,
unde wolt ez doch lâzen niht als noch tuot werltlîch êre.
dar umb er hie verlôs den lîp
mít menlîchem muot unde durch diu zarten wîp;
diu zwei im brâhten nû des tôdes lêre.
Der stolze babylôn gevarn
quam über in, mit im vil maneger muoter barn,
dar zuo der rîche künec von valturnîe
Der des von valfunde oeheim was.
über in erbeizet dâ ezzerîas,
der küene man gar er zageheit vrîe,
Mit im manic werder degen . den vann er wolt ûf zücken,
nû was er zuo dem satelbogen
sô versmit, daz er des zückens wart betrogen.
nû kund der nazzouwaer menlîch voldrücken
unde die von prâbant mit dem swann.
der von nazzouwe ritterlîch den sturemvann
vuorte an die stat, dâ iener was gehalten,
Der von valturnîe wolt wider
sîn ûf gesezzen, der prâbant trat in dô nider,
dô wart alrêrste schar in schar gevalten.
Waridach, der iunge soldân, quam ritterlîch ze helfe
Ezzerîas von valturnî,
dâ von gar zertrettet wart ûf der plânî
daz grüene gras, vil bluomen blâ unde gelfe.
Ez wart dâ nôt unde arbeit.
maneger wolt im helfen ûf, daz was doch leit
dâ manegem man, der in vaste nider tratte.
Der von nazzouwe hielt über in
mit dem sturemvann, daz was sîn ungewinn,
wan man im nû daz leben mit tretten matte.
Waridach, der iunge soldân vergatert sich ze verre,
daz er dem prâbant widerreit.
nû was alsô überrîche sîn wâpenkleit,
daz im dô niht gelîchet ûf al der terre.
Der von prâbant erkant sîn nîht,
wan daz im sîn herze sagt von angesiht,
er möht rîcher lânt unde gülte walten.
Er gedâht: < vürwâr, diser man
ist der kostlîchst, den ich hiute gesehen hân.
im mac dâ heim vil rîchtuoms sîn behalten.
Ist daz er belîbet hie, ez schatt den heîden iemer .>
dem iungen künege er nam daz leben.
álrêrst wart den heiden rehtiu klage gegeben,
dô in der tôt heim nam in sîn gezimmer.
Swaz künege er mit im brâht dar
unde die sîn mit huote solden nemen war,
die heten disen schaden übergoumet,
Dâ von sie heten selb sô vil
in dem strît ze schaffen mit des tôdes spil,
der sich dâ niht mit lebens zücken soumet.
Sîne künege über halp dem tôde wurden geeigent.
vil escalier unde amazûr
wart der antlâz von dem bâroch gar ze sûr,
dô sie der tôt sô ungevüege wart veigent.
Möht man mit guote wider leben
koufen, des waer vür den babylôn gegeben
dô manic soum von golde unde von gesteine.
Des mac ot weizgot niht gesîn.
ez het des tages dô gevalt der antschouvîn
sô manegen man, ez waer niht worden kleine,
Ob man in mit guote solde ir leben wider koufen,
sô waer sîn worden alsô vil,
daz ez waer gewesen ûz der mâze zil.
sô hilft ez niht, solt manz als berge houfen.
Ei, waridach, du bist gelegen,
wer sol nâch dîns vater tôt der rîche pflegen?
du einic sun, du bist wol klagemaeze.
Dô gêrfridolt, dem enen sîn,
wart gesagt, in het gevalt der antschouvîn,
man iach, daz er vor grimme wol îsen vraeze.
Alsô wart sîn herze ertebt, ersiuret unde erzürnet.
als eines igels borster scharf
im daz ... ach sîn hâr gein berge warf,
sus wart sîn herze in zornes hec verdürnet.
In disem zorne begund er streben
gein den vînden, sam er niemer wolde leben.
mit im vil hôher künege unde vürsten drungen,
Die alle wâren zornes vol.
als ein lewe, der sîniu kinder in dem hol
mit hunger weiz unde im ist niht gelungen
An den tieren dâ mit er diu welfer wolde spîsen
unde im danne einez widervert,
alsô dûht den affricân, daz unernert
der prâbant waer, möht mann an in gewîsen.
Nû liez er sich ouch vinden wol,
der dô het menlîch der hôhen wirde zol
ervohten unde noch als ein eber küene
Hielt in dem strîte unde sich niht barc,
wan der swan stuont hôch enbor vaste in der arc
unde maht noch vil dâ rôtes veldes ûz grüene.
In sînem leide quam gêrfridolt mit sîner menige vlüete.
swie doch sîn sturemvann gelegen
waer, sô sach man dannoch panier vil ûf regen,
die varwe ziert als meie tuot heide mit blüete.
Nû het sich vür den sturemvann
aber her gemachet, der dâ vuort den swann,
dô er sach gêrfidolten gein im dringen.
Vür den maht sich von ierechî
der künec manheit grôz unde aller zageheit vrî
unde dûht, im solde diu saelde dâ wirde bringen
unde quam, dâ er den prâbant vant in dem alten muote
unde gap im einen solchen slac,
den er im mit nîde gein der ahseln wac,
dáz er dâ von als ein kol ergluote
Vor zorn in herzen under brust,
dáz ez in niht an quam, ich waené umb sust,
wan er mit einem slac in gar betoubet,
Den er im twerhs gap an den helm,
dâ von sich diu gupfe trante, daz dem melm
sie wart ze teile unde im enbloezet daz houbet.
Alsô in unwitzen er sich von dem prâbant kêrte.
dem bischof brûn er widerreit,
der des tages menlîch nâch hôher wírde streit;
man sagt, daz er den künec ouch sterben lêrte
Als er het manegen vor getán.
nû was gêrfridolt den prâbant kumen an
unde het des sin, er gült im sîne mâge.
Ob daz geschehe, daz sag ich niht,
wan daz vîntlîch was ir beider angesiht,
dô sie einander sazten tôdes lâge.
Der künec het gerochen gern an im sîns verhes sippe,
doch gap der wâleys einen slac
im, daz er gestrecket ûf dem satel lac.
dô quam ze helfe im balde der von agrippe
unde zart ein panier ûz der hant
einem, den man dâ ze einem vener nant
unde habt über in die stangen mit dem îsen.
Die traf der prâbant mit dem slage
volliclîch, nû merket rehte waz ich sage,
daz dâ von muoste vil ringe unde nagel rîsen
unde diu stange ze stücken draet . sus wart der slac gemezzen,
daz nâch dem viur des bluotes bach
gienc, daz gêrfridolt enhôrte noch ensach,
sus het der slac mit kreften in besezzen.
Het im niht schirm diu stange gegeben,
ez het im vürwâr vergolten dô daz leben.
dô wart geriten er von im mit hurte.
Dô er eîn lützel sich versan
Gêrfridolt, dô kêrte er balde von im dan.
daz zam doch niht des affricâns geburte.
Der wâlèys het in doch gerne erriten; er enkunde,
wanne vür in manic sarrazîn
hielt . ir manegen valte dô der antschouvîn.
sus gêrfridolt quam dan mit sîner wunden.
Nû habt ir alle wol vernumen:
swem daz houbet siechet, daz dem liht ist kumen
wêtage unde smerz mit krankheit sînem lîbe.
Alsô den heiden hie geschach.
dô man gêrfrîdolten alsô vliehen sach
unde daz sô wol den kristen gienc ir schîbe,
Sunderlîch dem von prâbant, der sie sô nider hagelet,
dâ von daz wîchen wart sô grôz
von den heiden unde die kristen zagheit blôz,
daz ir dâ vil dem tôde wart vernagelet.
Nû was diu kristenlîche schar
alliu zesamne ze ein hûfen kumen gar,
daz mit einander menlîch wart voldrücket.
Doch hielt manec stolzer degen wider
von den sarrazîn, der wart gevellet sider,
dâ von diu heidenschaft sich vaste lücket.
Doch ir menige was sô grôz unde vlühen manic tûsent,
sô sazt vil tûsent sich ze wer,
ez was wol sô grôz, sô breit, sô wît ir her,
daz manegen het darinne manhéit verklûsent.
Diu manheit volget ir rehten nâch,
sô ist ûf die vluht der zageheit alwege gâch
dóch maht mánheit vil mánigen degen küene;
Sô machet manegen biderben man
zagen, daz er vliuhet, der nie vluht gewan.
sô ist wîsheit alle zît bî vrides süene,
Doch diu wîsheit manheit pfligt, tumpheit vil lasters waltet
hie volget wîsheit der tumpheit nâch,
wan der tôt sô manegem seit mit matte schâch,
daz sich dô witz mit volge der tumpheit valtet.
Sint wîsheit bî der tumpheit wirt
vunden unde diu tumpheit dicke zageheit birt,
sô quam ez hie von tumpheit ze einer vlühte.
Diu wîsheit was unschuldic dran,
wan man bî ir vindet manegen küenen man,
sô was ot sie bî in in keiner genühte,
Wan diu rehte wîsheit was dô al den heiden wilde;
dâ von der ungeloube sie schiet,
kristenlîch geloub mit touf ir ê verschriet,
des nâmens hie an disem strîte bilde.
Diu tumpheit zôch mit vlühten hin,
eteslîcher sazt ze wer sich under in,
der manheit het in schemlîch herz gestempfet.
Von den dicke koverunge geschach.
swenn der sturemvan dan her mit drucke brach,
sô wart mánheit unde schámendez herz getempfet.
Doch diu heidenschaft sô vil het volkes mit geschütze,
daz sich die kristen torsten niht
schitern, als noch oft unde dicke in strît geschiht;
dô wart daz rínge volc êrst den heiden nütze.
Sie gâhten vaste gein dem mer,
doch vil koverunge sich gein in sazte ze wer.
der bâroch wolt der gote niht erbîten.
Die karrutschen aldâ beliben,
wan darvon die kristen sie vîntlîchen triben,
in manegen vurt, an graben unde an lîten
Wart diu koverunge sô starc, daz ie die nâchiegaere
erbîten muosten ganzer rot.
swenne diu quam, sô tâtens aber ein gebot,
daz ie diu vluht in aber wart dô maere.
Als uns diu âventiure seit,
kocken unde kiel, die waeren alle bereit.
swer dar an quam, der het gewin nâch vlüste.
Doch wart ir vil gestreifet ab,
ê daz sie sich schiften von des lândes hab,
an liut, an guot, an maneger leie gerüste.
Den von agrippe ûf dem wal man vienc, niht ûf der vlühte,
dar zuo den künec von pozzidant,
den von vrîent man dâ menlîch bî im vant
unde von griffang, die bliben in einer zühte.
Dem swan sie gâben sicherheit.
ûf der vlühte dannoch maneger wart erieit,
der âne krôn was rîcher gülte hêrre.
Nû het diu sunne sich ze tal
vaste geneiget, ê daz diu vluht von dem wal
sich hüebe, dâ von sô iageten sie niht verre.
ûf den tôten orsen nider herbergen sie dâ kunden.
dâ lac ouch wunder volks erslagen,
daz dô nieman bî der nacht mocht danne getragen.
hî, waz sie kost dâ in den hüten vunden,
Die hinder in diu heidenschaft
lâzen het . dâ was von guote ouch solchiu kraft,
möht man ez hân geteilt, sie waer ze schatzen.
Daz mocht niht vor der menige sîn,
wan sich huop umb vleisch unde brôt, umb mete unde wîn
von manegerlei volc roufén unde kratzen,
unde swaz in den hütten was, daz was alsô geteilet,
daz nieman möhte wizzen eben,
wem diu saelde dâ het den groezten teil gegeben,
doch wart sîn ûf dem markte vil geveilet.
Vil manegem was ze dem roube gâch.
sô iageten sumlîche ûf der vlühte nâch,
sô muost man erzte ouch manegem manne bringen.
Dâ bî des pfaffen maneger gert,
sô suoht man die tôten, die sîn wâren wert,
sô sach man ir vil dâ mit iâmer ringen,
Den ir hêrre was gevalt, vriunt oder guot geselle.
dâ bî etlîchem spîs gezam,
ûz den hütten maneger dâ vür trinken nam:
sô het der plaz dâ sunder sîn geschelle.
Alsus diu nacht dâ wart vertriben.
manic tûsent ûf der iagenden reise beliben,
die volgten den, die niht ze den schiffen mohten,
Den man brach rîch gewinnunge ab;
sô vie man der vil, die buten grôze hab,
sô lie man gên, die niht ze wirden tohten,
Die von manegen vilân sint daz leben muosten vliesen,
den lîht ir schiure was verbrant.
dâ bî eteslîcher einen des muotes vant,
ze dem er vlôh, der im kund schirme kiesen.
Des morgens, dô der tac ûf brach,
manic sunderrot man schôn zuo zogen sach,
die vil den heiden heten ab gebrochen
Beidiu liut, ros unde ander guot,
daz ir von dem teil wart maneger hôchgemuot.
sô wart ouch manegem etlîch teil versprochen,
Der doch sus ze teilen vant daz im wol zuo gehôrte,
dá von er wart des guotes rîch.
alsô teilt ieglîcher daz im was gelîch;
der laht, dirre sanc, einem vröude trûren stôrte.
Alsus diu werlt noch hiute lebt:
maneger trûrt, dâ bî vil muotes in vröuden swebt.
daz lâzen sîn . ich sage waz dâ geschaehe:
Dér bâbst selber messe sanc
ûf dem wal, dâ in des âbendes wol gelânc,
unde mante got, daz er durch alle die smaehe,
Die er von den iuden het enpfangen unde die marter,
daz er die kristen taet bekant
von den heiden . in der stille geschrîben er vant
éinen brief, dáz nie keiner wart sô zarter
Als er . von lûterm golde klâr
was geschriben, daz die kristen alle gar
in wîzer varwe drî tage würden vunden
unde sam die môr diu heidenschaft.
alsô het ez balde geschaft diu gotes kraft:
der heiden got des zeichens lützel kunden.
Dô diu messe ein ende nam der bâbest ez nû sagete,
daz got daz zeichen hete getân,
swaz man vunde der tôten kristen ûf dem plân,
der sêle waer in himelrîch betagete
unde waeren hie nâch snê gevar
unde die swarz, die vor des toufes niht nâmen war.
daz zeichen sach nû alle gelîch diu menige.
Die künege, die der von prâbant
het gevangen, den tete manz mit sihte bekant,
des maneger wart an vröuden dô der senige
Von den heiden, die ez dâ mit iren ougen sâhen.
der maneger dâ von kristen wart.
sô wârén etlîche dâ mit solcher art,
die wider einander eines zoubers iâhen.
Die kristen sunder wurden getragen
von den heiden, ob ich wil die wârheit sagen.
die karrutsch mit den goten man verbrande.
Die kristen man dar nâch begruop.
ûz dem smacke sich ie der in von danne huop,
durch herberge vuor man zuo der tîfer sande.
Mit in man die tôten vuort, die in der wirde wâren,
unde begruop sie zuo dem vrôn,
dâ sant pêter rastet in sîns münsters trôn.
vil tôter wart entladen dâ von bâren.
Swaz tôter künege dâ wart gevalt,
dér bâbst unde der keiser gâben den gewalt
mit samt den vürsten, daz man sie lie suochen
Die den sie wâren wol bekant.
swaz dâ künege het gesichert dem prâbant,
die sanden în gein rôme nâch guoten tuochen.
Dô der wâleys daz vernam, er wolt sîn niht verhengen
unde gap ûz sîner kamer in
allen tuoch, daz brâht an êren im gewin,
swâ manz von im mit maeren kunde erklengen.
Ein teil man ir doch niht envant,
dâ von, daz sie tretten tete sô unbekant,
sô was ein teil getragen ir ze den schiffen,
Die vunden wurden alle versoten:
daz gebein sie wolden bringen zuo ir goten.
nû wurden doch mit zal sie alle begriffen
Den der tôt ir leben dô brâht heim in sîn gemiure.
sô muost diu sêl lîht in ein hol,
daz noch nie noch niemer wirt sündíger vol.
wê im, der dâ gewerket zuo der siure.
Sie wurden oft unde dicke genant,
daz man sie bî namen unde bî lânde erkant;
wen ie der man dâ sunder het gevellet,
Daz wart ze beidersîte kunt
kristen unde heiden dâ ze der selben stunt.
nû klage ich, daz sô werder lîp gehellet
Sól sîn, der von des iugent was alsô ûf gewahsen,
daz im kein der geloube was kunt,
reht als wênic wir werden irs gelouben grunt
bescheiden hie von einem wilden sahsen.
Diu âventiur iu hât benant
in dem buoche vor, daz sie iu sint bekant,
wen oder wie vil ie der man dâ valte,
Daz ich ez nû wol lâze sîn.
dén galeriânum wart gegeben în,
dô sich die heiden legten mit gewalte
Gein den kristen ûf daz velt in grôzem übermuote,
der wart von in gezunden an,
dô diu kristenheit die sigenunft gewan,
unde kêrten vlühtic zuo des meres vluote.
Ez was ouch vor geschaft mit in,
ob diu saelde zuo den kristen kêrt mit gewin
unde in diu wart vür wârheit daz würde sagende,
Daz sie in danne zunden an
unde kêrten mit in zuo den schiffen dan.
die besten hiez man, dazs sîn heimlîch tragende
Unde iâhen offenlîch sie heten sorge deheine.
daz wart in gaehes undervarn,
dô die kristen gein in zogten mit ir scharn:
ich waen, ir dô waer keiner sorgen eine,
Als man ez sider an in vant.
zuo den hêrren quam der vürste von prâbant
unde het ir rât wie er nû varen solde,
Mit den künegen, die nû sicherheit
im gegeben heten, dô mans überstreit,
daz er daz iemer umb sie dienen wolde.
Sie iâhen, daz er in taete mit sage kunt sînen wîllen.
ér sprach: < möht ich ez an iu hân,
daz der keiser sîe durch mich wolt ledic lâzen,
sint ir mánheit kunde víur ûz helmen billen,
Daz wolt ich iemer dienent sîn .>
ie der man gap dô sîn gunst dem antschouvîn
unde kêrten zuo dem keiser alle gemeine.
Die bet gemeinlîch huobens an.
wie möht sie der keiser dô verzigen hân,
er taet die bet mit willen, gaehes niht seine?
Er sprach: < hêrre von prâbant, zwâr die künege sint iure.
ich hân mit in ze schaffen niht,
wan diu manheit iu an in des siges giht.
doch gib ich iu mit râte daz ze stiure,
Sint ir sie wellet ledic lâzen,
daz dém bâbst werde solîch sicherheit getân,
daz vürbaz sî sîn schade von in erwendet,
ûf den sie iezunt sint gezoget
unde ûf keiser andrêam, der kriechen voget
unde habent vor dicke helfe ûf sie gesendet .>
Daz wart nâch des bâbests rât mit brieven wol vermachet
unde nâch des rât von kriechenlânt.
mit ir eiden man ir helfe vürbaz verbant
gein in . sus wart ez vesticlîch versachet.
Dô der von prâbant ledic hiez
sîn die künege, ie der vürste dô ledic liez,
swaz in ze teil der sarrazîn was worden.
Swie rîch, swie hôch sie waern genant,
oder swie vil in mit zinse dienten lânt,
sie wolden vür ir schatzunge wirde horden.
Aber het der prâbant niht von êrst der sache begunnen,
sie heten lîht schatzunge genumen
unde dâ mit dâ heim geschaffet iren vrumen.
vür daz het wirde der prâbant sich versunnen,
Daz er niht nemen wolde guot,
wan ûf hôhe wirde im staete stuont der muot,
dâ von er lop vür schatzunge hie was nemende
unde teilt in sîniu kleinet mit,
diu manic goltsmit het mit meisters hant gesmit.
diu gâbe in allen was mit danken zemende
ê sie gein den schiffen sich mit urloup danne schieden.
die tôten künege truoc man
unde mit wunden eteslîchen rîchen man,
der vunden was in mos, ûf velde, in rieden.
Dem mer al unrein ist verboten,
vür daz wart daz âz ab dem gebein gesoten,
sô vüert manz wol, swenn ez den smac verliuset.
Mit bisem unde mit balsems trôr
wart ez vor gebeizet . die wîzen unde den môr
vürbaz an dem gebein kein sehen kiuset.
Ich bin in der tumpheit wol, ich naem die kost der beize
vür eteslîches hêrren guot,
der doch hie ze lânde dâ mit vil êren tuot.
darumb kein wîser mich ein tôren heize.
Die künîge mit urloup schieden dan
zuo den schiffen, mit in volgete manic man.
dem prâbant hôher êren kundens danken.
Alsus sie rûmden kristenlânt.
heim ze lânde nâch êren wart ir vart gewant,
dâ von dáz sie niht an manheit kunden wanken,
Wan sie an der rehten stat wurden werlîch gevangen
unde gerten keiner vlühte niht,
dâ von man in noch nâch tode wirden giht,
unde wurden von ir vriunden schôn enpfangen,
Dô sie heim quâmen über mer.
nû het bî der tîfer wol der kristen her
gérastét unde wurden nû ze râte,
Wie man diu lânt besazt alsô,
daz sie nîht erschraeken ab der heîden drô,
wan sie quaemen her wider von in drâte,
Swie sie sîn doch waern erzogen, daz man ân angest waere,
daz sie her wider quaemen mê,
wan der schade muot al den heidentuom sô sêr,
daz in ein widervart würde allen swaere.
Den liuten wart guot trôst gegeben,
daz sie âne sorgen möhten vürbaz leben.
sie iâhen, daz ir grôzer schad gar ringe
In waere, sint diu kristenheit
het der heidenschaft getân sô grôziu leit
unde daz in got het gegeben solch gelinge;
unde sprâchén: < diu heidenschaft sô balde sich niht enkoberet
wir sîn ê wider kumen vor
under schaden, daz wir vor in letz unde tor
behaben wol; sus sint sie überoberet,
Wir mugen lîhte helfe hân,
daz wirs vürbaz ûf dem velde selb bestân .>
sus gienc diu rede gemeinlîch von den lânden.
Nû was diu keiserinne rîch
kumen ûz der stat, vil vrouwen minniclîch
mit ir, die manegem hôchgemüete sanden
Mit den spilden blicken klâr, die vlugen von ir ougen,
an die, von den in was geseit,
daz sie heten in dem strîte wirde beieit,
die suohtens mit gesihte nû lieplîch tougen.
Sie wâren in allen vor genant,
swie doch manegiu ir vil lützel dâ bekant,
die diutschen vrouwen sie dâ wol bekanden.
Swenn künege unde vürsten giengen vür,
dâ diu keiserinne saz in rîcher kür,
die diutschen in dâ zeigeten unde nanden,
Wie ieglîcher hêrre hiez, er waer küneg oder vürste
unde swaz man guoter bî in vant.
sie iâhen: < wenne kumt der rehte von prâbant,
nâch dem daz herz uns mit gesihte dürstet .>
Sie iâhen: < der ist noch niht kumen,
er ist bî dem keiser als wir hân vernumen,
den man von kriechen nennet hêrre des lândes .>
Die welhinn hiezen alsô iehen:
 <dié wîl wir den von prâbant niht hân gesehen,
sô giht unmuot ûf unser vröude pfandes .>
Nû was ûf der bluomen velt ein wît gezelt gespannen
der keiserîn, ze einem bach.
ein ir kameraer mit zühten zuo ir sprach:
 <vrouwe, ir muget iuch nû heben wol von dannen
Ze der rivier in iwer gezelt,
daz hât niht berüeret weder mos noch velt,
einn anger mit den bluomen ez bedecket.
Ein lûter klingen bechelîn
vliuzet, dâ die bluomen kriegent umb ir schîn.
dar über sint des zeltes snüere gestrecket.
Márgràt unde vîgenboum dâ bî ir manegen saehet,
dar umb von questenboum ein hac.
manic mandelrîs gibt ouch dâ süezen smac,
dér wâz süezlîch dâ vón den boumen draehet.
Vil manîgen sittich vint ir dâ,
wizzet, daz dâ wonet niendert rab noch krâ,
sus manegen vogel ir vint mir unbekennet.
Swenn ir dar welt, ez ist bereit .>
diu kéisèrîn dar mit grôzer schônheit reit,
mit ir manic wîp der bürte hôch genennet.
Der von lutringe mit ir reit, swie er teil hete wunden.
vil gráven, vrîen, dienestman,
die durch sehen mit den vrouwen volgeten dan,
die erzte hant het meisterlîch verbunden.
Nû was diu minn ot aber hie
mit ir kreften, der sie hât gepflegen ie
unde wil dâ weizgot niemer von gelâzen,
Sie welle gewaltic iemer sîn.
daz tuot sie noch hiute manegen enden schîn;
swâ wîp unde man sie vint ûf iren strâzen
Oder ûf dehein ir wege, sie müezen mûten zollen,
swie rîch, swie hôch sie sîn genant,
wan sie kumt ie mit ir glüenden glüete brant,
daz man muoz tuon ir willen gar envollen.
Wen sie nû hie mit kreften twanc,
daz lât sîn . den vrouwen was diu wîle lânc,
daz sie den von prâbant niht sehen solden,
Der dâ sô gar vür alle man
in dem strît unde manegen end ez het getân,
daz sie vür alle man in sehen wolden.
Nû wolt ouch der kriechen vogt der keiserîn hovieren.
dô quam ze im unde dem prâbant
der bâbst, den man ouch in solchem willen vant
wie er mit vlîze ir wird möht kundewieren.
Nû quam der keiser selb gerant
zuo den drîn, die er in einer hütte vant
durch kurzwîle, die er mit in haben wolde.
Nû hôrt man des den bâbest iehen,
daz er rîten wolt die kéisêrìn sehen
unde daz der kriechen hêrre dar mit im solde.
 <
Wol dan,> sprach der roemisch vogt, < wir sulen iuch dar vüeren,
ich unde der vürste von prâbant,
der ir ist in rehter liebe wol bekant .>
sie riten dâ sies vunden under snüeren.
Dô wurden boten vür gesant
daz die hêrren quaemen . dô man den prâbant
dâ nande, die vrouwen gunden sich rottieren
unde legten rîchiu kleider an
gein dem prâbànt mê dan durch keinen man.
sus gunden sie gein sîner kunft sich zieren.
Nû hôrt man busûnen snar unde von tampûr gedoeze.
dô man die hêrren kumen sach
vür daz rîch gezelt, daz von samît het ein dach,
dô wart gedranc von irer menige groeze.
Vür daz gezelt erbeiztens nieder.
ich hân niht vernumen daz vormâl noch sider
der kristen houpt ze samne sô gar ie quaemen
Als dâ geschach ze der selben stunt.
swie doch máezlîch etlîch hôher hêrre waere wunt,
von dem doch was sîn kumen gar genaeme
Manegem werden wîbe, den sie hovierten dâ mit schalle,
den doch erkunnen vremde was,
wan ir keiner vant dâ weder muom noch bas,
swie daz der kunft sich vreuten doch nû alle.
Der bâbst den keiser zuo im nam.
dô tete er als sînen zühten wol gezam
unde bat, daz er der kriechen keiser naeme
Ze im unde liez in mit im gên.
in dem kriege begundens guot wîl stille stên.
ich waen, der kriec der zühte waer genaeme.
Der bâbst iach: < ich wil den strît mit mînem gewalte scheiden:
wir sulen hie niht lânger stân.
lât durch got den prâbantischen vürsten gân
mit mir, der dâ gevalt hât vil der heiden .>
Diu rede den keiser dûhte sleht,
swíe ez doch dem von prâbant waer ungereht
unde wert sich sîn gar vaste doch zühticlîche.
Dér bâbst ins doch niht erlie.
alsus vür die vrouwen in daz zelt man gienc.
ze handen viengen sich die keiser rîche.
Dô daz sach diu keiserîn, gein in sie balde gâhte,
als iren zühten wol anstuont,
wan ir wîplîch êre staete darinne gruont
mit solcher tugent, die nieman mit rede smâhte.
Ein enpfâhen zühticlîch ergie.
dér bâbst neic den andern vrouwen dort unde hie.
der roemisch keiser gap der kriechen hêrren
Die kéisèrîn bî der hant.
er gienc selb dâ er die von lamparten vant,
die vant er von der keiserinne unverre.
Diu kéisèrîn zuo ir nam den bâbst unde den von kriechen,
dô nam der keiser den prâbant
unde gap im die von lamparten an die hant.
nû muost der minne brant ot aber riechen.
Sust sie in manegem herzen kolt.
dâ von an den wâleys wart vil blick gebolt
von liehten, zarten, klâren, spilden ougen.
Vil manic wîp diu minne des twanc,
daz sie an in sant ir blick oft under danc,
diu offenlîch unde eteslîchiu tougen.
Daz schuof sîn edelîche vorm unde sîn menlîch geschicke
unde diu wird, die man von im seit,
waz er prîses het mit sînem lîbe beieit,
dâ von manic herze in gap den ougen dicke.
Er was sô gar des wunsches kint,
daz alle man gein sîner schoene wâren blint
únd doch menlîch gestalt bî klârem velle.
Der wunsch im niht gebrechen liez,
dâ von man des wunsches kint den stolzen hiez.
an sterk, an schoene, an manheit unde an snelle,
Dar zuo an wîsheit unde an zuht was nieman im gelîche,
unde doch mit rehter mâze gewegen.
sus volgt im daz lop ûf strâzen unde ûf wegen
unde iâhen imz gemeine arm unde rîche.
Dâ von diu herze in wolden sehen
durch der lieben zarten wîbe ougen brehen.
er vant die wol, der er kunde dieplîch gelten
Mit blicken, die dâ gehoerent zuo.
man sagt, daz von im gewün manic herz unrúo,
diu sîn her nâch vergezzen möhten selten.
Von lamparten diu künegîn unde des von kriechen tohter
sprach: < herr, ez hât dem vater mîn
iwer manheit geholfen alle der êren sîn.
ân iuch daz velt niht wol gehaben mocht er
Von al der helfe diu im was kumen
als ich mit der wârheit hân von im vernumen,
waer niht iwer menlîch hant gewesen eine.
Die heiden waeren wol beliben,
het ir mit der diutschen helfe sie niht vertriben.
des müez sîn saelic iemer diu vil reine,
Diu iuch an die werelt brâht der kristenheit ze trôste .>
ér sprach: < mîn dienst des, vrouw, gert,
daz ir lât die rede, wan ich ir niht bin wert .>
sie sprach: < lât sîn, ir sît der uns erlôste
Von der ungeloubigen diet,
diu von iwer wegen schedelîch hinnen schiet .>
er sprach: < die sint schédlîch von hinnen gescheiden,
Daz ist von mir doch niht geschehen .>
síe sprach: < lât sîn, iâ kan sîn diu menige iehen
hie über al unde iensît mers die heiden.
Iuwere vremde wâpenkleit darinne ir wart verborgen,
den liuten mahten iuch unkunt,
aber man nande iuch hernâch in kurzer stunt,
dô brâht ir sie sint offenlîch ze sorgen .>
Sie sprach: < ez ist alsô ergân,
daz ez hânt die hêrren alle guot getân
mit iren lîben, daz ist wol ze prüeven.
Vil künege sie selber habent gevalt.
sô sint iweren handen ein wol niune gezalt,
die vunden sint den orsen under hüeven .>
Er sprach: < vrouwe, geloubet mir zwên rîter bî mir wâren,
die truogen wâpenkleit als ich,
die den schaden hânt getân des man zîht mich.
sô menlîch ich nie rîter sach gebâren .>
Sie sprach: < uns ist daz wol gesagt,
daz dâ rîter zwên hânt prîses vil beiagt.
doch hât iwer eines bant die künege gevellet.
Dô ir verholn iu stâlet dan
vo den iwern, dô sagt man, daz zwêne man
iu wurden in iwer wâpenkleit gesellet,
Die ir doch erkandet niht; dá von iwer vierzehen würden.
der sint iu leider vünfe gelegen;
daz lât sîn, sie sint dort in der engel segen.
ir sît, der uns erlôst ûz sorgen bürden .>
Der keiser sich nû sazt ze in,
doch het er gehoeret niht der rede begin.
er sprach: < waz sagt ir von den unerkanden?>
Die rede sie im sagten hie.
alsus ez mit vrâge unz an den bâbest gienc.
er sprach: < ich weiz den wol, dem sie sich nanden .>
Der kéisèr mit zühten sprach: < sints, vater, dir bekennet,
sô tuo sie uns mit sage kunt .>
ér sprach: < des entuon ich niht ze diser stunt.
doch habent sie sich beide mir genennet .>
Dô der künec von valfunde gelac
mit dem sturemvann unde daz geschach der slac
von dem prâbant, der in ze der erde brâhte,
unde man den vann het gerne wider
ûf gezücket unde in der prâbant tret nider
unde der von nazzouwe im ze helfe gâhte,
Dô draptén sie von dem strît . ich vrâgt sie war sie wolden;
sie sprâchen: < dir wirret vürbaz niht .>
ich sprach: < ir sît die den man vil prîses giht.
nent iúch mir, daz iu werde iwer wirde vergolden
Beidiu mit lêhen unde mit gebe.
daz habt gewis vürbaz von mir die wîl ich lebe .>
sie nandén sich . < wolt ir ez heimlîch hoeren,
Sô tuon ichs iu mit rede kunt .>
sié iâhén: < iâ, geistlich vater, an diser stunt,
wir gên mit dir dâ man uns niht mac stoeren .>
Er sprach: < lât die keiserîn unde des von kriechen tohter,
die von lamparten, mit uns gên .>
dis zwô vrouwen sach man von dem sedel stên.
der bâbest inz dô niht verswîgen mohte.
Dô er her vür die snüere trat
under einen margramboum, der im gap schat,
dar under rîche tepich wurden gestrecket,
Dar ûf von palmât ein matraz,
küss unde pfülwen vil von pfelle dar ûf man saz.
ein rückelach vür die sunne wart gerecket.
Der bâbest unde diu keiserîn unde der von kriechen sâzen
zesamne; der keiser den prábant
nam unde die künegîn von lampartenlânt
ze im . dô sie der vrâge niht vergâzen.
Der bâbest in nû vürbaz sagt,
dô im quâmen dise rîter unverzagt
unde er sie vrâgete wie sie waern genennet,
Er iach: < dô sageten sie mir sô,
des ich unde diu kristenheit sol wesen vrô,
swenn ich sie nû tuon offenlîch bekennet .>
Síe sprâchén: < unde west du gerne wie wir mit namen hiezen
unde wâ mit wonunge man uns vünde?>
der ein sprach: < wizze, daz ich dir die wârheit künde:
Pêter unde pauls, die namen sie mir liezen .>
Er sprach: < du weizt wol dâ ze rôm
wirt genumen kristenlîches gelouben sâm.
der selben kirchen bin ich wirt unde hêrre,
Sô rast dâ pauls ze laterân.
heten uns die heiden diu zwei ân getân,
dâ von der kristenheit waer worden werre.
Nû sî wir mit gotes gunst gewesen bî dem strîte
unde ist doch nieman von uns tôt,
swie wir hân geholfen manegem doch ûz nôt
des lebens hie unde sêl vür got enzîte .>
 <
Dô disiu rede von in geschach,
mit mînen beiden ougen ich kuntlîchen sach,
daz sie ze mîner angesiht verswunden.
Zehant diu vluht sich dar nâch huop .>
diu sage durch diu ougen saf ûz herzen gruop
unde wart ir herze mit riwe gein got gebunden.
Nû sách man dén von vránkrìch unde den von arel schône
mit einer grôzen menige kumen
unde heten den von lutringe ze in genumen
unde den der in lampartenlânt truoc die krône.
Von burgunde unde in swâbenlânt
unde von kölen bischof brûn, die drî man vant
in dem gezelt bî maneger klâren vrouwen.
Der keiser zuo dem bâbst kunde iehen:
 <heilig vater, du lâ wizzen daz geschehen
künege unde vürsten, die sich hie lâzent schouwen .>
Der von kriechen sprach: < man sol siez vürnams niht verswîgen .>
der wâleys sprach: < daz dunct mich guot .>
dér bâbst iách: < sô hân ich ez ouch in mînem muot .>
diu keiserîn mit volge sîn kunde nîgen.
Dô sie nû ûf der bluomen velt
quâmen, dâ gespannen was daz rîche zelt,
unde nider wârn erbeizt ûf die plânîe,
Der keiser von dem sedel trat,
die künec unde die vürsten mit im gên er bat,
er liez sie wizzen maere, der untât vrîe.
Sié iâhén: < wir volgen iu .> dâ mit vuort er sie danne
dâ er die keiserinne vant,
den bâbest unde den kriechen vogt unde den prâbant
unde die lampartisch künegîn genant anne.
Der bâbst unde diu keiserîn,
der wálèys, der kriechen hêrre, diu tohter sîn
den künegen unde den vürsten gegen giengen.
Dô wart von liuten solch gedranc,
ê man sie zesamne braehte, daz sîn wart lânc.
dô sie einander werdiclîch enpfiengen,
Der bâbst unde diu keiserîn sie zuo ir sitze brâhten.
man hiez balde trinken bringen dar.
dar nâch sprungen iunge stolze mit ir schar,
durch snelheit sie vaste vür einander gâhten.
Dô man daz trinken het getragen
unde alumb getranc, man hiez dem volke sagen,
daz sie durch zuht ein wîle den hêrren wichen.
Man bat den keiser heinrîch sagen
durch die sprâche, diu kunde der diutschen zunge behagen.
dô sach man, daz er was in scham erblichen.
Er sprach: < zwâr, mîn sprâch ist vremde dem künîge von lamparten.
ich waen, den andern künd ich ez wol .>
der von kriechen sprach: < mîn tohter anne sol
inz vürbaz sagen, des selben lât in warten .>
Der keiser an ein ende iagt
díe redé, die im het der bâbst vor gesagt.
sie sprâchen: < got ist alle wege helfe rîche
Gein den, die im getrûwent wol
unde der herz mit andâht gein im ist niht hol.
die laet er niht, er helfe in helficlîche.
Alsô ist geholfen uns von sîner starken krefte,
wan ir was hundert wol an drî.
dô aber uns mit helfe die zwêne wâren bî,
dest minner dorft wir gein in ritterschefte .>
Dem künege von vrankrîche mahte kunt
der von lutringe die sache gaehes an der stunt,
wan er béide sprâche, vranzéis unde díutsch wol kunde.
Dô wolden von dem sedel stân
hêrren, vrouwen . dô sach man rômaer vür gân
unde bâten, daz man in ze reden gunde,
Wan sie het gemein diu stat her ûz ze im gesendet
unde sunderlîchen zuo ir vogt.
dén bâtén sie vlîzic daz er zuo in zogt.
sint daz sîn wille nâch êren waer verendet.
Der bâbst sprach: < daz sol geschehen .>
dô hôrt man mit zühten keiser heinrîch iehen,
daz er dar umb die hêrren wolt gesprechen,
Doch anders niht wan ûf den sin,
daz er sie mit im wolt gerne vüeren in.
den willen wolt ir keiner im dâ brechen,
unde zogéten mit im în mit einem gemeinen râte.
die nacht man doch hie ûz beleip,
die man lustlîch in dem süezen smac vertreip;
des morgens schuof man vür herbérgen drâte.
Der bâbst het sich gemachet vür
unde schuof, daz der keiser vor sant pêters tür
enpfangen wart nâch alsô grôzen êren,
Daz nie kein keiser wart sô rîch,
der enpfangen würde sô rehte williclîch
von der gemein, daz kunde diu gunst sie lêren.
Rîcher kleider hete sich gein sîner kunft gevlîzen
dâ manic wîp, dar zuo die man,
als noch hiute, swem daz herze guotes gan,
daz in daz êrt, mit swiu im ist gewizzen,
Dâ man im wirde mit hoehen sol.
dem gelîche tâten sie im alle wol,
wan von in wurden gar bestreut die strâzen
Mit scharlach, dâ er ûf solt gân.
manic tuoch von golde, daz gein der sunne bran,
sie under sîne vüeze ze ströu im mâzen.
Den von prâbant vor gedrange man muoste lâzen rîten,
alsus daz volc im zogte nâch.
dâ von muost im in daz münster werden gâch,
daz er der menige hie ûz niht torst erbîten.
Der bâbst den keiser schôn enpfie,
wan er mit dem heiltuom selber gein im gienc
unde vuort in, dâ man keiser vüeren solde
unde tete im alliu sîniu reht,
wan sîn muot ân alle krümbe gein im was sleht,
daz er im hie erzeigen kunde unde wolde.
Dâmit in den palas sîn er vuort in unde die hêrren.
die keiserîn man bî in sach,
wan er im in sînem hof schuof guoten gemach.
sô wît er was, daz gesinde beleip âne werren.
Man sagt, der höve waeren zwên.
in den einen hiez der bâbst den keiser gên,
der was mit einer dünnen mûr durchvachet.
Vil tür ûz muoshûs unde ûz kamer
heten mûrermeister vor mit manegem hamer
nâch heize des bâbests meisterlîch gemachet.
Swenne daz sie ân gedranc héimlîch zesamne wolden,
sô wurden in die tür entspart.
alsô wart zesamne oft unde dicke ir vart,
swen daz man wânt, daz sie ruo haben solden.
Nû het den keiserlîchen segen
der kéisèr enpfangen unde der wîhe regen
als man ze keiser künege wîhen solde.
Sîn houpt der krôn dannoch enbar.
des het in erwant der heiden ahte schar
unde daz der prâbant het nâch rîchem solde
Sich verstolen in den strît, dâ von daz kroenn sich zogte,
unde daz diu keiserîn muost dan
in die stat, als ich ez vor gesaget hân,
dâ von man riet nû hie des rîches vogte,
Daz er sich solde kroenen lâzen
nû den bâbst als man het keiser vor getân.
er sprach, daz er wolt volgen diser raete.
Der bâbst im ez selber riet.
künec unde vürsten, die durch bet unde durch sîn biet
dar quâmen, die rietén imz alle mit draete.
ûf den pfingestlîchen tac diu kroenunge wart gesprochen.
der keiser alle die hêrren bat,
daz sie die wîl bî im beliben in der stat,
sint daz dâ hin niht waere ganz ein wochen.
Der hêrren keiner imz verzêch,
wan in lieber was, daz in ein keiser lêch
diu lêhen, diu ein künec in lîhen solde;
Wan ie wirdiger ist der nam,
der diu lêhen lîhet, dester minner scham
der hât, swer im die hende rect unde holde
Hât mit triwen mê gein im dan einem den er smaehet.
ez sî nû swie im sî geschehen:
swer die hende recket durch manscháft veriehen,
der sol im doch vürbaz sîn gewaehet.
Guldîner pfennige tûsent pfunt
wart dem keiser dô geschenket an der stunt
von rôm unde swaz sie heten stet in schirme.
Dem antschouvîn ein guldîn arc
wart gegeben, diu wac mê dan tûsent marc,
manic stein dar inne verwieret, der die wirme
Vón etlîcher siuche treip, étlîcher vértreip kelte,
sô maht eteslîcher guoten muot,
sô was eteslîcher vür unkiusche guot.
ir aller art blîbt von mir ungezelte.
Den andern hêrren sunderlîch,
wart gegeben manic kleinet koste rîch,
daz ich ez niht allez sunder mac genennen,
An daz sie wol genüeget daran.
etlîch pfelle, der von keinem viur verbran:
sie niwent sich, swenn man sie heizet brennen
Die gap dem kéisèr der bâbst unde dar zuo kleinet ander.
der keiserinne wart ir ein teil
von dem bâbest, sô gap er dem âne meil
von prâbant vier der pfelle von salamander.
Dô gap der keiser dem prâbant
sine pfelle halbe; dô wart ein guot gewant
der rîchen, kiuschen, klâren herzoginne.
Daz ander teil der keiserîn
wart ze eim gewant, daz mocht wol billîch sîn.
dô het der keiser daz in sînem sinne,
Daz der vürste von prâbant dâ mit waer wol getiuret
unde elsanî des waere gemeit,
daz sie mit der keiserîn solt tragen kleit,
daz mahten würm, die staete waern geviuret.
Diu keiserliche wîh geschach
an dem pfingesttage als ich iu vor veriach.
wes ûf dem veld hie ûzzen wart vergezzen,
Daz wart nû als volrecket schôn.
dô der keiser wolt die keiserlîche krôn
énpfâhén unde der bâbst imz wolt mezzen,
Dô viel er sîn venig die ein keiser vallen solde
dem bábest reht an sînen vuoz
vür den alter danne der bâbst sol unde muoz
die krôn im reichen . ob erz halt niht wolde
Sîn tuon von ganzem herzen gern,
sô sol sîn gewalt des keisers niht enbern,
daz gehoert dar zuo . des wart er hie erlâzen.
Der bâbst rüct imz mit willen dar
drîstunt als er solde unde sagt in sünden bar,
ob er sie vürbaz wolt ze im niht sâzen.
Dar nâch im gesetzet wart diu krôn schône ûf sîn houbet
unde wart verboten im unréht,
witeben unde weisen solt er sîn gereht
unde mîden arc; daz guot waer im erloubet.
Diemüeticlîch dem keiser muoz
werden ûf gesazt diu krôn . des bâbestes vuoz
im gein dem houbet rüct, swenn er die venige
Ligt kriuzigt vor dem alter vrôn.
dar nâch wirt sie im danne ûf gesetzet schôn,
daz ez wol siht des volkes diet diu menige.
Dô krônt man die keiserîn nâch sit den alten rehten.
der bâbest tete offenlîch nû kunt
von sand pêter unde sand pauls des strîtes grunt,
wie man sie in dem strîte het sehen vehten.
Der âventiure sage niht trügt:
man sagt daz ein rîche gestüele würde erzügt,
dar inne die hêrren gemeinlîch solden ezzen.
Künec unde vürsten panier stiez
ieslîch marschalc, als man inz mit râte ez.
der keiser nû ze tische was gesezzen.
Sîner panier nû iegelîch hêrre volget ze sînem sitze.
der keiser sie dô niht verzêch,
künegen, vürsten iriu lêhen er vor lêch,
wan er sîn sache vuort staet in rîcher witze.
Den keiser under krôn man vant
unde die keiserîn . den kriechen man mir nant,
daz er in rîcher wird gekroenet saeze.
Von vrankrîch unde von burgundlânt,
von lamparten unde von arel man bekant,
daz iren lânden waer wol krôn gemaeze.
Dannoch manic vürste dâ saz der eteslîcher krône
het ûf dem velde wol widerlegt,
swenn sie heten beide gelîch ir maht erwegt,
doch wird der krôn von reht mê wird ze lône:
Swie daz der kriech ein keiser sî,
der von vrankrîch ist im wol mit mehte bî,
sam mac ein vürste sîn eteslîcher krône:
Des vürsten panier von prâbant
man bî hôher wirde in dem gestüele vant.
sîn wârez lop erhal in manegem dône.
Bî des bâbstes sîten saz er selber doch ze tische.
den keiser unde die keiserîn,
dén bâbst iôhan unde den stolzen antschouvîn,
die viere ich ze einem sedel mische.
Die spîse rîlîch man vür truoc.
umb unde umb mit kost pflac man ir schôn genuoc.
daz nam ein end . swes sie dar nâch begunnen,
Des mac ich ze ende bringen niht.
doch sage ich wes mir diu âventiure giht:
daz sie dâ heten kurzewîl vil mit wunnen.
Ein mânét beliben dâ die hêrren bî einander
unde wurden under in ze râte,
wie man diu lânt möhte widerbringen drâte.
sîn botschaft ie der hêrre ze lânde sande.
Der kriechen hêrre gein pülle zôch,
sô was ie dem hêrren heim ze lânde gâch.
der künec von vrankrîch urloupt sich von danne.
Der bábest unde der keiser rîch
dancten dem von vrankrîch schôn . daz was billîch,
wan er was rîlîch kumen mit manegem manne.
der von arel mit im heim ze lânde wolde rîten,
dem man ouch danket sîner vart,
die durch got gar williclîchen gevaren wart.
die diutschen hiez der keiser bî im bîten.
Er wolt mit in gein meilân sich
heben, daz waer doch der diutschen rehter strich.
sie volgten im . mit in er danne kêret.
Der bâbst des weges mit im ein teil
vuor . dá er nam urloup, er sprach: < umb dîn heil
wünsch ich hin ze got, daz dir daz werde gemêret .>
Alsô wunscht er sunderlîch dem prâbantischen vürsten,
dar nách den hêrren über al.
er sprach: < sît gewis, daz iuch der helle val
vermîdet unde daz êwiclîche dürsten.
Swer williclîchen dise vart
ist gevaren, zuo der zeswen wirt geschart
er, swenn der hôchste über uns hât sîn gerihte .>
Der lampartische künec reit
mit dem keiser vürbaz als mir ist geseit,
ein tageweide unde kert dô heim in slihte.
Von der keiserinne schiet sich doch diu küneginne kûme.
dô solt ot ez unde muoste sîn
dô sie sich urloupte, dá zdem antschouvîn,
ich waen diu minne sich aber niht ensûme,
Sie schüzze ot dar ir bolzelîn,
daz ez weizgot muoste die lenge bî ir sîn,
dar von diu roete quam, dar nâch diu bleiche.
Doch dact sie ez mit schoener zuht,
wie sie doch gevallen waere in minne suht.
ich waen, diu minn im ouch ein vünkel sleiche,
Den man nande von prâbant, dô er von ir solt scheiden.
sie was wol in sô zarter kür,
daz kein rigel half vor solches herzen tür,
dáz sich nâch minn kúnde vérwen unde kleiden.
Dieplîchen wurden blicke gesant
von in beiden, wan diu minn zesamen sie bant.
ich waen der antschouvîn vil rehte zisemet
Nâch dem, den dâ in zazamanc
dûht diu swerze von der liebe in herzen blânc.
daz sie in wazzers toufe niht gekrisemet
Was, dâ von er danne schiet . ir wart nâch im ein sterben.
ich waen, dirre liez ouch hinder im,
daz ich niht mit wunsch dem von lamparten nim,
ich gan im wol, wer imz ze hûse welle werben.
Klingesor, wolst du sô schoene ein wîp
haben, daz sie het alsô zertlîchen lîp,
daz sie der unger hêrren sam geviele?
Er sprach: < sing vür dich, meister guot;
du betrüebest den vróuwèn unde mir den muot.
ich naem, ê daz ez dir ze hûse wiele,
In dîns wîbes herzen haven, dar umb du niht zürne.
ich bin vor mînem hêrren vrî.
wart, ob dir dâ heim sî ieman stolzes bî,
sô schaffe, daz man die zíune deste báz verdürne .>
Die vrouwen schieden dô den strît,
doch wart ê gelachet vil ze beider sît.
sie bâten, daz er vürbaz sagt daz maere.
Er sprach: der lampart danne zogt
mit sînem wîbe gein meilân vür des rîches vogt.
man iach, daz er gar willekumen waere,
Wan gemein des lândes volc het sich hin în gemachet
unde gâhten gein im ûf daz velt,
dâ sie ûf gespannen vunden manic zelt.
irer künfte menige belibens ungeswachet.
Den kéisèr man rîlîch enpfie.
dés morgéns ze meilân er sich nider lie
unde bleip bî im als lânge ein woch sich vieret.
Er waer beliben lânger stunt
wan daz im von diutschen lânden tâten kunt
sîn boten, des er in dem herzen smeret,
Daz sîm sun daz waere geseit, der künec von ungern würbe
unde daz er ûf in wolde hern.
daz wolt im der iunge künec ménlîchen wérn,
ob er daz lieze, vil senfter er ê stürbe.
Dô man im von dem sun daz sagt,
daz er menlîch gein der botschaft unverzagt
gebâren kunde, dâ von er sich ervreuwet
unde sprach: < wirt er ze einem man,
ich geding, daz man im müez daz sîne lâzen
unde daz von im vil orsen werd gestreuwet
Under vüezen in den melm der rîchen sarrazine .>
dô rieten im die hêrren daz,
daz er zuo im zogt, er kund noch selber baz
dan er, swie willic waer daz herze sîne.
Der prâbant ez niht widerriet,
mit gemeinem rât er sus von danne schiet,
sîn widerkunft dem lânde wart geheizen
Als ich von im hân vernumen
den wec wider ûz als er hin în was kumen.
durch ruo ze kostenz wolden sie erbeizen.
Dar nâch gein basel was sîn vart dâ sie ein kleine wîle
beliben . vürbaz ûf den rîn
schiftens ab unde quâmen dâ ze strâzburc în
dâ kêrt von im heim manic hêrre mit île.
Urloup wolt nemen der prâbant.
diu kéisèrîn sprach, daz sie in niderlânt
mit im wolt danne, die wîle solt er ir bîten.
Des wolt der keiser niht enbern
unde der kölner vürste, des solt ers niht entwern,
er solt ze sîner êrsten messe rîten
unde besant die herzogîn, daz sie dar zuo im quaeme.
er sprach, daz er daz gerne taete.
er wolt selber nâch ir, ez würde niht ze spaete,
er braeht sie, ob imz ungelücke niht naeme.
Der bischof brûn in niht erlie.
er sprach: < zwâr, ir müest die wîl blîeben hie
unde swen ich sîn erbîten mac mit ernste .>
Er sprach: < ich scheide von hinnen niht
wizzet, daz man mich ze kölen bî iu siht .>
doch waer er heim geriten allergernste.
Des enmohte niht gesîn . den rîn ze tal sie vluzzen
gein spîr, dâ man sie schôn enpfie,
dar nâch ab gein wurmze, dâ man des niht lie,
sie taeten des sie wol mit danc genuzzen.
Vürbaz gein mênz was ir kêr,
dâ man sie enpfie gar âne valsche lêr.
geschenket wart in schôn nâch iren êren.
Niht lânger sie aldâ beliben.
man sagt, daz vor durst die schifliut niht erkliben,
dô sie ab zugen, die minren unde die mêren,
Wan gein kölen ab den rîn der keiser was nû varnde,
dar quam sin sun von sahsenlânt,
boten vor von beiern het man dar gesant,
der unger künec die hervart wolt sîn sparnde.
Gemein die vürsten alle zuo zugen,
wan von lânde ze lânde diu maere mit boten vlugen,
daz bischof brûn sîn êrste messe wolt singen
Ze kölen ûf dem alter vrôn,
unde der keiser under keiserlîcher krôn
wolt sitzen unde dem vürsten von lutringen
Dâ sîn tohter legen zuo . dâ von er gerne saehe,
daz man ze sîner hôhgezît
quaem . daz wurben boten in den lânden wît,
dâ von ir vil die virre quam unde die naehe.
Nû het ouch guot botschaft gesant
der wâleys der kiuschen klâren in prâbant,
diu quam unde brâht mit ir vil ritters vrouwen.
Sús umb únd umb zugens zuo.
man sagt, daz diu wîte stat gewünne unrúo,
dô man ir kumen muost sô rîlîch schouwen.
Der iunge künec gein bunne quam ze sînem vater schône.
von im er wol enpfangen wart
unde von manegen hêrren, die die widervart
gein kölen wolden volgen nâch der krône.
Diu vürstîn von prâbant was kumen.
dô diu keiserîn daz maere het vernumen,
sie hiez sich zuo ir an die herberge vüeren.
Wie sie dâ miteinander leben,
des mac ich iuch genzlîch niht bescheiden eben,
ân daz man möht vor gedrange sich kûm gerüeren;
Alsô vil der vürsten quam dâ beidenthalp ze houfen,
daz dâ wart ein sô grôz gedranc,
man sie zesamne braeht, daz des wart lânc.
nû quam, der sich in wîbes herz kund sloufen.
Der was dâ ûz der mâzen vil,
die in iren herzen heten daz vür spil,
daz sie den grôzgemuoten solden schouwen,
Den man dâ lobt vür alle man
unde der ez het in dem strît sô guot getân,
daz in müest loben rîter unde vrouwen.
Dâ von manic herze dar sîn blic ze boten sande.
waz sol ich nû sagen mê?
ích waené, daz keiniu waer sô rîche sô hêr,
ir quaem diu minne ot her mit ir brande.
ê in der maere ein ende würd
von im, wie er ûf sich lüede der êren bürd,
dô er verholn quam zuo dem strîte geslichen
unde drîn künegen nam daz leben
unde dô anderweide kunde offenlîchen streben
nâch êren unde wie im dâ manîge wichen
unde wie er dâ valte zwir drî stunde künege rîche
únd wie ménlîch er éinen slac
tete, dâ von der sturemvan dernider lac,
diu sage im brâht von wîben blicke zertlîche.
Nû quam der keiser zuo im dar,
dâ er vant manic stolze vrouwen lieht gevar.
diu kiusch elsânî kund in schôn enpfâhen.
Mit drucke er sie ze im gevie.
nû quam manic vrouwe durch enpfâhen hie
gar zühticlîch mit siten ân vergâhen.
Der kéisèr in zühticlîch schôn danct als er wol kunde.
nû was in vor mit sage wol kunt
wie der keiser valte zwên in kurzer stunt,
den man der krôn in irem lânde wol gunde.
Bî namen man sie dicke nant,
wie doch weder sie noch iriu lânde erkant
der mêrer teil in allen diutschen zungen.
Die rede lâze wir nû sîn
unde sagen von dem stolzen antschouvîn,
wie gar gemein die alten unde die iungen
Im in herzen truogen gunst, dar zuo der herzoginne,
die man dâ nande von prâbant,
daz diu zwei wol zierten alliu diutsche lânt.
ir beider tugent in brâhten die gewinne.
Dem lutringer gegeben wart
keiser heinrîchs tohter, diu von reiner art
geboren was, als ir wol habt gehoeret.
Im maht der klâren umbevanc
kurz die lenge, dô er sie der minne schranc
nû lêrte, dâ von trûren sich zestoeret.
Der wâleys unde diu herzogîn der schrenke niht vergâzen,
dâ von liebe samnet sich
unde muoz werden ze einem lîbe du unde ich.
diu minne kan die liebe sus undersâzen.
Swie lieplîch liep bî ebe lac,
doch sô lie sîn kumen niht der grâwe tac.
die glocken zuo dem tuom man hôrte liuten.
Dâ von sich liep von liebe schiet.
der prâbant der herzoginne vart geriet
dâ in der glocken klânc kunde hin bediuten.
Doch zuo dem von lutringe vor sie quâmen an daz bette,
dâ er des nachtes was gelegen
unde mit sîner briut der wirtschaft het gepflegen
unde zwischen in der vremde was worden wette.
Der keiser unde diu keiserîn
dâ zuo der kemenâten wâren kumen în.
diu morgengâbe nû rîlîch wart benennet.
Sie het alsam ein iuncvrouwe sol,
sie verdienet, daz siez mohte behaben wol,
ob sie vor gerihte mit ansprâch würde bekennet.
Alsô quâmens vür daz tuom . der ê nû anderweide
veriâhens vor des münsters tür
dem bíschòf von mênze, der sie nû hin vür
brâht in den kôr, mit überrîchem kleide,
Als sie der bâbst der keiserîn
gap, dâr zuo dem keiser unde dem antschouvîn.
daz was ze zwein gewanden übermezzen
Der keiserîn unde dem von prâbant
nû het in ein meister dar ûz driu gewant
gémachét unde nihts daran vergezzen.
Der briut wart daz dritte gewant, wan sie irs beide gunden.
diu wurden dâ geschouwet vil
unde geschatzet, daz man niht der koste zil
geprüeven noch gereiten rehte kunde.
Nû wart diu messe rîlîch erhaben.
der von mênz unde der von trier in der buochstáben
beschieden als ein priester wird bescheiden,
Swenn er sîn êrste messe hebt an
únd er ir dan noch niht volliclîchen kan,
sam wart er hie gewîset von in beiden.
Der von kölen, wie er doch waer vruot in sîner iugende
sô was ez doch daz hôhste dinc,
dáz kristénlîchén gelouben gît ursprinc,
dá von er sanc niht vrástgemunde nâch der mugende.
Seht wie vater unde muoter kumt,
von prâbant, sîn swester, dô diu mess gevrumt
mit opfer wart, wert maneger tûsent marke.
Der von agrippe ein vingerlîn
het gegeben ze einer letze dem antschouvîn,
dô er schift über mer in einer barke.
Dâ mit er dem bischof nû enpfalch sich in die messe.
waz iegelîch vürste sunderlîch
braehte dar, des bin ich alles niht prüevens rîch.
ich waen, daz er ez ganz niht selber wesse.
Dô man die messe het vernumen,
inz gestüele der keiser wolt gekroenet kumen,
diu keiserîn mit im unde alle die vürsten,
Dô wart ein solchiu hôhgezît
daz ich niht enwaen, daz weder vor noch sît
vrouw êre sich sô wênic lieze dürsten
Als dâ, wan sie wart volbrâht nâch volliclîcher wirde.
dô wart gemachet rîter vil,
die nû zugen vür die tische durch ritters spil,
mán sagt, iegelîcher vunde sîn begirde.
Dô sich geendet het daz mâl
dô quam ûf den rinc der dâ was von dem grâl
gescheiden her als ir habt vor gehoeret,
Mit sînem swâger von lutring.
ob iht knappen von dem wâpen umb sie dring?
iâ, von in wart vil rîcher sprüche enboeret,
Die durch ôren manegem wîbe ze tal in herzen sunken,
daz bî in wert die lenge sider.
eteslîchem ûf dem helme daz gevider
sich rimpfen muost von starker tioste vunken.
Der prâbant valt ir gaehes viere.
der kéisèr dô zuo im quam geriten schiere.
ér bant von im den helm ab dem houbet.
Er sprach ze im: < vriunt von prâbant,
ir habt niwelîch sô vil ringe in ernst entrant,
daz ir iuch schimpfes iezunt wol geloubet .>
Der von lutring gîselbreht einn rîter het gevellet,
dem bant der keiser abe ze hant.
mit einander zogtens, er unde der prâbant,
in die hérberge ab als sie dar quâmen gesellet.
Diu keiserîn des niht verdeit,
den vróuwèn ûf dem gestüele sie allen seit,
waz der prâbant in strît het wirde erworben.
Wie er het heinlîch sich verstoln
mit den vremden wâpenkleiden gar verholn
unde waz von sîner hant was künege erstorben,
unde wie er den sturemvann stolzlîchen nider braehte
unde menlîch die vier künege vie,
die der keiser ledic durch sîn bete lie,
des er an wirde geniuzt unde sîn geslehte.
Daz maer in allen was nû zart,
wan der einen, der ir wirt gevellet wart
von im ze antwerf, dô er quam geslichen
unde valt mit tioste den von kleven,
daz man in verquetschet ûz dem ros muost heven,
wan im sîn zesmer arme was entwichen.
Diu sprach nû gar zühticlîch: < ich hân erbiten kûme,
daz ich den degen hân gesehen,
dem sô gar diu menige kan des lobes iehen
unde wie er in dem strît die dicke rûme .>
Sie sprach: < er tiurt die kristenheit.
sicherlîch, als ir uns, vrouwe, habt geseit,
sô hât der kristen geloube sîn genozzen.
unde waer er niur dar zuo geborn,
daz sîn lop niht adelshalbe waer verlorn.
sô ist ot er weizwann dort her gevlozzen,
Dáz niemant gewizzen kan, welh ent sîn adel reiche .>
daz wort der herzoge gienc
in daz herze, dâ von sie ein roete gevie,
die nam ir ab ein snelliclîchiu bleiche.
Diu keiserîn sprach: < lâ daz sîn.
wâ möht unadel iemer haben solchen schîn
unde herze, daz solcher manheit kunde walten?
Er muoz von adel sîn geborn.
hât dîn man von sîner tiost den arm verlorn,
daz du in vürbaz muost mit lem behalten,
Dar umbe ist er doch ein man unde hât wol solch geschicke,
daz dem unadel verret sich.
du hâst vunden einen wunderlîchen gerich,
daz dich an prîs noch swachet oft unde dicke .>
Sie sprach: < lât iu niht wesen leit,
vrouwe, ob diu wârheit wird vor iu geseit .>
diu keiserîn gedâht an ir wîplîch êre
unde gienc von danne, daz sie niht sprach,
doch sie an der herzogîn kuntlîchen sach,
daz ez sie het gemuot von herzen sêre.
Mit schimpflîchen worten wolt sie ir ez hân gerne enpfüeret.
dô was ot sie mit senften siten
zühtic, swie ez sie ze grunde het versniten
unde ir daz herze unsenfticlîch gerüeret.
Nû was ez worden wol sô spât,
daz die vrouwen sich von dannen huoben drât
ze herberge, als die nacht man wolt belîben.
Hovierens wart ein michel teil,
doch diu herzogîn was trûric unde niht geil.
sie dâcht: < sol ich mîn zît mit im vertrîben,
Daz ich niht enwizzen sol wann unseriu kinder heizzen
unde von wannen sie sint geborn?
vrâg ich ez in, sô wirt im lîhte gein mir zorn .>
der wehsel kunde sie in dem herzen reizen.
Dô sie ze bette des nachtes gienc
únd der wâlèys sie zértlîchen zúo im vie,
ein teil ir dô diu ougen über liefen.
Er sprach: < waz wirrt dir, liep daz mîn?>
sie sprach: < hêrre, waz kunde mir mê gewerrent sîn,
wan diu von kleven mich hât ze siuften tiefen
Mit ir rede hiute brâht .> er dâcht: < du wirst erwendet,
daz du vürbaz ensprechest niht .>
als den trûten wîben hiut von man geschiht,
daz man ir zorn mit lieben sachen endet.
Diu zarte vürbaz nimmêr seit.
dáz schuof, daz diu minne ir ungemüet verieit,
dar nâch sie aber wolde hân gesprochen.
Mit süezer rede erz undervuor,
daz sie niht enredet, diu dâ der schanden muor
nie het geruort . daz wert niht halp ein wochen.
Der wâlèys sich wol verstuont, waz sie in herzen meinet
unde het ez undervaren gern.
dô lie sie der gelust sîn lenger niht enbern,
dâ von sies wart mit ganzem muot vereinet.
Dô sie des dritten nachtes lac
bî im unde der herzeliebe mit im pflac,
dar nâch sie sprach: < hêrre wolt iuch niht betrâgen
unde wolt ez lâzen âne zorn,
sô west ich daz gerne wann ir waert geborn.
durch willen unserr kinde muoz ich iuchz vrâgen,
unde seit mir mîn herze doch, daz ir sît adels rîche
unde daz ir iuchs niht durfet schamen,
ir nent mir wol iwer geslehte unde iwern namen,
ich waen, sîn kein iwer kint von scham erblîche .>
Er sprach ze ir: < mîn sicherheit
sî des pfant, daz ez dâ heim iu wirt geseit
beidiu mîn nam, mîn art unde mîn geslehte.
Die wîle mügt ir vürwâr wol iehen,
ez sî mîn geslehte vür daz beste ersehen
beidiu an art, an liut, an guot, an mehte .>
Nû mohts im niht naeher kumen unde iach daz sies genüegete
unde wolt die wîle bîten gern,
sint er sie sô tugentlîchen wolt gewern,
unde west doch wol, daz ir diu vrâge niht vüegete.
Nû hôrt man aber glocken schal,
dâ von sich diu menige maht ûf über al
unde kêrten, dâ sie gots dienst wolden hoeren.
Nû quam der vürste von prâbant
mit der herzogîn, dâ er vil messe vant
dâ ze einer pfarre in absît unde in koeren.
Der keiser unde diu keiserîn sich gein dem tuome machet
unde alle die vürsten, von der stat
der iegelîcher heim ze varen urloubs bat.
nû quam, der nie an wirden wart geswachet.
Daz was der vürste von prâbant.
bî dem keiser er die hêrren alle vant,
er sprach ze dem keiser, er wolt in gesprechen,
Ze im er nam die keiserîn,
er sprach: < hêrre unde vrouw, ich wil iuch biten sîn,
dáz sult ir durch mînen dienst alsô zechen,
Daz ir mich verzîhet niht . gedenct an alle triwe
swaz ich iu ie gedienet hân,
daz ich allez williclîchen hán getân.
unde tuot alsô, daz ez mich niht enriwe .>
Der keiser sprach: < hêrre von prâbant,
mir ist leit, daz ir mich habt sô sêre gemant
unde daz ir habt sô vast gein mir gesprochen.
Ir sult sîn alles des gewert,
des iwer zühtic munt betlîchen an mich gert.
taet ich des niht, mîn wirde waere gebrochen .>
Er sprach: < herr, sô bit ich iuch, dar zuo die keiserinne,
daz ir mit mir vart gein prâbant,
dô iwer tohter mînem swâger wirt gesant.
des bit ich iuch von allem mînem sînne .>
Er sprach: < mac daz niht anders sîn?>
er sprach: < nein, ob ir tuot triwe gein mir schîn,
unde helfet biten mir die vürsten alle,
Daz sie des endes mit mir varn,
sint ich lîp unde guot nie wolt vor in gesparn .>
er sprach: < wol dan, ob ez iu wol gevalle
unde gên zuo in die wîl wir sie vinden bî einander .>
sie giengen dâ mans alle vant.
der kéisèr in selber tete die bet bekant.
sie lobten imz dô einer unde der ander.
Des tages vil schimpfs getriben wart.
morgens vruo sie huoben sich alle ûf die vart
gein antwerf, dâ sie wâren hin geworben.
Dâ ze ache sie über tac beliben.
der wâlèys vil boten het vor heim getriben,
daz ez belîbe von kost gar unverdorben.
Der von lütich in nû vrâgt, ze wiu er die hêrren wolde,
daz er sie het sô vast gemant.
er sprach: < daz tuon ich iu kurzlîch wol bekant,
wan niendert man ich hân in lânde sô holde .>
An welhem tage ze welher stunt
sie dar quaemen, daz ist mir niht rehte kunt,
wan mich diu âventiur sîn niht enwîset.
Dô sie ze antwerf zugen în,
man sagt, daz dâ kein gebreste solde sîn.
ein iegelîch hérre in die hérberge was gespîset
Alsô daz gebreste dâ was all dem volke tiure
ân aleine der herzogîn.
diu klagt daz sie niht der vrâge solt überic sîn.
dâ von in klage ir herz bran als ein viure,
unde tete doch niendert dem gelîch:
wie ir herze heimlîch waer doch sorgen rîch,
doch dâcht sie ir, daz ez niht sô ergienge
Als ez dâ tete . daz lâzen sîn
unde sagen wie der stolze antschouvîn
ez dâ gein alle den hêrren angevienge.
Dô ez an den dritten tac dâ wert mit rîchem schalle
unde man nû von dem tische trat,
der wâlèys den keiser zuo im gên er bat
unde keiserîn, dar zuo die hêrren alle.
Die herzoginne bî der hant
er nam unde den bíschòf von lütich genant,
den herzoge gîselbreht er dar zuo pflihte.
Er sprach ze dem keiser: < hêrre, sol
ich nû sprechen, sô sult ir gedenken wol,
dô mich diu vrouwe behabte mit gerihte
unde daz ich iuch urloubes bat ich wolt sie vor gesprechen,
dô tât ir mînen willen dran,
dô vuort ich sie ein teil von den liuten dan
dô lobt sie mir, daz sie kund sider brechen .>
Sie vrâgten, waz daz möhte sîn.
dés antwúrt in zühticlîch der antschouvîn:
 <
Ich sprach, ob sie möht vrâge gein mir vermîden,
Wer ich waere oder wanne kumen.
dô sie het die rede reht von mir vernumen,
sie iach, sie wolt ez williclichen lîden,
Daz sie mich sîn vrâgete niht . braehe aber sie die lêre,
daz sie des naem mîn sicherheit,
ích müest vón ir, éz waer ir liep oder leit,
daz sie gesaehe mich vürbaz niemer mêre .>
Diu herzogîn der rede erschrac,
dáz sie únmehtíge im vor den vüezen lac.
mit labunge brâht mans wider kûm ze sinne.
Dô huop er aber wider an.
er sprach: < nû hât sie die vrâge gein mir getân
unde scheid ungérne von ir líebe doch von hinne.
Vrouw, als ich iu vor wol seit, ich waer von hôher burte.
mîn alder en der hiez gandîn,
dar nâch gâmuret sîn sun ein antschouvîn,
der vor baldach lac tôt mt poinders hurte.
Des sun man nande parzivâl,
der ist mîn vater unde ist hêrre zuo dem grâl,
dann ist mîn anvrouwe herzeloide genennet.
Mîn muoter ist von pelrapier.
mîns geslehtes ein teil hân ich genennet schier.
sô ist artûs mîn nâher mac bekennet.
Selber heiz ich lohengrîn unde gahardîz mîn bruoder,
dem wurden alliu unser lânt.
vater, muoter unde ich dâ zuo dem grâl benant
unde bin nû her gesigelt âne ruoder.
Mîn bruoder lîhet manic lânt
rîcher danne iwer herzogtuom sî in prâbant.
ich sagt iu vor, ich waer iu wol gemaeze.
Het ir ez dâ mt lâzen sîn,
sô müest ich niht scheiden von den kinden mîn .>
ich waen, dâ ieman stüende oder saeze,
In erbarmten disiu wort; etlîcher sie beweinet.
er sprach: < iu ist noch unbekant
wie mich von dem grâle hab got her gesant
beide ríttèr unde knehte vereinet .>
Er sprach: < nû merket vürebaz,
daz mîn vater vrâge dâ ze dem grâle vergaz,
dâ von er was im guot wîl der verlorne.
Nû ist ez im alsô gewant:
swaz sît von dem grâle manne sint gesant,
die müezen wider, ist vrâge niht diu verborne.
Die vróuwèn man offenlîch von dannen gît ze manne.
kein mannes bilde von danne vert,
ez sî einer vrouwen von geschiht beschert,
mîdt diu niht vrâge, er muoz heim wider danne.
Diu kristenheit ist wol sô wit,
daz ez selten reichet vür des iâres zît,
ez müge doch einer werden dan gesendet.
Des ê ist reht alsam diu mîn,
daz er sol durch vrâge niht sag gebunden sîn
dan der er wirt durch helfe ze ê gewendet.
Der verbiut der vrâge vor . wil sie der niht enlâzen,
er muoz ir sagen all sîn art
unde den namen, dar nâch wirt sîn widervart
heim zuo de grâl, des ist er niht verstôzen .>
Er sprach: < hôch ein gebirge lît
in der innern indiâ, daz ist niht wît.
den grâl mit all den helden ez besliuzet,
Díe artûs brâht mit im dar.
man vint dâ vil schoener vrouwen lieht gevar.
dâ durch mit draete ein snellez wazzer vliuzet.
Dâ lît bî nâch wunsch ein hûs unde zwir als wol erbouwen
dan muntsalvaetsch erbouwen was.
meniger edel stein zieret tempel unde palás
dan ie ze muntsalvaetsch würde halp gehouwen.
Ich sage, daz muntsalvaetsch waz blint
mit gebû gein disen bûwen die dâ sint,
unde ist doch muntsalvaetsch nâch iem genennet.
Nû quam sô ungevüege ein schal
in die burc unde inz gebirge überal.
daz von dem dôn sich heten hirn entrennet
An daz uns der grâl daz sagt wie ein iuncvrouwe waere,
der müest wir einen kempfen geben
oder von dem dône mit den sorgen leben.
des grâles schrift diu half uns ûz der swaere.
Mîn swester dran geschriben vant,
daz diu iuncvrouwe waere gesezzen in prâbant
unde ein ir vater rât sie kampfs an spraeche.
Der waer doch dar zuo niht geborn.
muótèr unde vater het sie beide verlorn .>
dâ von der dôn daz houbet in allen braeche
Ob der kempfe niht balde würde gesant der klagenden meide.
iegelîcher wolt dô kempfe sîn.
diu magt sprach: < ez ist mîn bruoder lohengrîn,
diu schrift daz sagt, unde gewan unmaht vor leide.
Mîn vater wâpent mich ze hant,
nâch eim starken ros snellíclîch wart gesant,
dar ûf ich solt die âventiure suochen.
Umb dié burc lît sô schoen ein lânt,
drîzic mîl, daz nieman bezzerz ist bekant,
dâ vint man allez des der lust kan ruochen.
Daz gebirge burc unde lânt sô vaste hât beslozzen,
daz nieman mac ûz oder în
kumen ez müeze danne des hôhsten willen sîn.
dô quam der swan mit sînem schiffe gevlozzen
unde brâht mich her in disiu lânt.
hêrre keiser, nû sult ir des sîn gemant,
ob ich iu ie habe dienstlîche triwe erzeiget,
Daz lât nû an mir werden schîn
unde lât iu mîn liebez wîp enpfolhen sîn,
diu vürbaz wirt ze klagendem leide geneiget.
Dar zuo unser beider kint bevilhe ich in iwer triwe .>
sus zuo der keiserîn er sprach:
 <vróuwè, sît wîbe unde kinde scherm unde dach,
daz in mit gewalt iht ieman unreht briwe.
Von lutring swâger sît gemant,
daz iwer muome ie staete triwe an iu vant.
tuot als sie iu unde ich dar zuo getrouwe.
Mînem swâger, dem von engellânt,
sult ir sagen, daz er sî von mir gemant,
daz man in hie ze helfe den kinden schouwe.
Ob in der von lütich man, dem ich daz lânt bevilhe,
daz er in danne geholfen sî.
dar zuo ist der keiser im mit helfe bî.
helft, daz iu helf des nam sich vliht in drilhe .>
Er sprach: < bringet mir die zwêne knaben,
die ûz touf mîn hêrre von lütich hât erhaben.
lât mich sie sehen ê ich von hinne scheide .>
Ein teil diu vürstîn trûrens lie
unde gedâht, daz in diu kint behabten hie
unde wart genumen ein lützel von ir leide.
Zwên ríttèr im balde diu kint dar truogen an ir armen.
von vlins ein herze sô herte nie wart,
dô ers kust unde sprach: < nû muos ich doch die vart .>
ez müest den iâmer unde die rede erbarmen.
 <
Hêrre von lütich, liut unde lânt,
wîp unde kint enpfilh ich triwelîch in iwer hant .>
sus ers enpfalh als er best iemer kunde.
Den kinden er behalten hiez
horn unde swert, der vrouwen er ein vingerlîn liez,
daz man kür, daz er in guotes gunde
Er sprach: < daz ist bî dem grâle gewesen lânge wîle.
mîn vater gap mir horn unde swert,
mîn muoter daz vingerlîn . mîn bet des gert,
daz man ez wol behalte .> nû quam mit île
ûf einem schiffe sîn vriunt der swan.
alrêrst huob sich klegelîcher iâmer an.
er nam urloup unde wolt gên zuo dem schiffe.
Diu herzogîn in umbevie.
sie sprach: < nein, vil lieber hêrre belîbet hie .>
man sagt, daz er sie bî dem kinne begriffe
unde sprach: < des enmac niht sîn vil liebez liep daz mîne .>
unde kust sie mê dan drîzic stunt.
er sprach: < herzeliep, got lâz dich sîn gesunt .>
hin mit dem swane sus vuor der antschouvîne.
Der keiser brüllet sam ein rint
vón weinén, dô in vom lânde ment der wint.
er iach: < solch lîp wirt niemer mê beschouwet,
Der sî sô gerlîch wandels vrî.
ô wê lohengrîn, solst du uns wesen bî,
sô het uns got mit saelden wol betouwet .>
In unmáht diu herzogîn von klagender leide grôze
lac, daz ir nieman helfe bôt.
waer man gaehes kumen niht, sie waere tôt.
die zen man ir ûf lôst mit einem klôze.
Man gôz ir wazzer in den munt.
aber viel sie wider hin in kurzer stunt,
daz widervuorr als ofts an in gedâhte.
Diu keiserîn het sulche klage
unde der keiser nâch der âventiure sage,
daz dâ gemein dem volke iâmer brâhte.
Alsô klegecher klage man muoste doch erwinden,
ân aleine diu herzogîn:
diu muost unde wolt diu klagent iemer sîn.
nû vrâgt diu keiserinne nâch den kinden.
Diu muost man bringen ir zehant.
sie sprach: < ô wê wén ersetz ir den prâbant,
des nam in lânden wît ist wol erkennet?>
Sie nam sie zertlîch in ir schôz
unde vrâgt mit triwen ûz ir iâmer grôz,
daz man ir sagete, wie sie waern genennet.
Der bíschof von lütich sprach, was dar mit in gegangen:
 <der elter isz iôhan genant.
dém iungén sî lohengrîn der nam bekant,
swie er in toufe het anders nam enpfangen .>
Sie sprach: < antwurt mir lohengrîn,
den wil ich behalten durch den vater sîn
unde wil in als mîn selbes kinder ziehen .>
Mit rât er ir gegeben wart.
ie der man gein heime riht sich ûf die vart.
unde wolden alle dem ungemach enpfliehen.
Doch mit râte vor diu lânt wurden alsô besetzet,
daz iegelîch amtman weste wol,
wem er widerreiten solde zins oder zol,
swie sie doch waern irs hêrren unergetzet.
Man solt der vrouwen wartent sîn.
würdez ir ze starc, sô het der antschouvîn
geschaffet, daz ez solt der bischof rihten.
Dar zuo solt helfe der keiser tuon,
dâmit bélibén diu lânt mit vrides suon.
dar zuo ir aller helfe solt krümbe slihten.
Alsô ez vermahten vor die vürsten unde der keiser
ê daz ze lânde würde ir vart.
swer daz braeche, von wem der würde mit scherm bewart,
daz der solt sîn an allen rehten heiser.
Daz lântvolc des gemeine swuor
ein gemerke; die hêrren lobtenz . dâ mit vuor
heim ie der man, diu keiserinne vuorte
Mit ir den iungen lohengrîn.
der kéisèr wolt an dem kinde lâzen werden schîn,
daz in sîn herze gein im mit triwen ruorte.
Urloup dô der keiser nam, dar zuo diu keiserinne
dâ zuo der klagenden herzogîn,
unde bâtens, sie lîez ir weinen sîn
ê daz sie verlür lîp unde leben unde sinne.
Diu unmaht valt sie aber nider,
doch wart ir mit labunge balde geholfen wider,
daz sich von ir diu hêrschaft muoste scheiden.
Dâ mit von dannen wart ir vart.
wie ez schaffe nû diu herzoginne zart?
diu kunde sich nâch witeben wîse kleiden
Unde schuof ez in dem lânde des iriu kint genuzzen.
der bischof lobt ir ûf den eit,
waz ir würre, daz müest im iemer wesen leit.
dâ mit von dan sie riten unde vluzzen.
Daz ich iu sage daz ist wâr:
der kéisèr des rîches pflac ahtzehen iâr,
dô het er willen hin gein rôm ze rîten.
Ein starkiu siuche in dô bestuont.
er tete als die wîsen liute noch gerne tuont
unde besant die vürsten gar an allen sîten,
Mit ir willen otte sîn sun ze künege wart gewîhet.
der het daz rîche in sîner pflege
ân zwei vierzic iâr unde maht im strâz unde wege,
des hiut kein künec noch keiser sich verzîhet.
Nû habt ir wol vernumen daz,
wie sîn sun, künec otte daz rîch nâch im besaz
unde ein sîn sun ze kölen wart gevürstet.
Sîn dritter sun, heinrîch genant,
der nâch im ein herzoge wart in beierlânt.
nû het den keiser nâch dem tôde gedürstet,
Daz er muost des endes hin . er wart begraben schône
ze quittelburc, dâ er noch lît,
des er stifter was bî sînes lebens zît,
dar umb im dort got gibt die êwic krône.
Dar zúo er wenthûsen stift, daz klôster.
dâ mít er sich selb von vil wîzen lôste.
diu guot mehtilt, sîn wîp, diu keiserinne,
Stift northûsen unde die aptî,
dâ zuo polet, daz sint noch rîcher klôster zwei,
dâ vint man ez noch hiut geschriben inne.
Keiser ott der grôze wart ir sun nâch im genennet.
die hiunn dem riten in daz lânt.
menlîch wurdens von im wider drûz gesant.
mit grôzer menig sint wurden sie bekennet
Dâ ze ougsburc sô gewalticlîch,
daz sie wânden, daz in alliu diutsche rîch
niht widerlegen möhten noch enkunden.
Ir übermaht er doch niht meit,
er enstrit mit in; als uns diu wârheit seit
des siges im got, dar zuo den kristen gunde.
Daz was ein der hôhste strît, der ie ze diutschen lânden
geschehen was vor oder nâch.
wider heim den lebenden was mit vlühte gâch.
sus quâmen sie ze schaden unde ze schanden.
Bischof uolrîch von ougsburc was
bî dem strît, als ich ez an der korônic las.
dár nâch kúrzlîch in gót mit tôde besande
unde nam in heim in sîn genuht.
die krístèn erhaben heten doch die vluht,
ân dazz mit sîner schar der keiser wande.
Der nam in sîn hant daz sper, daz got durch sîne sîten
gestochen wart unde kêrt gein in,
mit im die der vlühte heten vor begin.
die hiunn dô vluhen in telren unde an lîten.
Sô grôzlîch wart ir herzen sêr,
daz ir keiner mit gewalt quam niemer mê
gein beiern noch vürbaz in diutschiu rîche.
Dar zuo dem rîche der selb man
Lamparten von dem künege pérngèr gewan,
den vie er unde versant in zorniclîche
In daz ellent unde sîn wîp, die darinne beide sturben.
Püll unde galaber er gewan,
die der kriechen keiser wâren undertân,
daz sie dem rîch vürbaz ze hulden wurben.
Sîn sun ludolf sich wider in
die wîle sazt, des er doch lützel nam gewin,
wan sînen iungen sun den hiez er wîhen
Dâ ze ache mit der vürsten kür.
man sagt, daz sîm alter siben iâr gebür;
doch wolden ins die vürsten niht verzîhen,
Wan sîn sun willehalme was ze mênze bischof worden,
sô tuot diu sag iu vor bekant,
daz sîn bruoder heinrîch in der beier lânt
daz herzogetuom mit dér kür im kund horden.
Von köln sîn bruoder, bischof brûn
half im zuo der gunst mit snelliclîcher slûn,
sô was er selbe geborn von sahsenlânde.
Sus het der kür er staete vier.
dâ von wart sîn sun ze künege gewelet schier.
dar nâch man botschaft zuo dem keiser sande,
Daz er des von kriechen kint gebe sînem sun ze wîbe,
daz zwischen in der kriec gelege
unde daz sich der kriechen hêrre der lânt verwege,
daz manz den kinden beidenthalp verschrîbe.
Der keiser în gein rôme zogt.
mit im vuort er sînen sun, den iungen vogt
des rîches unde hiez in ze keiser wîhen.
Bî sînem leben daz geschach,
daz man under keiserlîcher krône sach
sînn sun unde liez mit im in lêhen lîhen.
Des von kriechen tohter wart mit irem wirte gekroenet;
swie sie doch beide waeren kleine,
sô was ez doch wol der schoensten hôhzît eine,
diu ie mit lob in sange wart bedoenet.
Der selb keiser otte der grôz
stift daz bistuom dâ ze mégdburc der ármuot blôz
unde etlîch klôster, diu man wol bekennet.
Dâ ze köln sand pantalêôn
daz klôster er stifte sîner sêl ze lôn,
dâ von vil wîz von ir wart dort entrennet.
Dô er ân zwei vierzic iâr daz rîche het behalten,
dô quam der tôt unde nam in hin.
in sîn stift ze megdeburc schôn bestat man in.
Norman unde tenn bî im kund toufes walten.
Den rôten keiser otten hiez
man sînn sun, der nâch im het des rîches niez
niun iâr unde pflac sîn wol nâch grôzen êren.
Nû ist iu vor wol kunt getân,
daz erbeschefte iâhen die von affricân
ûf roemisch rîch . dar in diu lânt sie kêren
Begunden nû mit grôzer maht . der keiser in begegenet
ûf dem mer dâ er streit mit in
in den schiffen, von im nâmens ungewin,
wan gein ir kunft het er sich vaste gemegenet.
Ir wurden alsô vil erslagen,
als uns diu korônic kan mit wârheit sagen,
dáz sich daz mer muost nâch dem bluot verben.
Ir lâgen mê dan diu zwei teil tôt.
von sîm enn sie liten vor die selben nôt,
der sie bî rôm mit strîte kund verderben.
Der kéisèr geschozzen wart mit eim gelupten pfîle,
daz in der tôt unlânge spart.
dâ ze rôm er keiserlîch begraben wart.
nâch im sîn sun wart künec in kurzer wîle.
Nâch sînem vater ott er hiez.
er was klein, dô man ze ache in wîhen liez,
kint unde daz rîch enpfalch man bischof brûnen.
Daz kint durch unzuht wart geslagen,
ein tôt kint hiez ez im an sîn bette tragen,
mit vlîze verbot ez dâ von sagen unde rûnen.
Dem von kölen wart gesagt des iungen küneges sterben,
dâ von der vürste in leide erschrac,
daz daz kint tôt vor im an dem bette lac,
daz erz her nâch mit siuch muost überserben.
Kurzlîch der künec doch vunden wart,
dâ er heimlîch sich durch bergen het verspart.
der bischof vrâget in wie erz het gemeinet.
Daz kint sprach: < dâ hiez du mich slâhen
in dem bade ze vaste mit der gerten râhen
unde half mich niht waz ich dar umb geweinet.
Dâ von was mir zorn ûf dich unde wolt dich drumb erschrecken .>
sîn neve gap im sicherheit
daz im vürbaz mê von im geschaeh kein leit.
die vürsten er bat ze einem hove trecken
Gein mênze . dô sie quâmen hin,
dô antwúrt er daz kint mit dem rîche in.
die vürsten dô gemeinlîch alle drâte
Daz rîche enpfulhen unde daz kint
sînes vater bruoder, der sî schôn pflac sint
von mênz bischof willikîn mit râte.
Driu iâr er des küneges pflac ê daz er würde ze manne.
dar nâch der künec windischiu lânt
bétwanc, daz man sie in toûfe kristen nant.
dar nâch gein rôm wart er geladen danne.
Dâ vuor mit grôzer maht er hin,
wan ez was ein grôzer kriec dâ zwischen in
umb einen bâbest . mit beidér teil günste
Maht er sînn neven bâbest sus,
bischof brûn, der wart genant gregorîus,
wan er dar zuo vil witze het mit künste.
Von dem selben bâbest wart künec otte gewîhet ze keiser.
gein diutschem lânde der keiser vuor,
ûf den bâbst krescencius mit heize swuor
unde maht in mit gewalt gaehes wirde heiser,
unde sazt einn bâbest, der wart iôhan
génant, bischof wart ze plesenz vor der man.
die bischof in dâ kunten zuo dem banne,
Wan er ze unreht besaz den stuol,
dâ von er besolget wart in bannes pfuol.
Gregorius entwîchen muost doch danne.
Sînem neven sand er ûz botschaft ze diutschem lânde.
diu botschaft keiser otten vant,
als uns diu korônic tuot mit schrift bekant,
ze ache, bî im vil volkes maneger hande.
unde hiez den keiser karl ûz graben.
swie er würde sam ein heilic niht erhaben,
sô vant er doch manic wunder bî im starke
In dem grábe daz im was sô kurz
daz er tôter muost dar inne nemen sturz.
nû ligt er in eins schoenen grabes sarke.
Bî der nacht er im erschein unde sagt im disiu maere,
daz er solt niemer werden alt
unde niht erben lieze unde doch in der gewalt
daz rîche belîbe dem gesléhte wirdebaere.
Dô der kéisèr diu maere vernam,
daz sîn neve der bâbst was worden gewaltes lam,
durch râch er in dem herzen wart erzürnet.
Von den vürsten dô allen wart
im durch râch geheizen în ze varn ein vart,
des irrt sie weder mos noch wec verdürnet.
Der kéisèr gewalticlîche was în gein rôm dô varnde.
Krescencius dâ niht vermeit
den kéisèr, gar williclîch er mit im streit,
dâ von im wart daz ungelücke niht sparnde.
Der keiser mit der diutschen maht
sînem widerteil den sig er ab ervaht:
sie vluhen dan, die wolden niht ersterben.
Krescencium er selber vie,
den durch zornes râch der keiser hâhen lie.
daz kunde sîn übermuot im wol erwerben.
Den unrehten bâbst er hiez an beiden ougen blenden,
dar zuo sîn nasen snîden ab.
éz iehént diu hint: < selb taet dûz, selb dirz hab .>
sus unreht hôchvart kund sich selb ie schenden.
Krescencius sô schoen ein wîp
het, daz dûht den keiser, würd im niht ir lîp,
daz er an hôchgemüete würd geswachet.
Vil lieb von im ir wart gesagt.
sînem besten rât ez doch niht wol behagt
unde vorhten, daz diu liebe ze arc sich machet.
Die vürstèn in strâften dô umb díe lieb gein der vrouwen.
er lobt, daz er ez lieze sîn.
sie sant im zwên hantschuoch unde ein vingerlîn,
dô erz beruorte der tôt het in verhouwen.
Dâ ze ache er sich bestaten hiez,
des die vürsten unde sîn rât dô niht enliez,
sie braehten daz gebeine dar nâch êren,
Dâ ez noch hiut begraben lît.
ahtzehen iâr was bî dem rîch sîns lebens alt
ê in der tôt mit gifte kunde versêren.
Keinen erben hinder im er lie als im vor sagete
künec karl, dô er im erschein
unde daz doch solt sîns geslehtes werden ein
gewaltic man, der dém rîch wird beiagete.
Nâch im sîn neve ze künege wart
dô genumen, der was ouch der selben art
von keiser heinrîch her mit burt gestammet,
Swie er waer vürste in beierlânt.
keiser heinrîch was sîn alder en genant,
des sâm ûf in von rîche het getammet,
Wan der grôze keiser otte was sînes enen bruoder,
sô was der keiser rôt genant
unde sîn vater zweier bruoder kint bekant,
des selben sun unde er gelîchiu bruoder.
Dâ zugen an der sippe teil,
der rôt keiser unde dem daz rîche wart ze teil
herzog heinrîch, ze beierlânt gebürtet,
Der dô daz rîch nâch im besaz
driu unde zweinzic iâr unde sîn dinc alsô maz
gein got, daz er der helle tief niht vürtet.
Sîn wîp diu guote kunigunt man nant, swie ir lîp beider
durch got kiusch an ir ende waer,
swie der vâlânt sie mit lügen brâht ze swaer,
dô sie barvuoz trat glüendes îsens kleider.
Der künec heinrîch ein swester hêt,
Gîsel was ir nam als hiut geschriben stêt,
die er dem künec von ungern gap ze wîbe.
Steffân der künec was genant,
der touft sich unde mit im alz daz ungerlânt.
sus gienc vür sich mit toufe der kristen schîbe.
Des küneges steffâns swester sun der pôlân künec was wesende
sînn oeheim dô der unger vie,
mit bet unde mit drô der in des niht erlie.
er unde sîn liut muost touf an sich sîn lesende.
Alsus bî keiser heinrîch wart
Ungern, pôlân zuo der kristen ê geschart,
die von got unde von im sich alle touften.
Sich bekêrten diu wîtsten lânt
bî im, diu der kristenheit noch sint bekant,
wan sie sich alle in westerhemde slouften.
Bâbenberc daz bistuom rîch er stift vür hellewîz vreise,
dar zuo vil klôster hie unde dâ.
daz was doch ein beier . der mir sage wá
die kristenheit sô vast gewît ie keiser.
Bâbst benedictus in besant,
daz ér quaem unde sîn küneclîchen namen want
in keisers wirde durch groeze sîner êren.
Sîn tiurlîch art solt sîn gehoehet,
dâ von daz er het sô manic sêl enpfloehet
der helle vogt mit dés toufés bekêren.
Alsô schôn salvieret er in mit vil geflôrten worten
her ûz mit sîner botschaft schrift,
sint in het gesuoht sun unde des mânen trift
mit kraft der stern unde lûn an alle ir orten.
Sîn botschaft stuont, der würze saf
würd von im erviuht, als nâch des winters schraf
des meien kunft mit touwe sie kan vrühten
unde alliu krêatiur erhügt
wirt von im gein vröuden, alsô het ervlügt
er manic sêl ze dén werdén genühten.
Die brief mit grammaticâ het meisters kunst geblüemet,
daz etlîch pfaffe was sô tump,
dô diu botschaft quam, daz sie in dûhte krump,
dâ bî manic hôchgelêrter sie hôch tüemet.
Der künec vuor în mit grôzem her,
des geslehtes der ander heinrîch . âne wer
gein rôm er quam, dâ man in wîhet schône,
In unde die guote sant kunigunt,
den mit wîh wart keiserlîchiu wirde kunt.
noch krôn sie tragent in dem êwigen thrône.
Der kéisèr ân allen strît maht vride unde guot gerihte.
mit sîm gebet gein got er schuof,
daz im sîn gemeinlîch half der lânde ruof.
gewalt hât niht gunst, hât got mit in niht pflihte.
Der keiser des mit bet ermant
den bâbest, daz er mit im vüer in diutschiu lânt
unde bâbenberc, sîn stift, mit wîhe segenet.
Der bâbest den keiser des gewert
unde vuor mit im als er an in het gegert.
von im daz tuom mit wîhe wart beregenet.
Díu stift liebt dem bâbest sô, daz er des was begernde,
daz er des iungesten dâ erbit.
er wart siech . man tete nâch sîner bet dâ mit
unde legt in dâ . sus was man bet in wernde.
Sin grap noch hiut dâ vunden wirt,
in dem hindern kôr, dâ man des niht verbirt
man pflec sîn schône unde halt ez reinclîche.
Dô des rîches driu unde zweinzic iâr
het gepflegen der keiser, in daz tuom ûf bâr
er wart getragen . mit maneger zierde rîche
Wart er dâ bestat, als sîn diu wârheit noch bekennet.
sus lît er dâ in sîner stift,
die er het erbouwen, als diu bîn in wift
ûz maneger bluot würht daz man honcseim nennet.
Dise âventiure der antschouvîn
hebent ist, sô lâz wirz an dem beier sîn.
der hât verdient umb got unde umb die werlte,
Daz man in billîch êren sol.
er unde sand kunigunt mugént gehelfen wol,
daz diu sêl werde gefloriert unde geperlte
Mit der himelischen zier dort vor des gots gerihte.
sô ist daz lânt sô tugentrîch,
daz an triwen niendert lânt ist sîn gelîch,
dáz ez billîch hât pfliht an dem getihte.
Nû ist der âventiure grunt,
swer daz buoch ist lesent, schôn gemachet kunt.
von swem daz sî, dem wünschen reine vrouwen,
Ob in daz tihte wol behag,
daz in saelde zuo des himels thrône trag,
hab er dar an iht vremder sprüche gebouwen
unde durch rîm etlîchiu wort niht sî ein evangêlî,
daz daz die sêle niht beschiur,
swenn man gein der siuze wegent ist die siur,
daz der dar umb niht werde dort diu quêlî.
Hât er gehabt niht künste hort,
daz er hab diu wort verschrôten unde verbort,
daz sie durch grop iht meisters kunst verhelzen
unde niht ze rîche noch ze swach
sîn in daz gedoene, als der von eschenbach
sie schôn vloriert mit rîcher witz gesmelze,
wann er in der künste ess sie worht nâch sîner lüste:
ez ist sô meisterlîch erhaben
Sîn getiht, swer eben stempft în daz ergraben,
daz ich den prüev, er hab kunst under brüste.
Ist ein tragmunt bî sîner arc
daz getiht ûf künste sê, daz maht der sarc,
der in des tihters herzen ist verklûset.
Unschuldic ist der zungen hamer.
ez muoz kumen von des herzen künste kamer:
ob dar inn niht hât rîche kunst gehûset,
Sô nemt willen vür diu werc an . des getihtes zimmer,
ob daz nâch winkelmezze sî
niht geschicket, noch nâch mûrer meisters blî.
daz nemt vür guot, daz uns got vröude gebe iemer.
Nû ist diu rede ze ende gesagt.
himelischiu vrouwe, muoter unde magt,
nû bin ich armer sünder an dich gernde.
Du süeze zuckers trâmes wirz,
in dîns reinen magettuomes garten birtz
daz uns dort scheit von êwic vluoche wernde,
Gein dem, der dich, vrouw, geschuof swie du in doch gebaere,
daz er uns scheide von helle hir,
von ir sûren tampfes smackes bradems gir.
des bit dîn kint, daz dér throen was wurkáere,
Sint ez mîn sündic munt beschrît
gein dir, magt, wan sich diu starke gotheit gedrît
ze dir verbarc in dînes suns persône,
Swie klaerlîch sich sîn zartheit zwît,
er wart doch geborn von dir . dâ von gelît
mîn sündic galm gein dir in siuftens dône,
Daz du mir die sinne erwerbest, daz ich mîn sünde beweine
unde äverunge werd gevrît,
sô wirt diu sêl niht gein val mit swaere geblît.
dés hilf mir, barmherzic muoter reine.
