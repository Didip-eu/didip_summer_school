 
Zwene kunige warn ze einer zît, die grozzen haz unde nit einander trugen beide . dem einen, dem was leide, daz der arme iht behielte . wan daz er grozzer sinne wielt unde micheler vrumcheit, er het in dicke hin geleit . dô was er biderbe unde wis . dâ von beiagt er solhen prîs, daz in der rîche niht vertreip, unde wol bî sinen êren beleip, unz der rîche künec starp . dô sin sun die chron erwarp, dô wolt er ouch den armen an . daz widerrieten sine man unde swrn im vil sere, daz sin vater nie dehein êre an im chunde beiagen . < im chunde nieman gesagen,> sprachen sin ratgeben, < war umbe ir welt mit leide leben . er hât iu leides niht getân: des sult ir in geniezzen lân .> der chunich vil zornchlichen sprach: < mir ist ein solch ungemach gechehen von sinen schulden, ern chom sin zeminen hulden, ich rîche ez an im iemer . der rache erwinde ih niemer, unz ich im sin êre benim . mir ist getroumet von im unsanfte unde alsô sware, daz er mir offenbare nach mînen êren buezzen muoz, oder im wirt des niemer buoz, ern muozze haben allen tac den strit, den ich geleisten mach .> daz begunde den wisen allen vil sere missevallen, daz er grozze ungedult begie umbe ein sô chleine schult . er nam ir rates niht war unde sande sinen boten dar . der chom, dâ er den vant . ein wazzer schiet ir zweier lânt, sô groz, daz grozziu schif truch . dô der bote dort gewch, waz dar bî im enboten was, unde man den brif dar zu gelas, unde der brif des selben iach, der chunich zu dem boten sprach: < nû sage dem hêrren dîn daz: treit er mir deheinen haz, daz wil ich gern stillen . er hât mit mînem willen dehein sin laster nie gesehen . ist ez unwizzent geschehen, daz buezze ich vlizzichliche . ich bin vil wol sô rîche beide riter unde guotes unde libes unde mutes, daz ich im buzze niht versage . von hiute über vierzech tage heiz in her an ditz wazzer chomen! swenne sin chlage wirt vernomen, si sei chrump oder sleht, ich wil im buezzen über reht .> der bot dâ mit urloup nam . dô er zu sînem hêrren quam, unde er vernam disen tac: < swaz riter ih nû gehaben mach, die muzzen,> sprach er, < alle dar . wirt ich denne dâ gewar, daz er mir ienden widerstat, ich nim im allez, daz er hât .> dô si des tages beide erbiten, zu dem wazzer si du riten, daz ir zweier chunchrich schiet . der aermer chunich dô geriet, daz ietwederre zwelf riter nam unde gevarnde in einem schiffe quam ûf einen wert wolgetan; den sach man in dem wazzer stan . dar begunden si beide gahen . dô si an einander sahen, der ermer sprach: < lat mich verstan, durch got, waz hân ich iu getân?> dar widersprach der rîche: < iu ist bescheidenliche mîn brif unde ouch mîn bot chomen; die habt ir beide wol vernomen .geloubet ir dem niht beiden
 sô wil ich ez iu bescheiden unde wil der warheit iehen: mir ist ein leit von iu geschehen, des ich billichen enbaere; mir ist ein troum sô swaere von iu getroumet benamen, daz ich michs wolde iemer schamen, irn buzzet mir den ungemach, der mir des nachtes geschach .> dô het der ermer daz bedaht, daz er vil riter hete braht- die besten über allez sin lânt- unde diu besten ros, diu vant . diu ros hetens über schriten unde warn ûf daz stat geriten; der stunt daz velt allez vol . dâ sach man in dem wazzer wol der riter schat begarwe unde ouch der rosse varwe . des nam der ermer chunich war unde zeiget im mit der hant dar in daz wazzer an den schat . er sprach: < ih hân des guot stat, daz iu hie reht von mir geschihet . mich ensoumet ouch der wille nihet, sit ir sô grozzes leides ieht . swaz ir der riter inder seht in dem wazzer über al, hin ûf unde her zetal, die sint mir alle undertan; daz sint die besten, die ih hân . die vuret gevangen von hinnen unde lat siu danne gwinnen iwer hulde, sô si naehest megen! dâ mit wil ich hin legen daz leit, daz iu von mir geschach .> der rîcher kunch dô sprach: < wer mohte die beruren oder inder gefuren, sit si alle newan schate sint? ich waene, ir habet mich vur kint, daz ir mîn spotet alsô .> der arme chunch sprach dô: < nû habt ir mir doch veriehen, daz ez in troume si geschehen, daz leit, daz ir von mir chleit . sit ir mir selbe habt gesait, daz iuch ein schat hât gemuot, ob daz ein schat wider tut, diu buezze ist eben unde sleht; die sult ir nemen, daz ist reht . geschiht iu iemer mê in deheinem troum alsô, sô chomt aber her zu mir . die selben buzze vinden wir allezit hie bereit . welt ir grozze rîcheit mit iwern troumen beiagen, sô sult irs alten wiben sagen; die sagent iu waerlichen, daz ir saelich unde rîche werdet unde dar zu alt . der vrum ist danne trivalt .> sus wart sin spoten sô groz, daz sin den rîchen verdroz . der vur zornchlichen dannen unde sagte sinen mannen vil rehte, daz diu rede was . daz er von spotte dô genas, dâ muz ein wunder an geschehen . si musen allesamt iehen, der iemer gedenchen solde, wie man im buezzen wolde, der chunde niht bezzer vinden . dô muse der kunch erwinden . daz wazzer was sô werhaft, hete er dannoch grozzer chraft, ez hete der ander wol erwert . swer âne wisheit nû vert, tut der die wider chere âne vrum unde âne êre, dâ ist nih wnders bî gewesen . swer sines willen wil genesen unde âne guot witze lebt, swa der nach vremden êren strebt, die herte sint zewerben, der gwerft sol wol verderben . man verluset der unwegen spil von den schulden harte vil, daz si alle tumbe sinne hant, die daz unwegist âne gant .
