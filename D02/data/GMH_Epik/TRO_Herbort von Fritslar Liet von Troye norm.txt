Swer sîner kunst meister ist
Der hât gewalt an sîner list
Der kan si bekeren
Minren unde meren
Witen unde engen
Kurtzen unde lengen
Des ist der tichtere
Wise unde gewere
Der sich sô hât behut
Daz er âne über mut
sîner kunst hât gewalt
Wenne der ungelerte ist balt
unde wenet von der warheit
Daz er habe wisheit
Doch ist er unbereitet
Swenne in sin kunst leitet
unde er sich niht bewaren kan
Daz zuhe ich an den blinden man
Er ergriffe dâ er wec habe
Ich denke des daz er besnabe
Der blinde siht des weges niht
Der gesehende dar âne siht
Beide schaden unde vrumen
Dâ er mit sorge muz ubskumen
Ich heizze die ungelten blint
Die schenden die geleret sint
Von dem blinden spreche ich mê
Wen daz ich selbe muz ê
Daz stuppe ûz den augen lesen
Wen wa ich iungere solde wesen
Wil ich dâ ander leren
Sô muz man mirz verkeren
Doch lere ich daz ich gelerne
Sie wonent entsament gerne
unde des vil ungelich
Swenne ich lere sô lerne ouch ich
Getichtes des wil ich nû pflegen
Alsô hân ich velden ganzen regen
Ez muz mir einzeln tropfen in
Daz mir weichen sol den sin
Von vlizze wirt der man gelart
Der tropfe ist weich der stein ist hart
Doch erhult der tropfe den stein
Von andss sîner krefte dehein
Gewalt . er an im stellet
Wen daz er dicke vellet
Diz buch ist vranzoys unde walsch
Sin vuge ist gantz unde âne valsch
Zu kriechen was sin erste stam
in latin ez dannen quam
Hinnen ist ez an daz welhishe kumen
Daz hân ich alsô vurnumen
Tares der aller beste
Den sturm von troygen weste
Wen er dâ mit was gewesen
Ds screip in unde liz in lesen
Cornelius den strit las
Als er in kriechish gescriben was
Als hât er in inz latin gekart
Sint ist er tutsche zungen gelart
Nach der sol ich wirken
Wil ich die vormen merken
Sô muz ich drisinnic sin
Eine ist kriechisch ein latin
unde des welschen buches ein
Zwischen den lesten sinnen zwein
Nim ich nû den dritten
unde volge im sô mitten
Daz er mîn rechte geleite ist
An des tutschen buches list
Nû hant ez ander lute
Gemachet mê ze dute
Den ist ez vil wol gelungen
Sint ez aber von drin zungen
Mit eime sinne ist her gescriben
Des bin ich dar zu beschiben
Daz ich si daz vierde rat
Daz ist rechte vus bestat
Sint ich von den drin quam
Daz man mich zu den vierden nam
hât ez ein ander vollen bracht
Als ich zu dem vierden wart gedacht
Sô zele man mich zu den vunften rade
unde vrume ich niht ich bin niht schade
Ich buwe doch die strazzen
Die sie hant gelazzen
Manegen rat âne bane
unde baniche mînen sin dar âne
Daz ich in bekere deste baz
Wen der ist herte unde laz
Ich wil in bigen ob ich kan
Daz hiz der vürste herman
Der lântgrave von duringen lânt
Diz buch hât im hergesant
Der grave von liningen
Sol mir dar âne gelingen
Sô lenge ich ez mit willen niht
Ich spreche von troyge daz lieht.
Von krîchen lânden wilen was
Ein künec der hiez peleas
Edel unde rîche
Der lebete herliche
In burgen unde in lânden
Von spise unde von gewanden
Was die vulle in sime hofe
Daz welsche buch von des hêrren lobe
Harte vil gescriben hât
Daz mînem herzen widerstat
Weren alle tugende in ein
Die die sunne ie beschein
Oder die mensche ie gewan
unde hette sie alle ein man
Der niht truwen hette
Der duchte mich unstete
Des enlobe ich sin niht
Wen mit untruwen pfliht
Dirre untruwen was gewon
Umb sines bruoder suon
Dem vrumen rîter sime nefen
Dem er von rechte solde geben
Beide burge unde lânt
Im neher erbe niht was bekant
Er hette selbe deheine kint
Als ir wol gehoret sint
Derselbe künec peleas
Der als ungetruwe was
Hette einen bruoder hiz eson
Der hette einen sun der hiz jason
Der was iunc unde hette tugent
Wer daz ieman in der iugent
Von tugende mochte wesen wis
Sô was er gra unde gris
In sime herzen binne
Er was vrum von sinen
Er was zu gote reine
Dem volke gar gemeine
Den armen zu gebenne
Sinen gelichen ebenne
Sinen undertanen otmutig
Sinen ubertgoenden hochmutic
Kindisch den kinden
Grimme den swinden
Âne wort vrume zu der tat
unde mit den worten rat
Herte zu ungerete
Zu dem gelubede stete
Zu rechter gabe milde
Gefuge zu dem schilde
Sinen vinden offenbar
Sinen vrunden âne var
Gruzsam in der strazze
unde von guotem gelazze
Einfeltic an der gebere
Manicfaltic an der lere
Kunstic an dem sinne
Redelich an dem gwinne
Gebougen zu der wisheit
Starg zu der erbeit
In vertruc dehein sin schonheit
Im was sin leit niht zu leit
Noch sin liep zu liep niht
Daz doch vil selten geschit
Mit zuhten zu iuste unde zu spil
Ob ich in kurztlichen wil
Loben sô het im got gegeben
Von allen tugende ein edel leben
Dâ dehein laster inne was
Daz hazzete sin vat peleas.
Dem kunige was vil leit
Daz jasones lop was breit
Von lânden zu lânden
unde daz man erkande
über al sinen namen
ouch begunde er sich schamen
Daz man in lobete mere
Den in der des rîches êre
Hette gephlogen manegen tag
unde er es nie niht gephlac
ouch vorte er daz er queme
Daz er im schiere neme
Harte schedeliche
Sinen gewalt unde sin rîche
Herumbe was sin gedanc
Manegen kurtzen tag vil lânc
Wie er daz erdechte
Daz ern zume tode brechte
Peleas gedachte ouch mere
Wie ein lânt were
In eime velse ûf dem mer
Harte veste von gewer
Ez was ein wol bewart lânt
Colchos was ez genant
Dâ was ein stere inne
ê gebreche mir der sinne
ê ich wol gesagen kunde
Wie ez um den steren stunde
Sin schepper was von golde
Swer es gewinnen wolde
Her hette nie sô vesten mut
Sô wol was ez behut
Von slângen unde von wurmen
Daz er ez kunde ersturmen
Swelich tugenthafter man
Anderswa den prîs gewan
Quam er dar er lac dar nider
unde quam ninmer mê wider
Hie dachte er daz er sinen nefen
Vurraten wolte daz iunge leben
Nach disen tagen in kurzer zît
Der künec gebot ein hochzit
Zu pelopene in sîner stat
Jasonen er dar kumen bat
Ercules mit im dar quam
Kune unde dazu vreissam
Von alsô grozzer vrumekeit
Als ich iu dâ vor hân geseit
Dâ ich von jasone gesprochen hân
Daz muget ir alhie vurstan
Sô was er verre baz bekant
Er hette gevarn durch die lânt
unde hette in sinen ziten
Vil getân in striten
unde von grozzer manheit
Daz im nimman widerstreit
Die vürsten dar quamen
Die die hochzit vurnamen
Die ich genennen niht enkan
Vrauwen unde die dinstman
Quamen alle sament dar
Wol bereitet unde gar
Zu behurt unde zu striten
Dar quamen bî der ziten
Sibenhundert unde ouch mê
Âne de mit jasone
unde mit ercule dem vrumen
Zu der hochzit wâren kumen
Sie hetten lute vil bracht
In was bereitet siben nacht
Harte vil von spise
In aller hande wise
Sô ez dem kunige wol gezam
dô man die thische abe nam
unde daz volc gestillet was
dô sprach der künec peleas
Ich hore sagen ez si ein lânt
Daz ist colchos genant
Daz verre in einer muren lit
Wol gefestent an alle sit
Dâ ist wunder inne
Von aller hande gewinne
unde ouch ein ding des ich ger
Daz ist ein wunderlicher stere
Sin schepper guldin ist
Wol behut mit maneger list
Von maneger hande sachen
Von slângen unde von trachen
Swa ich mir den vunde
Der in gewunnen kunde
Dem gebe ich von golde
Swaz er dez haben wolde
Zuhant nach disen worten
Du jason diz gehorte
Alsus entwurte er des
Hort ir diz her ercules
Dise nôt die ist mîn
Wolt ir mîn geselle sin
Sô ist ez unser erbeit
Ercules sprach ich bin bereit
Wir suln entsament hinnen varn
Got der muzze uns bewarn
unde solden wir den tôt dolen
Wir sullen im den steren hole
dô sante der künec peleas
Zu gari dâ argus was
unde hiz daz man in im gwan
Der waz ein guot zimmerman
Er was ouch der beste
Den man zu krîchen weste
Argus san zu hove quam
Als er die botschaft vurnam
Er ginc vur den künec stan
Der künec enphinc in gruzsam
Er sprach sint du nû bist kumen
Du must mir mîner bete vrumen
Du must dich erbeiten
unde ein schif bereiten
Sô du aller schirest maht
Daz es si vollen bracht
Mime nefen jasane
In eime mande oder ê
dô entwurte im argus
Wie gebet ir mir den tag sus
Er ist zu kurtz ûf geleit
Doch sol ez werden iu bereit
Sint ir ez hât gesprochen
Inwendic vier wochen
Ilen er begunde
Sô er meist konde
Daz er ez geworhte in der zît
Er machte ez lânc unde wit
Starc an den enden
Mit vugen unde mit benden
Allenhalben harte vast
Daz im nihtes niht brast
dô daz schif bereit wart
dô hette sich iason zu der vart
unde ercules der helt gemeit
Mit guoter geselleschaft bereit
Sô sie sie beste vunden
unde erkisen kunden
Daz sie wâren deheine zagen
dô hizzen sie zu schiffe tragen
Mastboume unde zugeseil
Dar zu alles des ein teil
Daz in schiffen solde sin
Vrisch wazzer unde win
Beide vleisch unde brot
unde swaz in zu sulcher nôt
Ieman kunde gewisen
Sie namen ir iser unde isen
Harte guote sarewerc
Banir helm unde halsberg
Sper pfile unde swert
Des die ritterschaft noch gert
Des hetten sie gefuget ir schar
Sie wâren wol zu strite gar
unde wol bereitet zu der wer
Iason der ginc an daz mer
Sie volgeten im alle an dîn stat
Balde er in daz schif trat
Mit den iungelingen
Die mit im dar gingen
Erculi sere lieben began
Daz dem kindischen man
Sin mut was sô herte
Zu sus getaner verte
Sie riffen den schifmannen
unde hizzen sie keren dannen
Sie namen die ruder in die hant
unde karten hin zu troygen lânt
In was zu der verte gach
In quam ein vuzze wint nach
Irn schiffen harte guot
Der warf si durch des meres vlut
Harte snelliche
Zu troyge in daz rîche
Dâ saz der künec laomedon
dô hiz ercules unde jason
Ir segele strîchen abe
Sie hetten vunden eine habe
bî eime wazzer kleine
Luter unde vil reine
Vrisch unde guot in allen wis
Ez was geheizzen symois
dô quamen sie zu lânde
unde hizzen ûf deme sande
Breiten über al daz velt
Ir pavelun unde ir gezelt
unde ruweten alda ûf dem stade
An des lântfolkes schaden
Sunder nôt unde klage
Vollecliche zweine tage
Mit vröuden unde mit ioye
dô wunderte die von troyge
Waz volkes daz were
dô quam in daz mere
Ez ist ercules unde jason
dô dachte der künec laomedon
Daz sie weren dar kumen
Mer zu schaden den zu vrumen
Als er es gedacht hate
dô ginc er zu rate
Mit sinen wisen mannen
Wie er sie brechte dannen
unde sprach zu den er suchte rat
Nû set wie diz ding gat
Die kriechen varnt mit listen
Sie wenent daz wir iht wisten
unde sint mit rate her gesant
Daz sie vurraten unser lânt
In wes geleite sint sie hie
Wir gesahen diz unbilde nie
Noch sô grozze kundekeit
Daz die hêrren âne geleit
Alsos vreuelichen
Varent in diz rîche
Heizzet sie balde hinen varn
unde daz siz anderswa bewarn
Der künec was des rates vro
Er dachte dem dinge wer alsô
Einen rîter er dô nam
Der im zu boten wol gezam
Gespreche unde mit guoten siten
unde gap im siben knappen mite
Er sprach balde unde gerade
Ritet hin zu des meres stade
unde saget den krischenischen luten
Daz ich in enputen
Daz sie hinnen keren
Mochte ez getun mit êren
Oder vor hubischeite
Sint sie âne geleite
Kumen sint in diz lânt
Des mochten werden sie geschant
unde quemen ez in grozze nôt
Der bote tete als er gebot
Er reit hin ûf de stat
Die hêrren er allesament bat
Daz sie vurnemen sine wort
unde saget in als er hette gehort
Von sines hêrren munde
Sô er best kunde
dô ercules die rede vernam
Der zorn im an sin herze kam
Alsô uzzer mazzen groz
Daz im über sine augen vloz
Von dem zorne der sweiz
Sine zene er zu samne beiz
Sine ougen er vurkarte
Dâ ramph sich sin swarte
Sin stirne sich zu samne las
Die wile im zuo zorne was
dô sprach er mit einer stimme
Harte heizgrimme
Bin ich der wilen bestunt
Kreberun den helle hunt
Den ich in der helle vant
Sint ich in dô uberwant
Daz wil ich mime gote klaugen
Daz ich von susgetanen zaugen
Hore dise mere
Ich wolte daz er waere
Mit mir ûf dem velde
Ez queme wol zu gelde
Gesendet mich got wider
Ich gesetze in alsô nider
in sin selbes lânde
Daz er es gwinndet schande
Ez kumet villichte noch der tag
Daz er es gelocken niht enmac
Sô er ez gerne tete
Sô wirt ez harte spete
Daz swere ich im bî mime gote
Sus saget uwerme hêrren her bote
Der bote reit von dannen
Sie riffen den schifmannen
unde huben sich aber ûf den se
Ercules mit iasone
unde ander ir gesinde
Sie wurden von eime winde
Getriben hin in daz lânt
Dâ sie hine wâren gesant
Sint sie nû vurnamen
Daz sie zu dem lânde quamen
Sie begunden deste mer gahen
dô sahen sie eine stat stan
Dâ wonte der künec oertes
Die stat hiz iaconites
Veste unde wol behut
Tiffe mit des meres vlut
Alumbe beflozzen
Mit muren beslozzen
Geziret mit gezinne
Dâ stunden drizzic inne
Turme hoch unde wit
Wol veste in alle sit
Sahen si ein palas
Dâ der künec ûfe was
Schone unde reine
Von edeln mermelsteine
guote kemennaten
ûz den schiffen sie dô traten
Balde sie sich bereitten
Die hêrren sich kleitten
Von sulchem gewanden
Sô sie in krîchen lânden
Vunden daz beste
dô taten an die geste
Pfellil unde zindat
Mit golde herte wol genat
Samit unde blialt
Mit gesteine wol bestalt
Al umbe die nete
Guldine drete
Mit dem silber under briten
Die kleider wâren sô gesniten
Sô daz ieglichme snite
Volgete daz golt mite
Als man an deme schrate
Daz wappen gesniten hate
Alsô ginc der borte um den rant
Des was daz wappen wol bekant
Sulich wâren ir kleit
dô gingen die hêrren wol bereit
Hin gegen dem burctore
Die juncherren gingen vore
Die in trugen ir swert
dô gingen sie zu der stat wert
Zuhant dô quamen mere
Daz dâ komen were
Ein volc harte wol getân
Daz mere breitte sich san
über al daz lânt quam dô der schal
Sie liffen ûz uberal
Entsament unde sunder
Sie nam groz wunder
Wer der hêrren weren
Die mit sulchen êren
wâren komen in daz lânt
Sie engesahen nie sulch gewant
Weder an varwe noch an snite
Des sô volgeten sie in mite
Durch ir grozze schonheit
Ir glast unde ir kleit
Was allez in lobe
dô kamen sie zu des kuniges hove
Die rîter gegen in gingen
Wol sie sie enphingen
Hêrren unde die knechte
Iegelichen nach sime rechte
Dem kunige kamen mere
Daz iason kumen were
Dâ er an dem rate saz
Sines rates er vurgaz
unde spranc balde hervur
unde engegent im in der tur
unde enphinc sie minnecliche
unde leitte sie hubesliche
ûf sin schon palas
Dar nach daz ir wirde was
Er satzte sie ûf de benke
unde hiz den hêrren schenken
Nach sines lândes sitte
unde troste sie unde vragete damitte
Was ir gewerp were
unde saget in sine mere
Beide ubel unde guot
Als man vremden luten tut
Daz tete der hêrre umbe daz
Daz ir iegelich deste baz
Des ezzens erbeitte
Biz manz im bereitte
Der künec eine tochter hate
Harte wise an rate
Als mir daz buch saget
Sie was eine harte wise maget
Wen sie wol wiste
Aller hande liste
Die ûf der erden
iemer mochte werden
Sie kunde arzedigen
unde von nygromancien
Daz man heizzet swarze buch
Dâ man âne vindet vluch
unde beswernisse
Wie man in ubelnisse
Die ubeln geiste beswert
Daz man an in ervert
Allez daz dâ ist geschehen
unde wie man vor kan besehen
Manic ding daz kumftic ist
Noch sô lernet man die list
In einer stat zu tolet
Die in yspanigen stet
Die maget hiz medea
ez were verre oder na
In dem lânde über al
Swaz von menschen wizzen sal
Daz mochte sie wol wizzen
Sie hette siz sô geflizzen
Sie beswur daz wazzer daz ez ginc
Wider an sin urspring
unde zu bergewert schoz
Daz ez wilen nider vloz
Des nachtes sie den manen beswur
Daz er hinderwer vur
Als er solde vur gan
Des was niht man hette es wan
Daz ez alsô were
Daz kunnen zouberere
unde zoubererinnen
Von susgetanen sinnen
Kunde die vrauwe vil
Beide zuernste unde zu spile
dô medea vurnam
Daz er iason dar quam
Sie was is vro unde gemeit
Ir was von sîner hubisheit
Harte vil dâ vor gesaget
Des hette er ir vil wol behaget
ê sie in ie gesehe
Des was ir harte gehe
Sie ginc in ein schone gadem
unde nam ir helfenbeinen laden
Dâ ir zirde inne was
unde streichte ir schonen vaz
Ir scheiteln sie berichte
Die szoppe sie slichte
Siden var was ir har
Ir ougen luter unde klar
Under irme antlitze gar
Was ir varwe wiz rot var
Noch rechte wiz noch rechte rot
Wen als zu der mazze was nôt
Noch wiz noch rot darinne schein
Daz man zwischen disen zwein
Rechte dâ mitten abe nam
Zu einer gemisten warwe ez quam
Zu rechter lenge zu vuge smal
Als ein maget wesen sal
Die zu den besten ist genant
Sie satzte ûf ein harbant
Dâ der karfunkelstein
ûz dem roten golde schein
Mit anderme gesteine
Sie tete an ein hemde kleine
Daz was wol gezieret
Gelesen unde geriddieret
Gebleichet unde geblichen
Ermel gestrîchen
Mit der siden âne genat
Daruber ein pfelline wat
Mit dem golde geweben
Solde ich tusent iar leben
unde weren mîner viere
Wir enkunden von der gezirde
Niemer gesagen vollen gnuc
Die die vrauwe âne truc
Medea hervur ginc
Iasonen sie wol enphinc
Vil gezogenliche
Dar nach irn iegelichen
dô iason sie âne gesach
Ir varwe in in daz ouge stach
Ich wene in des duchte
Daz die sunne luchte
Mit ir ûf daz palas
Wende sie sô schone was
ouch duchte sie vrauwen
Du sie in begunde schauwen
Daz dâ were ein sunnen schin
Dâ sin varwe solde sin
Von disen zwein geduncken
Quamen zwene vunken
Irme itwederme an sinen mut
Daz dâ heizzet minnen glut
Daz quam sie beide entsament an
Zu dem ersten ez kleine bran
Sint bran ez sere
Daz ist niht anders mere
dô sie die minne âne geswanc
Noch dan was sie sô kranc
Sint quam sie in die sinne
dô sterkete sich die minne
Als ir wol gehort her na
dô satzete sich medea
Iason bî sie nider gesaz
Er merkete daz
Daz sie hette sô schone kleit
Nehete an ander schonheit
Er muste sie wol lîp hân
Sô wol was ir gewant getân
Sie was ouch sô schone
Enhette sie an giften noch an lone
Nirgen eines pfenninges wert
Er hette ir gerne gegert
Enhette sie schone noch kleit
Sô was sie sulcher wisheit
unde von sulchen sinnen
Er hette gerne ir minne
Enhette sie niht under disen drin
Noch schone noch kleit noch den sin
Sulch was ir geberde
Daz si im liep were
Enhette sie dirre nirgen nit
Der ich itzunt iuch beschit
Sie was von sulchem geslechte
Daz sie im queme rechte
dô er disses gedachte
Sin gedanc in brachte
Sô verre in ir minne
Daz er sine sinne
Zu der ersten gift ir sante
dô er baz genante
Er sante ir zu der andern gift mite
Sine gelezze unde sine site
Zu dem dritten sine witze
Zu dem vierden sin antlitze
Zu der vunften herze unde mut
Die sehste gift die was guot
Beide lîp unde leben
Daz hette er ir allez gegeben
Umb ir steten minne
dô ging de kuneginne
unde der künec raten
In eine kemennaten
Mit wie getaner wise
Sie geteten um die spise
Wie sie zu hove queme
Daz ez wol gezeme
Iason vugete sich du
Der iuncfrauwen baz zu
unde vursuchte sie mit gruzze
unde als er die muzze
unde die state an ir vant
Er greif ir an ir gewant
Den stoup er ir abe las
Dâ gestuppes nie niht was
Dâ hette er die geberde
Als dâ stoup were
Daz tete der hêrre umbe daz
Daz er griffe vurbaz
Er greif ir under daz kleit
Daz was der iuncfrouwen leit
Sie sprach tut hine daz durch got
ez ist ernste oder spot
Ir sit in grozzen umbaten
Deheines griffens ich iuch staten
Redet daz iuch zu reden geschit
Ich enkere mich an daz griffen niht
Sus gewan er antwurte
Daz ich die rede kurte
Dâ wart rede wider rede gegeben
Sie begunden in beider sit sweben
In der minne suzzekeit
Ir herze in ûf unde nider reit
Die vrauwe begunde sich schamen
Doch vurtreip si ez mit gamen
unde wart ouch dicke vil rot
Dem hêrren waz zu sprechen nôt
Die minne twanc in daz er sprach
Hêrre got wol mich ach
Waz ist liep unde leit
Hant sie dehein underscheit
Ich wene sie beide sin ein
Sint sie zwei son weiz ich under zwein
Deheine under scheide
Alsô hân ich sie beide
Wie ist mir armen sô
Ich bin truric unde ich bin vro
Iedoch entsebe ich wilen daz
Daz mîn vröude wirt laz
unde mîn leit vur strebet
Sô kumet daz mîn herze swebet
In einer unsenften senftickeit
bî wilen lazzet mir daz leit
unde wirt mir der vröuden mê
Sô ist mir harte sanfte we
Wilen sint sie ûf der wage
Gliche snel unde trage
Sô ist mir sanfte unsanfte
unde unsanfte sanfte
Waz ist daz ich geredet hân
Kan daz imman vurstan
Daz ist harte wunderlich
Ich wene die elber trigent mich
Machet minne daz ich reben
Nein mir ist zouber gegeben
Ez enist doch dehein zouber nit
Von minnen ez mir geschit
Daz entsebe ich dâ bî wole
Mir ist daz herze alsam ein kole
Der minne viur ist sô starg
Daz mir sudet mîn marg
unde brinnet mîn gebeine
Ich hân dehein adern sô kleine
Sie ensi warm unde heiz
Daz geziehe ich an den sweiz
Der mir rinnet in die schoz
Mir ist die hitze alsô groz
Uzzen unde innen
Daz ich gar vurbrinnen
Mir kume denne kelde na
Horet ez vrauwe medea
Selige maget nû gebet mir rat
Ich weiz wol daz ir kunst hât
Des mir werrenden ist
Mir enhelfe drabe uwer list
Mich enkan nieman erner
Die vrauwe in ir stillen gewer
Truc die selben swere
Sie sprach wie liep mir were
Daz ich des iht kunde
Daz iu zu staden stunden
unde tetet irs niht durch kundekeit
Die wile was der tisz bereit
Die vrauwe zu tische ginc
Alsô tete der iungelinc
dô man du vur si truc
Von spise mê danne gnuc
Vrouwe medea leidic saz
Sie entranc noch enaz
Von gedanken wart si manic gefar
Iason wart des gewar
Daz sie in gedanken were
Des entweich im sin herze swere
unde entliez sich sin leit
Er weich an eine semfickeit
Die vrauwe saz in hute
Sie sach in mit dem mute
Den daz ouge nie gesach
Ir munt sweic ir herze sprach
Ouwe kunst ouwe list
Hette ich kunst ich gwunne vrist
Daz ich bliebe in libe
Nû ich nindern blibe
Nû var hin armer geist
Dâ du iasonen weist
Du salt iemer umbe in sweben
Die wile er hât daz leben
Swenne er hinnen scheide
Sô varet entsament beide
Dar iuch got gewise
Daz sunnen paradise
Daz ir dâ iemer entsamment sit
Wie hân ich vurlorn mine zît
Daz ich ie in vlizze was
unde von arzedigen las
Uns sô wol was gelart
Daz nieman sô sich mê enwart
Er genese mîner lere
Swie sich er were
An libe unde an der hut
Ich erkante selben unde alle krut
Alle wurze unde irn smac
Sint daz ich arme nû niht mac
Helfe mir gebieten
Noch arzedige genieten
Ouch was ich über manege lânt
Von einer andern list bekant
An dem gestirne ich sach
Waz von alder her geschah
unde kunde wol vor sehen
Waz an daz ende solde geschehen
Itzunt alhie enweiz ich niht
Was mir armen icht geschit
Ander kunst ich kunde
ûz dem helle grunde
Die tufel ich alle beswur
Daz ich an in erfur
Alsz daz ûf der erden was
Pffi dich unreinez gedwas
Nû moechte ich herte lânge sweren
ê du mich kundes generen
Ander kunst ich wiste
Daz wâren zouberliste
Die kunst ich alsô lânge treip
Unz mir der name bekleip
Ich were ein zouberinne
Man wart es ouch wol inne
Swaz ich wolde triben
Zwischen mannen unde wiben
Des sollen quam ich an dirre list
Nû enweiz ich waz zouber ist
Wie ist mir armen geschen
Man mac wunder am mir sehen
Mich dunket daz ich iason si
unde eines andern dabi
Daz iason si ich
Daz ist ouch wunderlich
Wen er ist hie ich bin dâ
Bin ich medea
unde hât iason mînen sin
Sô weiz ich wol daz ich zwei bin
Daz engeschuf got nie
Bin ich dâ unde er hie
Wie solde ich danne genesen
Des muz ich iedoch iason wesen
Bin ich iason sô bin ich ein man
warumbe quele ich arme dan
Daz ich selbe werde mîn
Die rede was ruwic sin
Wie ist mir armer sus
Weste ich wa vrauwe venus
Der minnen vrauwe were
Ich klaugete ir mine swere
Ich bin is worden innen
Ez kumet mir von minnen
Iasan mir daz leit tut
Ein rîter hubisz unde guot
Ich bin im innenclichen holt
Daz ist doch âne mine schult
Ich hân in selbe niht erkorn
Ich wene ez mich an ist geborn
Von dem ersten wibe
Die ie quam zu libe
Sint ez got geschaffen hât
Was solde mir danne ander rat
Wenne got rate mir darzu
Swenne ich sinen willen tu
Daz mirz armen wol erge
Zu guoter minne zu rechter ê
Von diseme wille
Begunde ir leit stillen
Ir herze eine semfte gwan
dô hup man den tisz an
Die truchtsezzen azzen
Die rîter zu den vruwen sazzen
unde underredeten sich
Mit maneger rede gemelich
unde von dises hêrren manheit
unde von gener vrauwen hubescheit
unde ander rede manicfalt
Iason hette guoten gewalt
Zu reden daz er kunde
Die vrauwe in vragen begunde
Waz sin gewerp were
Dannoch vragete sie mere
Waz er wolde in daz lânt
Vrauwe ich bin her gesant
Umbe einen guldinen steren
Got der muzze mich geweren
Daz mîn wille dar âne erge
Her iason nû sprechet niht mê
Ir sit gewislich tôt
Der iuch sante in dise nôt
Swie die rede darzu quam
Er ist iu totlichen gram
Ir enkunnet niemer genesen
Vrauwe daz muz alsô wesen
Ez enblibet unversuchet niht
Swaz ouch mir dâ von geschit
Die wile mir got des libes gan
Eya kindischer man
Ich behilde iu gerne daz leben
unde wil es iuch mînen rat geben
Als ich iuch bescheiden
Gefellet er uns beiden
Daz wir entsament bliben
Sô muzzet ir vurscriben
Alle wîp iemer mê
Un haltet mich zu uwerre ê
Daz muzzet ir mir bî gote swern
Sô wil ich iu den lîp nern
unde helfen daz uwer wille ergat
Vrauwe als ir gesprochen hât
Ich bin zu swerne bereit
Swar mir von iu wirt bescheit
Beide stat unde zît
Dâ wart niht lenger gebit
Die beite sie im underschit
dô hette sie des tages nit
Des musten sie ir rede lân
Man hiz die geste slaffen gan
dô ruweten die geste
Als iason die zît weste
Die im bescheiden was
dô sleich er durch daz palas
unde quam hine an die stat
Die vrouwe gegen im trat
Von der stat dâ sie sin beitte
In daz beth sie in leite
Dâ sie irn got inne vant
unde hiz in ûf legen die hant
Als er ûf hette geleit
Sie stabete selbe im den eit
Ich swere dir medea
Iason sprach ir allez na
Ich wil dich iemer zu wibe hân
Dieselben wort sprach er san
unde dehein ander wîp hinnen vurt
dô sprach er ouch die selben wurt
Daz swere ich bî dir iuppiter
Daz selbe swur ouch er
unde swere bî dir iuno
Dannoch swur er alsô
unde swere bî dir venus
ouch sô swur er alsus
Uns swere bî dir pallas
Dieselbe rede ouch sin was
dô der eit was getân
Sie begunden dannen gan
Die vrouwe dô zu dem bette ginc
Alsô tete der iungelinc
Hie enspreche ich niht mere
Wie in entsament were
Daz ensage ich deme niht
Der vihs selbe hât genit
Swer vihs niht genitet hât
Wil er ez wiszen âne tat
Der habe tusent iar vrist
Dannoch enweiz er waz ez ist
dô ez hin vur den tag quam
Zu sime wibe er rat nam
Wie er sin dinc erwurbe
Sô daz er niht verdurbe
Sie gap im guoten rat
Nû merket wie daz ding stat
Mars der got der des wigis pflit
Der enwil zu deheiner zît
bî dem guldinen steren
Zweier starken ohsen enperen
Den get daz viur ûz dem munde
Nie dehein man enkunde
Sich des behuten
Er muste von den gluten
Gar vurbrinnen an den tôt
Dâ ist von wurmen michel nôt
Dâ vert umb ein trache
Man saget daz er wache
Beide tag unde nacht
Von den goten hât er die macht
Die hant in gesant dare
Daz er den steren wol beware
unde anderz daz dâ bî ist
Hie bedurfet ir wol guoter list
Wider vurgist unde den stanc
unde daz iuch daz eitter niht kranc
Mache mit deme vuere
Nû ist die arzedige tuere
Die dar zu wesen sol
Iedoch wirdet sie uns wol
Zuhant sie dô genante
Ein licht sie enbrante
Ein bilde sie hervur tete
Besungen mit irme gebete
Bezoubert unde besworn
Ez waz guot wider den zorn
unde wider ander grimmekeit
Sie gabez im er wart gemeit
Sie gap im eine salben
unde hiz daz er sich allenthalben
Gar mite bestrîche
Swa in daz vur anebliche
Sô enkunde ez im niht geschade
dô gap sie im ûz ir laden
Ein guldin vingerlin
Daz wider den zouber solde sin
unde wider eitter unde vurgift guot
Wider den wurm unde wider des vures glut
Eine tugent er dar âne vant
Swenne er ez besloz in der hant
Sô daz des vingerlins stein
Deheinez licht beschein
Daz zeichen im geschah
Daz in nimman ensach
ouch gap sie im einen brieb
Swer in sach der hette in liep
Die wile er den brief las
Die vunfte gift ein kluwen was
unde von beche einen kloz
Der dem wurme besloz
Beide den adem unde den geist
Dâ ers bedorfte allermeist
dô dise gabe dâ geschah
unde iason daz gesach
Daz der tag ûf ging
Die vrauwen er umbe vinc
unde kuste sie an irn munt
Eines zwir dristunt
Er hette sie gekust vil baz
Wen daz ir der munt was naz
dô weinte sie vor leiden
Wende er dannen solde scheiden
darumbe sumete er sich niht
Von der vrauwen er schit
Sine ding er dô achte
Sine gesellen er wahte
ûf stunt dô ercules
Der quam der künec oertes
unde sprach iason mir ist leit
Daz ir durch uwer kintheit
Sulche ding âne gat
Daz ir den lîp vurlorn hât
Hie in disen lânden
ouch hân ich es schande
Ir sullet es iuch mazzen
Er sprach sô si ich verwazzen
Vor gotes ougen iemer mê
Ich wolle daz mîn wille erge
Er wappente sich wol
Ob ich rechte sagen sol
Daz nie rîter gemeit
Zu strite baz was bereit
Er was wol zu vechten gar
dô volget im ein michel schar
Vur die stat sie in leitten
Sine gesellen hiz er beiten
Dâ bî in einer nahen
Daz sie horten unde sahen
Ob sie sine nôt vurnemen
Daz sie im zu helfe quemen
dô er iason hine quam
An die lerzen der den schilt nam
In die rechten hant daz swert
Mit dem lerzen vuzze hinderwert
Mit dem rechten trat er vort
Daz swert bî des schildes ort
Zu stiche er ez karte
unde stunt unde warte
Wa er wolte striten
dô enkonde er niht erbiten
Balde er hin vur trat
unde quam ûf die stat
Dâ der starke trache lac
Er gap im slac über slac
Beide stiche unde stoz
Daz vur im ûz dem munde schoz
Oben an des schildes rant
Der hêrre was na vurbrant
Von dem vure wart er swartz var
dô streich er sine salben dar
Sinen brief er ouch las
Sin bilde ouch dar mite was
unde sin gulden vingerlin
Daz kluwen muste dâ mite sin
Mit dem swerte daz er truc
Den wourm er in daz houbet sluc
Sô daz ez gar besouf
Von dem orte biz an den knouf
Der wurm sich san ûf hup
Durch den schilt er in sluc
Mit sîner starken klân
Als er in nider wolte slân
Iason im wider stunt
Er stach im daz swert in den munt
Daz im daz gehilze vor der hant
An den zenen wider want
Von des trachen vunken
Sine nagel im stunken
Sin hut sich von der hitze rampf
Waz solde iemer herter kampf
Swischen wurme unde man
Die wil im daz har bran
Dannoch enschont er sin niht
Den wurm er allen zuscriet
unde sluc die ossen darnider
unde nam den steren unde kerte wider
Balde sunder reste
Dâ er die sinen weste
dô begenten sie im alle
unde vurten in mit schalle
Hin wider in die stat
Er hette sin erbeit wol bestat
Ez was abunt stunde
Betten man in begunde
Im unde sinen gesellen al
Sie gingen slaffen in den sal
Vrauwe medea dar quam
Iasonen sie an den arm nam
dô lagen sie âne leide
Des entsliffen sie beide
Vor tage er entwachete
Balde er sich ûf machete
Er unde sine man
unde huben sich stille dan
Die vrouwen er mit im nam
Die schone wise medeam
unde huben sich ûf daz mer
Der hêrre die vrauwe unde ir her
unde als ez quam zu dem tage
dô was harte grozze klage
süeze rede unde scheltwurt
Daz in die vrauwe was enphurt
Simelichen liep simelichen leit
Die selben gewonheit
In disen lânden man noch hât
Swenne ein sulich ding ergat
Iason ilte harte
Zu lânde er wider karte
dô wart dem kunege gesaget
Daz iason unverzaget
Wer zu lânde wider kumen
Mit grozzen êren unde mit vrumen
Sie wâren ez alle gemeit
An der künec dem was ez leit
Iedoch vurte er in in die stat
unde hiz im machen ein bat
unde hiz in baden unde scheren
unde hiz des guldinen steren
Nemen harte guote ware
Daz lântfolc quam durch wunder dare
Rîter unde vrauwen
Quamen dar durch schowen
Des quam iason zu grozme lobe
In sines vetern des kuniges hove.
Hie ensaget nû niht mê
Daz welsche buch von iosane
Noch von sînem wibe
mîn rede alhie ouch blibe
Als sie dâ ist bliben
Von ercule stat gescrieben
Wie leide im were
unde wie getane swere
Im zu troyge geschah
dô er mit iasone lach
Den krîchen er daz klagete
Daz im sin lânt vursagete
Alsô smeliche
Der künec von troygen rîche
Daz was im inneclichen leit
dô saz er ûf unde reit
unde ilte vil harte
dô quam er hin zu parthe
Dâ saz pollux unde castor
Den leit er dise rede vor
Daz er in der troygere
Mit grozzer ungebere
Wisete ûz sime lânde
Ir hât es alle schande
Irn helfet mir anden mîn leit
mîn dinst was u ie bereit
Nû lazzet mich uwer helfe sehen
Sie sprachen ez sol geschehen
Swenne u selber ist liebe
Sô sendet boten unde briefe
Wir kumen mit der ersten schare
Er gnadit in unde neic dare
unde saz ûf unde reit
Beide vro unde gemeit
Zu salemine vurbaz
Dâ her thelamon saz
Waz sal umbe rede gesagit
Daz er dort hette geklaget
Des envurgaz er hie niht
unde als er von ienen schiet
Alsô schiet er hinnen
Beidersit mit minnen
dô reit er wider in ein lânt
Dâ er peliam vant
Von den schiet er vil vro
Dannen quam er zu pilo
Dâ gelobet im nestor
Als die ander dâ vor
Alsô lânge er klaugete
Unz daz lânt allez waugete
dô samente sich ûf daz mer
Ein vil kreftigez her
Starker helde bereitet wol
Vunfzehen kyele vol
vürsten vrigen dinstman
dô bunden sie die segele an
Als ez quam an die zît
Daz die kelde gelit
unde die werme zu gat
Sô daz iar die süeze hât
Noch zu heiz noch zu kalt
Swenne saffet der walt
unde entspringet daz gras
unde der wint guot was
dô schiften ûz dem lânde
Die krichischen wigande
Sie vuren ir hervart
Daz in ruwe niht enwart
Inwendic siben nachten
dô ez kam an den achten
Tag . umbe vesper zît
Daz sie sahen in alle sit
Zu troyge in die geine
dô riten sie alle gemeine
Daz sie die segel abe name
unde zu stade quamen
Ein teil hoe ûf die nacht
Als dâ was vor gedacht
Alsô vollen quam der rat
Sie anckerten vor der hanekrat
Zu troyge in dem lânde
Der künec peleus erkande
lânt unde leger stat
Die hêrren er des alle bat
Daz sie stille weren
Vor den troygeren
Wir suln rechen unser leit
Iegelich rîter sie gereit
Ob ez zu strite kume
Daz ez im selbe si vrume
Swer nû uns lezzet in der nôt
Der liget vor unsern handen tôt
Wollen wir entsamment bestan
Sô muzzen wir daz dâ bî hân
Daz wir entsament vallen
Die rede behagete in allen
Hercules lobete den rat
Als der künec gesprochen hât
Alsô muste ez geschen
Daz muzzen wir vor sehen
Wie wir mit listen gefarn
Wir suln uns in vier scharn
Peleus blibe in dem mer
Pollux dâ bî mit sime her
In daz gebirge kere kastor
Zu walde der alde nestor
Ich wil mit telamone
Slichen harte schone
bî die burg in den hagen
Als sie danne beginnent iagen
ûz der burg zu unser schare
Sô nemen allesamt ware
Wie wir sie umberingen
Sô muzzen sie dingen
Under unser baniere
Der schare wurden viere
Ir iegelich an sîner vart
Als sie ercules hette gelart
Des morgens dô ez tagete
Der wechter mere sagete
Er rief von der zinnen
Ich sehe daz lânt brinnen
unde blinchende schilde
über daz gefilde
Helm unde halsberg
über tal unde über berg
Die vurgulten zoume brunnen
Gliche der sunnen schein
Der spore in gegen der sunnen
Als sie beide weren ein
Daz swert unde daz schone sper
Als der sterre lucifer
Mit anderme geziere
Schein die baniere
Gepriset unde geziret
Under schackiret
Mit roten unde mit wizzen
Man sach dâ gele glizzen
Daz grune unde daz blauare
dô wart der wechter gewar
Daz ez vremde volc were
Dem kunige quam daz mere
Balde er sich kleitte
Daz mere sich breitte
ê er were vollen gekleit
dô was daz mere harte breit
Si dozten unde riffen
An die were sie liffen
Der künec quam ouch zu gewer
dô sach er under dem her
Oben von der mure
Einen schilt von lasure
Dar inne einen lewen glizen
Von roten unde von wizzen
unde eine baniere damite
Harte glich an dem snite
An dem zindate
Als der schilt in varwe hate
Hie bî er erkande
Daz sie wâren von krîchenlânde
Ouch sô merkete er daz
Daz durch rache unde durch haz
Ercules sie dar hette bracht
dô duchte in daz ir macht
Harte kleine were
Er sprach mir ist harte unmere
Daz diz volc hie lit
Sie sint kumen durch strit
Wir wollen ez in bringen ûf daz velt
Mitten under ir gezelt
Diz ding alsô geschah
Als der künec vor sprach
Sie ranten hin zu dem stade
Den krîchen geschah der erste schade
Sie vlugen unde stachen
Ir schar sie durch brachen
dô was in allenthalben nôt
Der krîchen bleip dâ vil tôt
Nestor quam zu gerant
Die krîchen er in noten vant
dô sluc er sporn zu siten
unde begunden hin riten
Wenne derselbe alder degen
Die krîchen weren gar erlegen
Dâ wart geiustieret
unde sô gepunieret
Daz die schefte sprungen
Die scharfen swert erklungen
Sie schrieten schilde unde helm
Dâ vlouc stoup unde melm
Dâ was harte groz strit
Pollux quam in eine sit
In ander sit quam castor
Die von troyge wichen vor
Iedoch sie wol beherten
Die wile sie sich werten
Ir kraft begunde meren
Der künec hiz sie keren
An eine hoe zu der burg wert
dô teilten sich die swert
Daz man allenthalben wut
Dâ unde hie durch daz blut
Dâ was noch ungestriten
Nestor quam dô zu geriten
Groz alsam ein hune
Mit starkem gelune
Alt unde vil ernsthaft
Er vurte einen schaft
Groz alsam ein runge
Sin ros ginc in sprunge
Er warf ez her unde dar
Er rief lute in die schar
Wie nû ir troyieeher
Ist hie dehein iustieher
Der mich turre bestan
Der künec von troge rante san
Alda er in weste
Er sprach ir lieben geste
Lazzet iuch niht vursman
Daz wir iuch nû enpfan
Als untare
ê der widerkare
Ir werdet baz enphangen
Des hup er ûf die stangen
Die sin sper solde sin
unde stach in durch den schild sin
Des schildes buckel zu brach
Durch den halsperg er in stach
In gein der brust ûf die platen
Die quam im zu sulchen staten
Wen sie dâ engegen was
Daz er des stiches genas
Die plate bestunt den spor vor
Dâ erholte sich nestor
Under dem arm sluc er den schaft
Er vazzet in mit sulcher kraft
Daz er sô sere hurte
Daz sich daz ros engurte
Er stach wol über dir schrite
Den hêrren unde den satel mite
Der künec lac gar dar nider
Sô spranc er ûf zu vuzzen wider
unde gap im starker slege dri
Dâ hilt von troyge ein rîter bî
Ein vil kindischer man
Zu nestor er geran
Er was geheizzen cedar
Ez was kume ein iar
Daz er geleit hette swert
Er rante vaste vurwert
Sinen hêrren künec er rach
Den alden er dar nider stach
Sie ranten zu in beider sit
Dâ wart harte groz strit
Der disen uberwant
Der vurlos sine hant
Dirre daz houbet . der den arm
Ienen zotte der darm
Die erde wart von blute rot
Der krîchen lac dâ vil tôt
Als ich daz buch hore sagen
Ir wurden sehs unde drizzic erslagen
Leide gedachte im castor
Daz erfallen was nestor
Von jeme iungelinge
dô kart er ûz dem ringe
unde gurte sime rosse baz
Ander werbe er ûf saz
unde laisirte in den ring
dô wider vur im ein jungeling
Segudaris geheizzen
Sie begunden sich underreizzen
Von erst mit den worten
Mit den scheften die sie vorten
Beidersit sie sô stachen
Daz die schefte brachen
Castor nam die uberhant
Cedar quam zu gerant
Segudaris hette sich ergeben
dô behilt im daz leben
Cedar der sin mac was
Der half im daz er genas
Castoren er ûf hilt
Sinen schilt er im zuspilt
dô enschonte er sin niht
Mit dem swerte er im schrit
Durch des halsberges rinc
Daz swert im an die hut ginc
Er wolde sinen nefen anden
Er warfin mit den handen
Under daz ros an daz gras
Daz er kume genas
An dem valle er in begreif
Daz er ûf die erden sleif
Er sprach ir sit gefangen
Er begunde wider rangen
dô zu ging im der wer
Er vurte in under sin her
Pollux rief die krîchen an
Daz sie losten den man
Er nam sine baniere an die hant
Sine gesellen quamen nach gerant
Sehs hundert rîter wol bereit
Mit den von troyge er streit
dô wart ûf der walstat
Manic rîter ertrat
Dâ was die slachte sô groz
Daz daz blut als verre vloz
Swelchen man von dem rosse dranc
Daz er in dem blute entranc
Dâ wart grozze nôt gestalt
Sie namen castoren mit gewalt
Die von troyge hetten nôt
Dâ lac eliacus tôt
Von kartagine des kuniges sun
dô weinte laomedum
unde klagete sinen nefen
Ich wil vurliesen daz leben
unde allez daz ich ie gewan
Ich engereche disen man
ouch haben wir es schande
Sint man ûz vremdem lânde
Uns den strit her treit
Daz lazzet iuch allen wesen leit
Er hup sich aber in den strit
Noch sint noch bî dirre zît
Geschach grozzer strit nie mê
Die krîchen vluhen dô in den se
dô gesigete laomedon
Ercules unde thelamon
Ranten in zu troyge
Laomedon wante mit joie
Mit sige unde mit êren
Zu troyge wider keren
dô begeint im ein bote
Weinende unde klaugende gote
Blutic unde sere wunt
Daz har im zu berge stunt
Als ein tote alsô bleich
Daz houbet im ûf die asseln weich
Zu samne er sine hende sluc
Zurizzen die er âne trug
wâren sine kleider
Er sprach avwe leider
Waz solde ich armer ie geborn
Wir hân troyam verlorn
Turme unde kemennaten
Die sin uns vurraten
dô der künec die rede vurnam
Vil grozze leide in âne quam
Im was der sin engangen
Im vurblichen sine wangen
Sin ougen begunden im roten
Sin herze im vurtoten
Sin nase begunde ouch bleichen
Maneger hande zeichen
Underging im sin blut
Bewilen hette er unmut
Leit unde swere
Ungedult unde ungebere
Augen krimf
Nasen rimf
Im was allenthalben we
Iene ranten ûz dem se
unde diese ranten ûz der stat
unde beranten in ûf der walstat
Iedoch satz er sich zu wer
Ercules reit under dem her
Er sluc unde tratte
In dem blute er watte
Zu jungest quam er gerant
Dâ er laomedonen vant
Leidic unde in ungehabe
Daz houbet sluc er im abe
Er sprach diz si dîn zol
Den ich dir geben sol
Du ich durch dîn lânt reit
Sunder schaden unde âne leit
Daz du mir dô enpute
Des gedenke ich dir hute
Mit zorngem mute
Des ligis du in dem blute
Er warf daz ros umbe
Durch richte unde durch krübe
Reit er unde rante
Unz er sin leit vol ante
Er sluc ir alsô vil nider
Daz er vor toten kume hin wider
Geriten mochte in die stat
Die er ûf der walstat
Nit mochte hân erslagen
Die wâren geslossen in die hagen
dô der strit was gestritten
Die krîchen alle sament riten
Uns stapheten in zu troyge
Mit schalle unde mit joie
Wenne in nie lieber geschach
dô schûfen sie ir gemach
Sie quamen mit gelfe unde mit gamen
dô vunden sie niht wen wibes namen
unde arme gesindelehe
Unfletic unde unwehe
Von krankem geslechte
unde bosen kuchenknechte
Die vrauwen geflohen ware
Wie solden sie gebaren
Sie enwisten wie gelazzen
In dem bethuse sie sazzen
Dâ heime in ellende
Sie lenten zu der wende
Ir wangen neigeten sie ûz der hant
Zufallen was in ir gewant
Ir gebende beroubet
Ir houbet zustroubet
Umberichtet ir har
Sie sprachen owe unselic iar
unde auwe unselic slag
Ouwe unselic tag
Ouwe unselige zît
Wir hân verlorn in alle sit
Unse vrunt sin uns erslagen
Mochten wir uns des entsagen
Daz dehein unrecht gewalt
Mit uns hie wurde gestalt
Wir enclageten niht mê
Nû ist uns allenthalbe we
Die hêrren sô quamen
Mit gewalt si sie namen
dô enwar ir dehein des erlân
Ir enwurde gewalt getân
Thelamon mit im nam
Des kuniges tochter chionan
Eine juncfrauwen schone
Die wart im zu lone
Wen er zu vorders ran
dô man die burg gwan
Er was ir harte gemeit
Dâ quam abe sin groz leit
Er wolde sie zu kebese hân
Daz begunde irn magen sint versman
Dares hât alsus gescriben
Einen mant sie sint bliben
Zu troyge die geste
dô brachen sie die veste
Sie zufurten die burg al
Kemennaten unde sal
Hus unde palas
Allez daz dar inne was
Groz unde kleine
Dâ enbleip niht stein ûf steine
Die graben wurden gefolt
Sie namen silber unde golt
guot gesteine schone gewant
unde karten wider in ir lânt
Mit grozme richtume
Mit guste unde mit rume
Mit schalle unde mit wunne
Sie machten alsz ir kunne
rîche unde mere
Zu krîchen erschal daz mere
Daz sie weren wider kumen
Mit êren unde mit vrumen
Unz her hân ich iuch gelart
Wie troyge zufurt wart
Ob ich sollen wirken wil
Sô ist ez ûz der mazze vil
Daz dâ horet an mîn werg
Hie gen ich erst an den berg
Wil man daz ich vollen sage
Von der troygire klauge
unde von irme geslechte
unde ouch von irme vechte
unde von irme gebuwe
Alt unde nuwe
Beide gemach unde ungemach
Wie in hernach geschah
Sô muz ich guot gelucke hân
Sol ich den berg ubergan
Daz ich niht ensige
Swenne ich in uberstige
Iedoch ensume ich es niet
Ich griffe her wider an daz liet
Man saget daz laomedon
Hette einen einigen son
Der was priamus genant
Er hette im burge unde lânt
Gelazzen von dem lânde vri
Der hette vunf sune unde tohter dri
Der sune hizzen dri alsus
Ector . paris . elenus
Der vierde hiz deiphebus
unde der vunfte troylus
Sie wâren alle tugenthaft
Ector hette die kraft
Die schone hette paris
Elenus der was wis
Deiphebus den richtum
Troylus den werlt rum
Ectoris lob was bereit
Von sterke unde von manheit
dô kerte er paris
An mînen allen sinen prîs
Elenus was ein wise man
Der liez sich wissagen an
Deiphebus vil anz gemach
Dem der richtum geschah
Troylus sich âne liz
Daz er ein guot turnierer hiz
Dirre tugent was deheine
Sie kunden sie alle gemeine
Irme iegelichme doch der name bleip
An der er sich allermeist getreip
Priamus wîp hiz ecuba
Sin grozzer tochter kreusa
Polixena die andra
Die dritte hiz cassandra
Kreusa hette einen man
Cassandra liz sich wizigen an
Sie was ein wundern schone magit
unde hât herte vil gesaget
Wenne sie vil wiste
Von unserme hêrren kriste
Von sîner kunst von sîner gebort
Als ir dicke habet gehort
Von sîner gotheit
unde von sîner menscheit
Aller slachte guote
unde daz er mit sime blute
Sine getruwen solde erlosen
unde vurdampnen die bosen
unde von dem iungesten tage
Beide vröude unde klage
Nû keren wir zu der strazzen
Dâ wir ez hân vurlazzen
Polixena was envalt
Semfte kusch wol gestalt
Ob ich ez rehte vernam
Dennoch hette priam
Rechte drizzic kint
Ob die wort war sint
Die mir daz buch hât gesagit
Sie wâren helden unverzaget
unde hetten alle swert genumen
Sie warn zu irn iaren kumen
unde starg an irme libe
Sie enwarn von eime wibe
Im alle geborn niht
Alsus saget uns daz lit
Priamo quamen dô mere
Daz troyge vuret were
unde sin vater wer erslagen
dô begunde er sufzen unde klagen
Er enwiste wie gebaren
Er vluchte sinen iaren
Er weinte sere unde sprach
Owe waz ich nû klagen mach
Owe leit über leit
Owe unselickeit
Owe unrechter zorn
Daz ich die mage hân verlorn
Owe schone geine
Owe burg reine
Daz dâ wassen sol daz gras
Dâ die schone troyge was
Busche unde heide
Ich solde vor leide
unde von grozzer swerden
Gen under die erden
Ich enbin des nû niht wert
Daz ich iemer gefure swert
Ich engerechte daz unrecht
dô sante er knecht über knecht
Mit leide unde mit trurde
über alle die geburde
Daz im rîter quemen
unde dâ von im vernemen
Sine nôt unde sin ungemach
Daz er gebot daz geschah
Priamus reit gegen dem her
Hin zu troyge bî daz mer
Mit wiben unde mit kinden
unde ouch mit sime gesinden
unde mit den lântluten
unde hiz aberuten
Mos unde gestruche
Busche un ungebruche
unde hiz die gazzen reinen
Von boumen unde von steinen
Die hofstete von brenden
In der stat an allen enden
Umbe rumen unde vegen
unde hiz buwen unde stegen
ûf die hohe unde in den grunt
unde hiz legen den vullemunt
Zu einer muren nuwe
Von starckeme gebuwe
Sie wart wit unde groz
Daz sie innen ir besloz
An wite unde an breite
Recht unde bereite
Zwo grozze tagevart
dô die mure bereit wart
Sie machten kemennaten
dô sie daz getaten
Sie hizzen graben irn graben
Als ez ûf was erhaben
unde dô vollen quam die graft
Zuhant wart ir kraft
Sô starg unde ir gebuwe
Ez enwere denne untruwe
unde groz vurretennisse
Sô sazzen sie gewisse
dô sie gewisse sazzen
Priamus hiz mazzen
Im besundern ein werc
ûf einen stein an einen berg
ûf einen velsechten schorn
Dar ûf leget er einen torn
unde hiz den turm ylion
Den worchte einer der hiz donion
Wircken er begunde
Von dem vullemunde
Unz oben an daz ende
Ecken unde wende
Allenthalben harte vast
Daz im nihtes gebrast
dô er vollenkumen was
Der wercman kume genas
Er hette in geworch sô ho
Daz er den wolken kume enphlo
dô er gewort was uberal
dô hiz er einen schonen sal
bî dem turme wirken
dô begunde er mirken
Wie er im getete sin recht
Er machte die steine slecht
Die venster groz unde wit
Dar inne sule in alle sit
Grune rot wiz bla
Brun gel swartz gra
Daz gewot was reine
Mit dem helfenbeine
Underworcht unde ouch gevolt
Beide silber unde golt
Dâ bî harte schone glas
dô der sal gewort was
Mit gezirde unde mit gezinne
Uzzen unde inne
Mit dem kalke man in bant
Sô man in schonest vant
Rechte wiz als der sne
Daz geworte schein über se
Als ez ein himel were
daz werg was gewere
dô die burg vollen quam
dô was sie harte lobesam
Sie machten dar ûf ir dach
Von blige daz mane glizzen sach
Vunfzic mile ûf daz mer
dô triben sie uzer gewer
Turme michel unde groz
Die mure in ir besloz
Alumbe die stat
Der hêrre im wirken bat
Sehs houbet porten dar in
Als ich ez gelart bin
Dardanides die eine was
Die ander antenoridas
Timbree die dar na
Die virde was ylia
Dannoch wâren ir zwo
Sie schûfen ir hute dô
Dise stat was schone
Die andern an dem lone
Wider dise niht enmochten
Die hie niht entochte
Die kranckeste veste
Die were dort die beste
Alle tag unde alle nacht
An gebene unde ander macht
ouch was des hêrren êre
Wol zehenstunt mere
Denne sinen vorfarn
In wâren ir acker gearn
Vur wunden hette ir lânt
Beide roup unde brant
Sie wâren kumen zu gelde
An walde unde an gefelde
Drizzic tusent marke wert
Was ir gelt unde ir wert
Tusent burgere
Kune unde gewere
unde alsô manic kaufman
Daz ich ir niht gezelen kan
Die in kurzten iaren
Zu gereche kumen wâren
Beide an dem guote
An velde unde an hute
dô gedachte priamus alle tage
Der alten vede unde klage
Von sinen magen
Daz sie erslagen lagen
Under unrechter gewalt
Der mit sîner swester was gestalt
Dirre gedanc wart vil breit
Des wart ernvwet sin leit
Er konde ez vergezzen niht
Des ginc er zu rate unde rit
Mit kinden unde mit vrunden
Ob sie im geraten kunden
Umbe daz alde ungemach
Allez daz mir ie geschach
Als ich iu sagen sol
Des vergezze ich allez wol
An daz alleine
Daz efiona die reine
Die vil liebe swester mîn
Ein kebes wîp sol sin
Hêrren thelamone
Was solde mir die krone
unde des rîches êre
Ob mir ez niht leit were
Hette er sie zu rechter ê
Dannoch tete ez mir we
Ich wil zu krîchen senden
Swie ich ez bewenden
unde wil den künec lazzen biten
Daz er gerne unde mit siten
Mine swester heizze wider geben
Ich wil iemer mer leben
Mit leide unde mit swerde
Ez ensi daz sie mir werde
Herzu gebet mir uwern rat
Ector sprach daz ir hât
Geraten vater daz ist guot
Es ist uns liep daz ir ez tut
Under dem rate
Der künec gedachte drate
Wer im zu der botschaft gezam
Ez waz ein graue lobesam
In sime lânde wol gelobet
Wise unde wol gehobet
Antenor was er genant
Den sante er zu krîchen lânt
unde beval im dise erbeit
dô sin schif was bereit
Er begunde ilen unde iagen
dô quam er in siben tagen
Andersit an daz mere
dô wisete in der vere
Rechte ûf die vart
Als er dô gewiset wart
Alsô reit antenor
Mit sinen gesellen ûf daz spor
Gegen der stat dar inne was
Ir erbe viant pelias
Dri tage er dâ lac
Sines gemaches er plac
As dem vierden er zu hove reit
dô enphinc man in nach der gewonheit
An des lândes site was
dô dranc er ûf daz palas
unde ginc vur den künec stan
unde warp sine botschaft san
Mich hât der künec von troygen lânt
Priamus zu dir gesant
unde hiz dir hêrre daz sagen
Daz er niht lenger wil vertragen
Daz thelamon esionam
Sine swester mit gewalt nam
Ez muz im wol versman
Daz er si zu kebese wil hân
In disme ellende
Daz man si im wider sende
Âne gezoc unde âne strit
Daz duncket mich guot wen des ist zît
Der künec begunde unsiten
Umbe sin vlehen unde um sin biten
Umbe sine klage unde um sin leit
hân ich tages niht geleit
Ich enkere mich an die rede nit
Nû mir zu zurnen geschit
ûz mînen ougen balde
Daz uwer der tufel walde
Rumet balde mîn lânt
Er hup sich dannen zuhant
Er gesach sich hinder nie
unde sprach ich bin ubel hie
Ich leiste gerne diz gebot
Were ich hinnen hêrre got
Er rif den schifmannen
Du vurten sie in dannen
Zu salemine in daz lânt
Dâ er thelomonen vant
Antenor sich wisen bat
Von dem stade in die stat
Dâ er thelamonen vunde
Durch eine unkunde
Der hêrre dô gewiset wart
Sehs grozze tage vart
Die saz er ûf unde reit
unde quam an ein gefilde breit
In ein gerthe
Schone unde wehe
Nahen bî der strazzen
Dâ hette der künec gelazzen
dô horte antenor sagen
daz im die ader were geslagen
dô haft er zu eim boume
Sin ros mit dem zoume
unde gin vur den künec stan
Sine botschaft tete er san
Waz mac ich hie sprechen vort
Die er gesprochen hette dort
Dieselben wort er hie sprach
Ouch geschah im hie daz ungemach
Daz im dort geschehen was
Vil kume er genas
Wer er dannen niht entrant
Er hette in heizzen geblânt
Er begunde dannen rinne
Owe wer ich hinnen
Ich wande dort in noten wesen
Mochte ich hie nû genesen
Ich kenne dâ nachher niht mê
dô kert er wider ûf den se
Balde vur er vurbaz
dô quam er dâ pollux saz
unde sin bruoder castor
Hie geschah im als dâ vor
ê er diz mere hette gesaget
Sô wart der dannen vuriaget
An sine alde gewer
Wider ûf daz mer
Er sprach owe unselic man
Daz ich nirgen erkan
Gesagen mine mere
Ez kume mir zu swere
Solde ich nû liden den tôt
Daz wil ich werben vurbaz
dô quam er dâ nestor wort
unde saget im dieselben wort
Die ir davor hât gehort
Als er sie vollen brachte
Nestor sweic unde dagte
Sin zorn ûz sime herzen dranc
Er nam den bart an
Sô mir dirre mîn bart
Ir muter sun von schalkes art
Unseliger troygire
Du enkeres hinnen schire
Ich zufure dich als ein wurmmel
Weder munt noch kel
Gesprîchet dir niemer wort mê
Varet ir her über se
Daz ir geclauget uwer nôt
Antenor wante wesen tôt
Iedoch er hinderwert trat
Biz daz er quam an die stat
Dâ er den sprunc mochte hân
dô liz ern vaste hine gan
Ich mac in disen ziten
Hie niht gestriten
Ich wil ein guot kemfe wesen
Mac ich mit vluchten hie genesen
Antenor hiz die schifman
Daz sie balde bunden an
Die segele an die masboum
Sie vurten in durch des meres strom
Harte balde er dannen vlo
unde als er wonde wesen vro
unde sîner grozzen swere
Gar enpflohen were
Er ilte sere im was gach
dô quam im ein weter nach
Starg unde swinde
Von regen unde von blicke
Groz unde dicke
Von regenen unde von blicke
dô hette er nôt in alle sit
In treip in kurzer zît
Daz er in lânger stunde
Sich niht erholen kunde
Doch erholt er sich
Er vur aller tegelich
Unz er sin nôt uberwant
dô quam er wider in sin lânt
In daz bethus er gahete
Sin opfer er dar brachte
Wen er wol genesen was
dô ginc er ûf daz palas
Sint er quam ûf den sal
Er sagete den hêrren uberal
Wie ez im was ergangen
Daz ich ungefangen
Kumen bin unde ungeblânt
Von krîchen dar ich was gesant
Des wil ich iemer sin gemeit
dô sagete er daz erste leit
unde daz ander ungemach
Waz im zu dem dritten geschach
unde zu dem virden dâ mite
Er sprach peleas hette unsite
Er hiz mich us sinen ougen schaben
Thelamon wolte mir ûz graben
Mine ougen dem enpfloch ich vor
Pollux unde castor
Hizzen mich dannen vuriagen
dô ich diz mere begunde sagen
In daz mer ich kume entran
Nestor der alde man
Grein mich an unde schutte sin bart
Wen daz mir der sprunc wart
unde daz ich vursuchte
Ob ich enpflihen muchte
Ich hette den lîp dâ vurlorn
Priamo wart die rede zorn
Er sprach zornliche
Ich sage iuch werliche
Ich gedencke mir leide
Her antenor beide
Um daz uwer leit
unde umbe mine smacheit
unde umbe die alden vehe
Nû ist ez alsô wehe
Daz ich mich bereite
Als ich lenger beite
Nacht vrist iar vrist
Daz mir nû geschehen ist
Daz klage ich mînen kinde
Mit den wil ich ez verwinden
Mannen unde vrunden
Ez kume denne von sunden
Ez wirt noch gerochen
Als ich hân gesprochen
Beide man unde kint
unde die mine vrunt sint
Die griffen alle dar zu
Daz ich den krîchen leit getu
mîner sune der herste
Ector der si der erste
An der helfe unde an der schar
unde ander mine kint gar
Sie sullen mit heldes handen
Mir helfen anden
Irre vorvarn tôt
Als der künec dâ gebot
unde von im geboten wart
Alsô gelobeten sie die vart
Ector sprach nû werde al schin
Nû ich der erste sol sin
Ich wil ez sô erhebe
Daz man ez sehe unde entsebe
Hie enwirt niht vorgespart
Swelich rîter gabe gart
Der kume albalde ûfe solt
Beide silber unde golt
unde daz eigen daz ich hân
Die varnde habe wil ich lân
unde allez guot iemer mere
Ez enkume an unser êre
dô wil ich uns innen
Daz wir ez beginnen
Als wir ez mugen geenden
unde unrecht gewenden
Nû habet dehein gewisheit
Wir sin hie heime denne wol bereit
Sullen wir aber ûz varn
Wir mochten ez uns vil baz bewarn
Als ich iuch bewisen
Wir haben noch ysen
Noch geschutze noch gewer
Noch die schif in dem mer
Noch die spise darinne
Ez ist zît daz man sie gwinne
Den krîchen gebristet niht
Es ist ein harte rîche dit
Sie hân gelucke unde heil
In dinet der werlde daz dritteil
Europa die rîche
Sie varent riliche
unde wol zu gereche
Ir wenet daz ich ez spreche
Durch mine zageheit
Nein ich zware ich bin gereit
Swenne ir anders wollet varn
Daz ich mich dâ vor niht sparn
Paris her nach sprach
Nû horet wie mir geschah
Gemelich geschichte
ê ich ez iuch berichte
Sô sult ir daz vurstan dâ bî
Daz ez uns zu heile kumen si
Ich was bereit unde solde iagen
Gein sumerzit in heizzer tagen
Ich hup mich ûz harte vru
dô quam mir ein hirtz zu
Her ûz von morlânde
Sine art ich erkande
Ich hatzete mine hunde
Erfolgen in niht kunde
Daz weter was vil heiz
dô treip mich hitze unde sweiz
Under einen kalden boum
Der kleinen wezzerlin stroum
Hette in umbe gangen
Er hette breit befangen
Sin schatwe gunde lângen
über der wezzerline ganc
Ein brunne dâ mitten enspranc
Beide klar unde kalt
über allen den walt
Sine adern klungen
Dâ kulte ich mine zungen
Mine augen ich besprewete
Den wint ich mir zu wewete
Als ich mich kvulte alsus
dô quam vrauwe venus
Pallas unde juno
Der zirde schein alsô
Ich wande in dem brunnen
Schinen dri sunnen
Sie wâren zu mir gesant
Sie trugen einen apfel an der hant
Der was von golde alrot
Ir iegelicher mir sine gift bot
Daz ich wolte schowen
Welche under den vrauwen
Die aller schonste were
Iuno bot dise êre
Ich mache daz du iemer rîche bist
Pallas kunst unde list
Venus bot zu lone
Ein wib alsô schone
Daz nirgen were deheine
Sô schone noch sô reine
Zweiger hulde ich verlos
Wende ich die dritten erkos
Die mir daz wîp geben sol
Nû wizzet hêrren alle wol
Sie ist in krîchen lânde
Von spise unde von gewande
Heizzet balde schif laden
Ich getun dâ grozzen schaden
Gwinet mir gesellen
Die mit mir varen wellen
Deiphebus der bruoder ein
Entwurte her engein
Ich enbin leider nû niht wis
Iedoch daz mîn bruoder paris
Itzunt gesprochen hât
Des volgen wir daz ist mîn rat
Dâ volgeten sis alle gemeine
dô wider rette ez eine
Elenus der vierde
Owe unserre zirde
Owe unserme gebuwe
Owe dirre ruwe
Der uns armen sol geschen
Ich hân ez lângens vor gesehen
Wir muzzen uns ie scheiden
Ez kumet von leiden
Daz wir niht wizzen wa bliben
Kinden unde wiben
Geschit noch von parise
Maneger leit unde mê
Den loubes si an boume
unde mê danne in dem stroume
Von sande oder von grizze
Deheines dinges vlizze
mîn houbet setze ich zu pfande
Vart ir ûz disme lânde
Ez enkume als ich gesprochen hân
Ich spreche gar âne wan
Ein rechten warheit
Swem ez si lîp oder leit
unde als ir ez hie hât gehort
Zuhant du dise wort
Von im gesprochen wâren
Sie enwisten wie gebaren
Iegelicher den andern âne sach
Troylus alleine sprach
Der vunfte der kinde
Sine wort wâren swinde
Eya bruoder kune degen
Daz uwer der tufel muzze pflegen
Waz woldet ir zu strite
Ir soltet uwer gezite
Daheime singen alle tage
Armer bleiche wissage
Unseliger cappelân
Ir soldet zu dem bethus gan
We uwern buchen
Sô mir got ich enruchen
Sint uwer buch hât gelogen
Wie sere ich mit iuch unhogen
Ir werdet mir niemer mer liep
Arm man zete brief
Ir hât den rechten brief verzat
Schribet an ein ander blat
Die hêrren lachten alle
Von rûfe unde von schalle
Was die burg alle vol
In behagete der spot wol
Sie griffen an daz alde
Priamus hiz balde
Daz lânt volc zu samme kumen
unde sagete in als ir hât vernumen
Mit wie getaner swere
Antenor kumen were
Den rat unde disen rat
Als ir wol vurnumen hât
dô behagete in daz gerete
Daz paris getân hette
Zu êren unde zu gefure
Sie riten daz er vure
Panthus sprach dô zu priamo
Wie tut ir edel künec sô
Daz ir des sult staten
Daz troylus mit umbaten
ûf eleno tribet sinen spot
Weiz got ez gerîchet noch got
Enforbius mîn meister was
Vor vunfzic iaren er ez las
Got gnade im er ist tôt
Er sprach daz troyge in groze nôt
Queme noch von paride
Got wolle daz ez wol erge
Hie geschah pantho
Als dâ vor eleno
Grozze unmazze
An worten unde an gelazze
Ir alde rede vollen ginc
Paris der jungelin
Bereitte sich vaste an die vart
Cassandren zu wizzen wart
Waz die rede were
dô erschrac sie von dem mere
Dise maget konde wissagen
Sie begunde weinen unde klagen
Was sol ich arme cassandra
Ich bin von leiden itzunt gra
Owe val über val
Wir sin verlorn uberal
lânt burg kint man
unde die dise gehorent an
Der engeniset dehein
Der die sunne ie beschein
Swaz zu troyge in dem rîche
Daz zeget ez allez gliche
Mich betroc mîn buch nie
Blibe noch mîn bruoder hie
Sô wer mîn gedinge
Daz ez uns baz erginge
dô riffen sie alle als ê
Er solde varen über se
Itzunt hette paris
Sin dinc geschaffet alle wis
Als er zu vart was bereit
Er hette guote gewisheit
An dem gerete
Geselleschaft stete
Schatz gewant spise
Daz liebete parise
Daz im solde leiden
Als dâ was bescheiden
Von den drin wissagen
dô hiz er zu den schiffen tragen
Alle sine gereitschaft
dô volgete im sine geselleschaft
Vater bruoder dinstman
dô bunden sie ir segel an
Senfte weter lichter tag
Blumen schin wurze smac
Der vogel sanc daz grune ris
Geschûfen daz paris
Gen sumerzit gereche wol
Vunf unde zwenzic schiffe vol
Harte lieber vrunde
Vurte in unkunde
Als die zît leidet
Swenne der sumer scheidet
Alsô scheidet daz leit
Gegen der zite suzzekeit
Disen hêrren alsô geschah
Ir iamer unde ir ungemach
Dar zu ellendes klage
Vurgazze sie durch die suzzen tage
dô wâren mit paride
Vier vürsten über se
Deiphebus polidamas
Antenor unde eneas
Die vurten hin über mer
Dri tusent rîter
Zu strite gar unmazzen wol
Nû ich ez iuch sagen sol
Sie wâren alle wol bereit
unde wol erkant an manheit
Die hêrren namen urloub
über allen den hob
Priamus bewalch parisen
Den hêrren kunen unde wisen
Den viern die ich hân genant
dô vuren sie gein krîchen lânt
Mit liebe unde mit leide
Schieden sich dô beide
Vater bruoder unde kint
Als sie dâ vor genant sint
Die edeln troyre
Die quamen vil schire
Zu krîchen in die geine
dô zwifelten sie alle gemeine
Was sie mit êren
Zu stade mochten keren
Underdes sie sahen
Ein michel volc in nahen
Sie erkanten ir dehein
In vur ein rîcher künec engein.
Menelaus was er genant
Nestor hette nach im gesant
Daz er zu piro queme
unde von im vurneme
Ein vil guot mere
Ich enweiz waz daz were
Dem kunige was zu pyro ga
Sin wîp hiz elena
Daz was daz wîp schone
Die parise zu lone
Venus gelobet hette
Um daz gerete
Wand er ir des apfels iach
Als über dem brunnen geschach
dô begeinte mit sime her
Paris menelao ûf dem mer
Ir itweder vur sine vart
Ir der weder gewar wart
Wer der ander were
Sie ilten beide sere
Ir itweder ein ander gap
guoten morgen guoten tag
Sie ilten vaste beider sit
Castor in der selben zît
unde pollux wâren ûz gefarn
Die daz lânt solden bewarn
Irme hêrren menelao
Paris anckerte dô
Nahe bî krichlânt
Gegen eime berge den er vant
Den berg hiz cytherus
Dâ hette vrauwe venus
Ein bethus reine
Von edelme mermelsteine
In denselben stunden
Die hêrren hie vunden
Daz volc maneger hande
Witen in den lânden
Daz volc zu dem bethuse quam
Dâ was ein hochzit lobesam
bî den geziten
Sie sahen dar zu riten
Rîter unde vrauwen
Sie mochten wunder schouwen
Die vremde troyre
Maneger slachte ciere
An gewande unde an gelazze
Sie wunderte uzer mazze
Dise unde gene beide
Durch daz umbescheide
Daz gene von den gesten
Diz noch daz westen
Noch dise von dirre hochzit
dô quam in ouch beider sit
Hie unde dâ mere
Waz diz unde daz were
Dar quamen alle gliche
Arm unde rîche
Beide zu bete unde zu klage
An dem andern tage
Ir opfer sie bereitten
In ir bethus sie letten
Hern parisen
Sie begunden im wisen
Ir opfer unde ir schonheit
Zuhant waz daz mere breit
In dem lânde über al
Von parise ez ûz schal
Daz er mit michelme her
unde mit zirde über mer
Zu hochzit cumen were
Elena vurnam die mere
Sie ensumte sich nit
Mit irn juncfrouwen sie rit
Wie sie dar queme
Daz ez wol gezeme
Hin zu dem berg cythero
Ir man was zu piro
Als gesaget ist dâ vor
Ir bruoder castor
unde pollux wâren geritten
Sie begunden ir iuncfrauwen bitten
Daz sie sich erbeiten
unde wol bereitten
Ir gewant unde ir kleit
Ez ist allez bereit
Uwer zirde unde uwer wat
Wolt ir varen ir hât
Rîter unde vrauwen
Man mac uns wol schowen
Mit sô grozzen êren
Wa wir hine keren
Die vrouwen ûf sazzen
unde vuren ir strazze
Helena gar schone was
Als ich ez an dem buche las
Ir stirne was offenbar
Ir ougen luter unde klar
Rosige wangen roter munt
süeze ademe zene gesunt
Blichende kel arme blânc
Schone hende vinger lânc
Glânder negel slecht hut glat
Rein wiz als ein liligen blat
Werliche über al irn lîp
Von wibe quam nie schoner wîp
Man saget von der schonen
Sie vurte ûfe eine kronen
Von golde gar durch slagen
Waz mac ich mer von ir sagen
Beide ir lîp unde ir kleit
Was von sulchere zirheit
Daz er paris selbe iach
Die sie quam unde er sie sach
Daz nie wîp deheine
Sô schone noch sô reine
Muge gewerden
Niemer mer ûf erden
Ouch nam die vrauwe des hêrren war
dô was er alsô schone gefar
Daz er ûz den andern schein
Als ein licht karfunkelstein
Under anderme gesteine
ouch was er sô reine
An den gebere
Als er ein iuncfrauwe were
Ir deweder sach den andern an
Er daz wîp sie den man
lânge sie sich undersahen
dô begunden sie sich nahen
Ie baz unde baz
Ir deweder sines vurgaz
Al nach der muzze
Gruzze gein gruzze
Sie in unde er sie
Beide dâ unde hie
Was die süeze minne
Ie mitten rechte darinne
Sie hetten beidersit nôt
Wilen bleich wilen rot
Wilen truric wilen vro
Beide sus unde sô
Nach der wandelunge
Daz die minne vert in sprunge
Gegen der abentstunde
Daz volc sich abe begunde
Riten unde machen
Sie wolden die nacht wachen
unde in dem bethuse wesen
Beide singen unde lesen
Als man in der zît pflac
Paris hette al den tag
Gedacht um sine nôt
Sinen luten er gebot
Daz sie zusamne quemen
unde sine rede vurnemen
Sin gebot dâ geschach
Als er selbe vor sprach
Dar quam deiphebus un polidamas
Antenor unde eneas
Diese houbet vürsten viere
unde ander troygire
Grauen vrigen dinstman
dô paris hup sine rede an
Er sprach ir hât alle wol vernumen
Wir sin durch schaden ûz kumen
Uns hât mîn vater ûz gesant
Die krîchen zufurten unser lânt
Mit roube unde mit brande
In unserme lânde
Ich enweiz waz sie rachen
Unser bethus sie brachen
Thelamon esionam
Mine wafen mit gewalt nam
Ouch wart unrecht gewalt
Mit unsern magen gestalt
Ich enweiz waz sprechen
Woldet ir ez reche
Sô gesche in hie daz ungemach
Daz unsern vordern dort gescah
Saget mir alle uwern mut
Ich wil ob ez iuch dunket guot
Dise kuneginnen
Mit mir vuren hinnen
Des enachte ich niht mê
Wie ez den andern erge
Nû saget ir hêrren alle
Wie iuch der rat gefalle
San mit disen worten
dô sie diz gehorten
dô quamen sie alle an den rat
Nach der dritten hanecrat
dô daz volc begunde stillen
dô taten sie irn willen
Als sie dô gerten
Mit den blozzen swerten
Mit armbrusten ûf gezogen
Mit pfilen unde mit bougen
Sie hetten ouch ir sarwerc
Panzir helm halsberg
In daz bethus sie liefen
Sie dozten unde riefen
Sie begriffen mit dem haren
Die hêrren die dâ wâren
Sie rizzen unde brachen
Sie slugen unde stachen
unde zufurten swaz dâ was
Elena kume genas
unde ir iuncfrouwen
Sie gingen sô houwen
Daz vleisch unde bein
Der manne der genas dehein
Och lac der wibe vil tôt
Dâ was allenthalben nôt
Dâ was groz ungedolt
Sie namen silber unde golt
Zindat pfellel samit
unde ander gezirde damit
Die vrouwen sie namen
Swa sie in zu quamen
Paris zu im nam
Die schonen vrauwen elenan
unde hup sich balde dannen
Mit vrunden unde mit manne
Unde karte gegen elee
Daz was ein burc ûf dem se
Die wile daz sie karten dar
dô wurden sie ir ûf der burc gewar
Sie vragete wer der hêrre
Were unde ouch die mere
unde alse sie selben sahen
dô begunde gahen
unde schutten an ir ysen
Die tumben mit den wisen
Taten in micheln schaden
Des roubes des dâ was geladen
Des wart harte vil gerat
Sie wichen wider in die stat
ûz dem kreftigeren here
Paris besach die gewer
unde alz er daz weste
Daz sie was sô veste
Als in selben dochte
Daz er sie niht mohte
Deheinen was gwinnen
Er sprach wir keren hinnen
Was sol lenger leger hie
Ich gesach sol veste burc nie
Daz volc enbeitte niht mê
Sie karten von elee
Sie begunden ilen unde iagen
dô quamen si in siben tagen
Zu einer burg in ir lânt
Tenedon was sie genant
Von troyge siben mile
Dâ ruweten sie eine wile
Danne sante er boten priamo
Sin vater wart harte vro
Als er rechte vurnam
Mit welcher vure er wider quam
Helena in unkunden
Weinte nach irn vrunden
Nach den kinden nach dem man
Daz ich den lîp ie gewan
Got ez erbarme
Waz sol ich vil arme
Owe unselic wîp
Alhie hant sie mînen lîp
mîn herze ist iemer mê dort
We wi bin ich sus gevort
Dâ mîn erbe vinde sint
Owe man owe kint
Owe mîn kunne
Owe mîn liebe wunne
Owe rîche owe lânt
Ir sit alle an mir geschant
Iedoch âne mine scholt
Ich enwerde in niemer mer holt
Die mir diz leit hant getân
Man mac an mir wol began
Beide gewalt unde unrecht
Ez ist mir leit nû seht
Ez blibet ungerochen niht
Swas mir leides hie geschit
süeze wort sprach paris
Ir sit zu hubeis unde zu wis
Daz ir des soldet iehen
Daz u gewalt si geschehen
Ez ist vrauwe sô nit
Iedoch u niemer niht geschit
Hie in disen lânden
Laster noch schande.
Herze vrauwe kunegin
Kundet ir gehaben sin
U gesche hie noch êre
Tusentstunt mere
Den mit menelao
Gehabet iuch wol unde weset vro
Ir unde uwer lute
Ich gebe iu no hute
Allez daz ich ie gwan
lânt burge dinstman
Ez kumet allez wol zu baden
Uwer iuncfrauwen wil ich bestaden
Baz dan nach irme rechte
ouch wirt uwer geslechte
An mir niemer geschant
Ich hân burge unde lânt
Ich wil iuch zu kebese niht hân
Ich ensol ouch u niht versman
Wolt ir iuch versinnen
Ich bin uwer minne
Alle tage wol wert
mîn hât manic vrauwe gegert
Edelre den ich si
Ich hân noch schoner swester dri
Der enist deheine
Sô snode noch sô kleine
Sie si ein kuneginne
Ich bit es iuch ûf minne
unde ûf rechte hubischeit
Daz ir vurlazzet uwer leit
Die vrauwe irs leides vurgaz
Von zite ie baz unde baz
An dem andern tage
Was geminret ir klage
Rechte dar nach in siben tagen
Horte sie nimman niht klagen
bî eime halben iare
Minnete sie in ûfenbare
dô daz iar umbe quam
dô was sie menelao gram
Priamus der künec gemeit
Saz ûf unde reit
Gegen der burge zu thenedon
dô begeinet im sin sun
Paris unde elena
Sie undergruzten sich dâ
Mit sô getanen worten
Die dar zu gehorten
Iegelich sine wise
Sie dancten parise
Als man danne pfligit
Swenne ein man sine zît
In vremdeme lânde wol bestat
Sie vurten die vrauwen in die stat
Mit micheler wunne
Der troygere kunne
Liffen ir engeine
unde enphingen sie alle gemeine
Willekume nû lone u got
Der in erstn der in spot
Als ez danne ganc hât
Swenne ein sulich ding ergat
unde dô daz was ergangen
Daz sie was enphangen
unde nider gesazzen
Getruncken unde gazen
Beide vrauwen unde ritterschaft
Der künec gebot ein ritterschaft
Die wirtschaft werte siben tage
Cassandra hup ir allden klage
Owe nû waz suln wir
mîn aldez leit daz wirret mir
Ir geschreige was alsô groz
Daz ez allez daz volc verdroz
Beide verre unde bî
Owe unde owi
Owi unde owe
Waz kumet noch von paride
unde von dirre vrauwen
Wir sullen beschowen ez
In vil kurzen iaren
Daz ez geruwet unsen haren
Sie schrei über al die stat
Ir muter sie swigen bat
Swie vil sie es bete
Cassandra irn willen hete
Sie schrei als sie hette geschrit
dô zuginc die hochzit
Alsô tete si daz geschrei
unde klage maneger leie
Biz an den selben tac
Daz der val un der slac
unde daz leit alsô gescah
Als die vrauwe vor sprach
Under des dô diz was
Als ich ez an dem buche las
Quamen menelao mere
Wie ez kumen were
Daz im daz wîp was enpfurt
Als ez dâ vor hât gehort
unde unz her ist kumen
Alsô hette er ez vurnumen
Er sprach ez ist zu spate
Swie gerne ich tate
Daz ich gereche den ubermut
Waz hilfit daz man rede tut
unde wort âne tat
Herzv horet vrunde rat
Von piro er dô karte
Zu sîner stat zu parte
Nestor mit im dô reit
Dem was sin ungemach leit
Sime bruoder sante er einen knecht
unde hiz im klagen diz unrecht
Agommnon sin bruoder hiz
Dem er ez klagen liz
Er bat in daz er queme
unde sin leit vurneme
Daz geschach sin bruoder quam
unde als er rechte vurnam
Sin leit unde sin ungemach
Er erscrac unde sprach
Edel künec gehabet iuch wol
Dehein bederbe man sol
Sin leit im zu leit lazzen
Swer sich kann gemazzen
An liebe unde an leide
unde die wege beide
Nach irme rech gegan kan
Der ist ein vollen kumen man
Hie sult ir nemen bilde bî
Gehabet iuch wol swie iuch ouch si
Ez blibet ungerochen nit
Der diz laster gerit
unde iener der ez hât getân
Sie muzzen ez zu buzze stan
mîn herze wirt niemer vro
Ez enkume noch alsô
Daz der selbe paris
Erhangen werde ûf ein ris
Sô daz er gerichte
Zu unser an gesichte
An einer wit erworge
mîn leit unde mîn sorge
Die zugent niemer mê
Ez ensi daz ez alsô erge
Sie hizzen diz leit kunden
Mannen unde vrunden
In diz lânt unde in ienez lânt
Dâ ma den unde disen vant
Zu den kunigen sie quamen
Die ouch ir leit vernamen
Patroclus un achilles
unde der starke dyomedes
unde der künec evriolus
unde der künec neptolomus
Zu rate sie gingen
Wie sie ez âne gesingen
Als sie ez zu ende mochten kumen
Beide zu êren unde zu vrumen
Die hêrren dô gerieten
Sie wolden gebieten
über al in irme rich
Dem volke alme gliche
Daz sie sworen hervart
Als dâ geraten wart
Sie santen nach den besten
Die sie in den lânden westen
Der quam dâ vil zu geriten
Die sie niht mochten vollen biten
Den hizzen sie dreuowen
In muste von gezuowen
Wen man vil durch si tete
Durch dreuwe unde durch bete
unde dô sie diz getaten
Agomennonem sie baten
Daz er des hers gewilde
unde diz volc an in gehilde
Daz er ir haubetman were
unde darzu ir richtere
Wen daz ir iegelicher rit
dô enmochtez wider reden nit
Er hiez daz sie sich reitten
Kume sie erbeitten
Bis sie wâren gereit
Dâ geschach in daz erste leit
An pollux unde an castore
Wen sie die ersten warn ûf den sô
Pollux unde castor
Die zwene wolden varen vor
ir sewester was elena
dô quam in ein weter na
Als vinster als ein nach
Ez bestunt sie mit grozzer macht
Ez was starc unde groz
Sô sere ez in daz mer schoz
Daz im niht vor bestunt
Ez warf daz schif an den grunt
Daz ir nie deheiner genas
Aller der darinne was
Sie gesach niemer man mê
ûf der erden noch ûf dem se
Nû solde ich sprechen vurbaz
Wen daz ir merken sult daz
ê sie quemen in den strit
Wer sie weren beider sit
Die krîchen unde die troyre
Mit wie getaner gezirde
unde mit wie getaner gebere
Ir iegelich zu strite were
ouch sullen wir sie nennen
Daz ir sie kunnet erkennen
An sterke unde an manheit
Wie der unde dirre streit
Sol ich iuch nû berichten des
Sô horet wie mich dares
An sinen buche hât gelart
Zu troyge ein vride gegeben wart
Zu eime halben iare
bî hute unde bî hare
unde darzu bî der wide
Dares under dem vride
Umbe reit aller der rîter schar
Darumbe daz er neme war
Wie ir iegelicher were getân
Als ich von im gelernt hân
Alsô vlizze ich mich darzu
Daz ich ez iuch verstan tu
Die dâ vurturben in dem mer
Die bliben niewen uberscher
Ich ensage nit von irre zierheit
Sie heitten de hein underscheit
Weder an der mazze
Noch an dem gelazze
Weder an dicke noch an lenge
Sie wâren starc unde strenge
Ir antlitze offenbar
lânc sidenfar har
Harte gliche in stunt
Augen nase unde munt
unde darzu wange unde kinne
Sie enschieden danne die sinne
unde der mut ir iegelich
Was dem andern gar glich
Hie solde ich ir swester elenan
Loben eine vrouwen lobesam
Irn lîp ich vor gelobet hân
Nû wil ich an die tugent gan
Die dâ horet zu dem libe
Ez gezimet wol wibe
Wipliche zucht un êre
Ena was gewere
süeze senfte reine vrut
Kusche schone milde guot
Edel einfalt ersam
Hubisch wise lustsam
Âne nit unde âne haz
Waz sol ich sprechen vurbaz
Ander tugent sie hete
Sie was getruwe unde stete
Agomennon was ein helt
Den daz her hette erwelt
Zu eime richtere
Man saget daz er were
Stille unde ernsthaft
Er het ez mer an der kraft
Den er gespreche
Er was lâncreche
Als daz wol schin wart
An der lângen hervart
Wiz hutic unde lide groz
Er hette deheinen genoz
An kost unde an spise
Wol gewassen unde wise
An sinne unde an witze
Ein guotlich antlitze
Minnecliche gruzze
Kurze rede süeze
Hetten den hêrren geleit
An ein reine hubischeit
Menelaus sin bruoder hete
Sterke unde stete
Dem daz wîp was enpfurt
Her hette harte guot wort
Er liz sich manege tugent an
unde was ein ebenwaffen man
Zu groz noch zu kleine
Sin spise was gemeine
Hubisch milde schone guot
Blide vro wol gemut
Anchilles glichen nie gwan
Er was ein alsô bederbe man
Im gezeme wol die krone
Starg kune schone
Gar ein zerere
Im was daz guot ummere
Harte liep die geste
Grozze lide veste
Uzzer mazze wol gelidet
Im hette sin waffen gesmidet
Volka der getruwe smit
Dâ beginc er wunders gnuc mit
Swenne im sin zorn âne quam
Als ein grimmer ber er bram
Sô enkonde sinen willen
Nieman gestillen
Patroclus hette guote site
Kune unde vro damite
Wol bekant unde ernsthaft
Er hette zucht unde kraft
Volwassen unde reine
An daz alleine
Daz er was honsam
Anders was er lobesam
Ayax als ich hân gehort
Hette süeze rede schone wort
Âne haz unde âne nit
Wol gekleidet allezit
An manegen enden swinde
Gemelich mit dem gesynde
Harte michel im schein
Arm rippe unde bein
Ein ander ayax was
Der hette vil swarze vas
Wizze hut schone
Er was von thelamone
Dem kunen degen geborn
Er was ouch selbe wol erkorn
Uzze guoter ritterschaft
Der hette guote geselleschaft
Er was groz unde lânc
Als er durch kurzewile sanc
Sin stimme alsô gelster erschal
Daz sie in gerne horten al
Vlixes was kleine
Doch was ir deheine
Alsô gefuge in allen wis
Er was uzzer mazen wis
Wol gehoubet wol erkant
Manege nôt er uberwant
unde grozze erbeit
Mit sîner wisheit
Er hette sinnes harte vil
Beide zu ernste unde zu spil
Kunde er wol gebaren
Dâ tusent rîter wâren
Dâ hette er alleine den hob
ouch gap man im guot lob
An der zerunge
ouch was sin zunge
Wol gespreche unde gerade
Daz enwas nimmans schade
Er sprach gerne an daz recht
Des libes was er ein guot knecht
Diomedes was wol gestalt
An den worten was er balt
An dem willen gehe
Hubisch unde smehe
Harte gerne lugenlich
An den gelubeden mislich
Irre unde wilde
Kune unde milde
guot unde süeze minnere
In enkunde dehein swere
über gen noch leit
Er enwere allezit gemeit
ouch was er starc unde groz
sîner sterke er genoz
Daz man der erge vurgaz
Ez gezimet vil baz
Erge unde manheit
Den guote unde zaugeheit
Nestor was dicke unde bereit
unde hette grozze wisheit
guote hulfe guoten rat
An den worten unde an der tat
Schone gesichte har wiz
unde karte allen sinen vliz
Wie er getete daz beste
unde enwas des doch niht veste
Sinen vrunden er leide sprach
Swenne im dehein zorn geschach
Man saget von prothesilao
Daz er gerne were vro
Wol gewassen vollenkumen
Beide zu hulfe unde zu vrumen
Getruwe unde gewere
unde guot süeze minnere
Neptolomus was sô wol gelart
Daz nie dehein paffe wart
Von bezzere lere
Man saget daz er were
Von edelme geslechte
unde kune an der vechte
In verdurte nie dehein kleit
Im wâren die buch vil bereit
Uzzer mazze swartz sin har
Anders was sin hut klar
Polimedes was smal
Wol gelidet uberal
Dem volke gemeine
Kune hubisch reine
Die hende wiz unde blânc
Vinger nach irme rechte lânc
Polidarius sô veizt was
Daz er kume genas
Vor veizzetkeite
Doch was er zu erbeite
unde zu ritterschaft guot
unde hette grozzen ubermut
ouch stunt im sin mut alsô
Daz er selden was vro
Machaon was rîche
unde lebete wunderliche
Er enpflag deheiner hubischheit
Im was groz gesinde leit
Gewaffen an der mazze
Es was gerne in vrazze
unde hette zu den sinen alle zît
Beide haz unde nit
dô was vrauwe brisis
Beide gespreche unde wis
Kusch reine einwalt
Milde unde wol gestalt
Zu êren unde zu rume
Als ein nuwe blume
Die den alden vor schein
Sie sant irn glichen dehein
Witen in dem lânde
Swa man sie erkande
Unz her hân ich genant
Als ich gescriben vant
Die krîchen unde ir zirde
Wer die troyrde
Weren unde wie getân
Daz lere ich als ich gelernt hân
Von dem ir dicke hât gehort
Von priamo sprîche ich vort
Wen daz iuch des duchte
Daz ich dem tage luchte
Ob ich den loben wolde
Der dem gelutertemme golde
Sô gliche begat
Daz er valsches niht enhat
Sin tugen was undersniten
Mit guoten tugenden mit guoten siten
unde dâ mitten inne
List unde sinne
unde dar über gebreit
Milde unde wisheit
Andersit dâ engein
guot rat darinne schein
Des was luter golt
Daz er den vrauwen was holt
Sin gnade unde sin hulde
Der andern ubergulde
An disen dingen was schin
Er mochte wol ein künec sin
guot an dem gerichte
Schone gesichte
Grozze gelide wizze hut
süeze stimme nit lut
Vil gerade unde snel
Vabeln zale unde spel
Hubesche buch minne brieb
Was im uzer mazze lieb
Den rittern gehulfic zu aller zît
ouch was er zu erst an den strit
Ector hette sich gekart
Vaste an sines vater art
Die tugent die ich hân dâ vor
Gesaget . die hette ector
An daz eine
Er schilwete ein kleine
Daz missestunt im niet
Alsô sanget von im daz liet
ouch saget uns die scrift
Er gap gift über gift
Ros gewant silber golt
Er hette zu troyge daz verscholt
Swaz der hêrre vor sprach
Nach sime will . ez geschach
Er hette der lute deheinen var
Brun krus lânc was im daz har
ûf sinen schuldern ez im lac
Als man es zu den geziten pflac
Under sinen augen gar
Ein schone rîter brunfar
Alsus was her elenus
Uns sin bruoder deiphebus
Dirre was ir iegelich
Dem andern alsô glich
An libe unde an antlitze
Doch schit sie daz gewitze
Ambet alder unde sin
Von disen dingen drin
Hetten sie underscheide
Der erste unde dise beide
Troylus sich âne liez
Daz er ein guot rîter hiez
Als ich dâ vor gesaget hân
Doch sult ir daz wol verstan
Er konde manegen guoten slac
Der man zu turneige pflac
Daz zu stich unde stoz
Beide gewappennt unde bloz
Minliche gruzze
guote rede süeze
Gesicht harte vrolich
Sinen vinden engestlich
Kyne munt nase wange
Augen har zopphe lânge
Lide bein adern blut
Daz was allez sument guot
Man saget daz er paris
Vor den andern hette prîs
An minne unde an schonheit
Als ir dâ vor sit bereit
Was sol nû des mere
Wen daz er schone were
Alsô rechte wol getân
Als ich dâ vor gesaget hân.
Man saget daz eneas
Ein kurtzer dicke man was
Milde unde lussam
Kune unde gruzsam
Wol gesprechen unde wol gelart
Einen valfehsen bart
Roten munt dicke granen
Wol gesunt an den zanen
Waz mac ich von im sprechen mê
Er kunde sin recht unde sine ê
Vil wol unde nimman baz
Der zu troyge inne saz
Antenor der was harte lânc
Smal unde doch niht kranc
Wol gelidet wol gestalt
Er konde sprache manic valt
Er was ouch an sin alder komen
Ir hât ouch daz wol vernumen
Zu botschaft er guot was
Sin sun polidamas
Was wol geleret
unde dar zu wol geeret
ouch sô trat er an daz spor
Die der hêrre antenor
Der vater beginc in der iugent
Des was sin kunst unde sin tugent
Der künec mennon der leste
Der was wol der beste
Er hette ir iegeliches ein teil
Ienes gelucke disses heil
Disses zucht ienes stete
Waz der unde dirre hete
Ich mac alsô vil zusamne lesen
Daz er der beste mochte wesen
Dares sogete herna
Daz die vrauw eccuba
Des kuniges priames wîp
Hette einen grozzen lîp
Menliche gebere
Man saget daz sie were
Von vil grozzer wisheit
Ir was unrecht vil leit
Kreusa ir tochter eine
Was lânc smal unde kleine
Wiz unde klare hut
Die stimme gelster unde lut
lânc strup gel har
Ir gedichte licht unde klar
Roter munt wizze zane
ouch truc sie guote kleider âne
Beide die vraue unde ir kleit
wâren von guoter zirheit
Cassandra die dritte was
Die an den buchen daz las
unde vor kunde gesehen
Waz den von troyge solde geschehen
Von der enspreche ich niht vort
Ir hât von ir vil gehort
Beide ir weinen unde ir klagen
Iedoch hore ich daz sagen
Daz sie manege tugent hete
Milde kusche unde stete
Sybilla was dise selbe magit
Von der ich nû habe gesaget
Von christo sie harte vil sprach
Biz an den iungesten tac
Daz hette sie vor gesehen
Swaz dâ solde geschehen
Polixena was einfalt
Zu der schonsten gezalt
Under den andern zwein
Ir wangen alsô schone schein
Als die rose bî daz blat
Swenne sie sich obene entlat
Geziret mit vlizze
Der liligen an der wizze
Schein ir hut gliche
Ir gescheffede was rîche
Beide hie unde dâ
unde dar zu ouch anderswa
über allen irn lîp
Was sie ein wol gemachet wîp
Zu troyge quam vil manic man
Des ich genennen niht enkan
Waz sol der rede mere
Wen daz ir vil were
Beide genant unde ungenant
Daz ich ir gescriben vant
Daz wâren vürsten wol gezogen
Kunige graven unde herzogen
Als der winter abe nam
unde ez gein sumerzit quam
dô erhup sich ein kreftigez her
Zu einer stat bî dem mer
Die stat hiez athene
Dar brachte von mizene
Agamennon der künec gemeit
Hundert schif wol bereit
Vil wol er sie bewarte
Dar brachte von parthe
Menelaus sin bruoder
Alsô manic ruder
Sô sehszic solden hân
dô volget im san
Von boeze unde von lenor
Archelaus unde prothenor
Die brachten vunfzic schif geladen
ûf der troygere schaden
Dar nach quam alimus
unde der grave ascalafus
Sie vurten von kumenie
Schoner kumpanie
Drizzic schif alvol
Dar nach zu gereche wol
Zwene gesellen harte wis
Brachten die von vocidis
Vunfzic schif herzeclius
unde sin geselle epistropus
Dar quam von salemine
Ayax unde die sine
Von thelamone geborn
Vunfzic schif ûz erkorn
Die brachte er ûf daz mer
Dar inne hette er schon her
Vor andere ritterschaft
Hette er irwelte geselleschaft
Die quamen mit im dar
Darion unde polisenar
Teuzer unde theseus
unde her eusimacus
Nestor brachte dar dô
Achzic schif von pyro
Virzic brachte theas
Von sîner stat tholias
Dri unde drizzic nerius
Sehs unde virzic caspus
Mit dem andern aiace
Sô brachte er dise über se
Cantipus unde vilitoas
Ir itweder en grave was
Von calzedonie
Ir kumpanie
Brachten virzic schif dar
Wol bereit unde gar
Domerius von krete
unde merion hete
Mit guoter gewarheit
Sehszic schiffe wol bereit
Vlixes vurte virzic dar
Merius zehene an sîner schar
Der erste was von achais
Der ander von tygris
ouch brachte vunfzic prothacus
Als manegez brachte prothesilaus
Machaon unde polidarius
Ir vater hiz ascalosius
Diese kunige zwene
Vuren ouch zu athene
In quamen von tracia
Zwei unde drizzic schif na
Anchilles brachte ûf daz mer
Vunfzic schif mit sime her
Theophilus ein künec gemeit
Hette zehene dar geleit
Schif . mit spisen wol gefult
Im wâren die krîchen vil holt
In dem mer lac sin lânt
Ez was tosdon genant
Der dritte ayax gebeten wart
Daz er in die hervart
Vurte zwenzic schif vol
Euripilus zu gereche wol
Mit vunfzigen dâ vor
Als er zu der herfart geswur
Von lize brachte cantipus
Drizehene unde anfimacus
Lyochin mit polipite
Brachten virzic ûf den se
Mit geselleschaft gewisse
Der hêrre von arysse
Dyomedes unde stelenus
unde der schone euriolus
Vurten virzic schiffe starke
Mit alsô maneger barke
Polidarius der hete
Mit guotem gerete
Als ez was vor bedacht
Vunf unde zwenzic dar brach
ouch quamen mit politete
Sibene von melibete
Von kypre quamen ouch dô
Zehene mit heleo
Patroclus dar gahte
Vunfzic schif er brachte
Tenedon von vrisca
Hette zwe unde drizzic dâ
Venesteus im bereiten bat
Virzic schif des was die stat
Dâ sie in wâren zu samne komen
Die hêrren als ir hât vurnumen
Vunf unde zwenzic wol getân
vürsten ich genant hân
Die dâ quamen in die herfart
Alse sie gesworn wart
Tusent hundert schif vol
Ob ich sie vollen zelen sol
Drizzic wâren ir noch dan
unde âne vürsten sô manic man
Die mit in kumen wâren
Dannoch in dise iaren
Deweder nach noch ê
Quam ir zu samne nie mê
Dâ was ruf über ruf
Iegelicher sin dinc schuf
Hie doz dort schal
Daz lânt er bibete über al
Hie dreuwe dâ bete
Ir iegelicher nach der zît tete
Hie recht dâ gewalt
Dirre vlehete der schalt
Dirre gebot der bat
Uns sie die schif hetten bestat
Sint ir erbeit gelac
ûf den andern tag
Daz sie hetten ir gemach
Agomennon der künec sprach
Ich bit iuch hêrren alle
Ob ich iuch gefalle
Zu eime richtere
Gestatet mîner lere
unde ouch mînen worten
Sie quamen unde horten
Sine rede unde sine wort
Alsus sprach der künec vor
Wir sullen sech unde schar
unde pfluc ysen gar
Zu pfilen unde zu swerten smiden
unde sullen des niht vermiden
Ez engeschach unsen vorvarn niet
Daz eine vremde diet
In disen lânden
Leit oder schande
Ie imman getete
Vru oder spete
Ich engeruwe niemer mere
Ez enkume an unser êre
ouch gnade ich iuch allen glichen
Armen unde rîchen
Alden unde iungen
Dirre samenungen
Daz ir kumen sit gereit
Zu rechen mînes bruoder leit
ouch geben ich disen rat
Apollo unser got hât
Ein bethus reine
Nû ratet alle gemeine
Wie wir uns vurenden
unde wen wir dare senden
Der unser opfer dar bringe
ûf sô getân gedinge
Daz unser got vor se
Waz uns zu troyge sulle gesche
Achilles sprach ich sie der bote
Wiset mich rechte nach dem gote
Wie heizet sin lânt
Ez ist delfos genant
Dâ der got inne ist
An raste unde âne vrist
Hup sich achilles an die vart
Patroclus sin geselle wart
unde dô er zu delfos quam
Sin opfer er an sine hant nam
Appollen er ez brachte
unde als er im nachte
dô bet er unde las
Als dô site was
In einer kurzen stunde
Der got sprechen begunde
Ich sage dir kurtzliche
Die von troygen rîche
Geschit als in vor geschach
dô ercules in zubrach
Beide burge unde lânt
Der got gesweic dô zuhant
unde alsô schiere er gesweic
Achilles dar neic
Sine wort er wol enphinc
Alzhant er dannen ginc
Daz der got were
Daz ist anders niht mere
Wen daz der tufel sathanas
Sin gespenste unde sin getwas
ûz eime bilde sprach
unde sagete in swaz in geschach
Stille unde ûfenbare
Zu wane unde zu ware
Beide in ernste unde in spot
Des hetten sie in vur einen got
Ez was ein heidennische diet
Sie achten anders gelouben niet
Diz was lânge vor gotes geburt
Nû spreche wir unse rede vurt
Under des daz diz was
dô quam von troyg kalcas
Ein wissage wis
In sante dare paris
Daz er dâ vurneme
Wie ez im darumbe bequeme
Daz er die schonen elenam
Zu krîchen mit gewalt nam
Kalcas leiste sin gebot
dô sagete im der got
Der dâ hiz appollo
Beide sus unde sô
Die krîchen gerechen ir leit
Aber gwinnen sus erbeit
Iedoch bî disen zehen iaren
Alsô uwer vorfarn wâren
Beide erslagen unde ertrat
unde zu vurt wart uwer stat
Michels wirs iuch geschiet
Kalkas nû ensume dich niet
Tu als ich dich leren
Du salt zun krîchen keren
Uns salt ir wissage wesen
Du salt in sagen unde lesen
Singen unde scriben
unde iemer mit in bliben
Tust du ez niet du bist verlorn
unde unselic geborn
dô die entwurte vernam
Der wissage . dô karte er dan
Ilende in richte
dô geschach im von geschichte
Daz im begegente under des
Patroclus unde anchilles
dô undergruzten sie sich
guoten tag got minne dich
Anchilles vragete in mere
Wen unde wer er were
dô saget im kalcas
Alz ez dar kumen was
Beide rede unde rete
Waz im geheizzen hete
Sin abgot appollo
Anchilles wart der rede vro
Zu herbergen er in leitte
Sere er sich erbeitte
Wie er im liebe getete
Mit alme daz er hete
Vil wol er sin pflac
ûf den andern tag
Rieten die hêrren zwene
Hin zu athene
Zu der stat bî dem mer
Dâ vunde sie daz her
unde wurden wol enphangen
Als ez in was ergangen
Daz ich die rede kurtze
Des abgotes entwurte
Sin gebot unde sinen rat
Als ir hie gehort hât
Alsô sagete ez anchilles.
Die krîchen vreuten sich des
ouch sagete in calcas
Wie er dar kumen was
Ungefraget er niht enliez
Daz in appollo dar hiez
Daz er dare kerte
unde sie ouch alle lerte
unde ir wissage were
Den krîchen behagete daz mere
Calcas sprach dô vurbaz
Sie sullen zu troyge sprechen daz
Ich habe untruwelichen began
Des enhabe ich niht getân
Ir wizzet ez alle wol
Daz ich billicher leisten sol
Daz mich geheizzen hât der got
Den ich leiste ir gebot
An susgetanen worten
Die krîche du horten
Daz sin rede recht was
dô begunde calcas
Uben sine wisheit
Er was gegerwet unde bereit
Als man ez dô bî ziten pflac
Daz er vor sagete den tac
Beide stunde unde zît
Wenne sie vuren in den strit
An dem gestirne er dô sach
Daz daz was vil ungemach
Dianen der gotinnen
Daz mit deheinen minnen
Noch mit opfer noch mit bete
Daz her ir êren niht entete
dô sprach er ich hân vor gesehen
Uns kan guotes niht geschehen
Swenne wir hinnen keren
Ez ensi daz wir geeren
Dianen di gotinne
Nû sehet wes ich iuch inne
Keret in den walt zyda
unde klaget uwer nôt dâ
Die hersten under der schare
Die bringen ir opfer dare
unde swenne daz geschiet
Sô kan uns geschaden niet.
Diz gebot alsô geschach
Als ez calcas vor sprach
dô daz opfer wart gereit
Agomennon selbe reit
Hin zu yda in den walt
unde brachte dar gift manicfalt
dô er die hulde dar gwan
dô saz er ûf unde quam
Zuhant ûz dem walde
unde quam wider balde
dô er daz her solde bewaren
unde hiez daz volc dannen varen
Daz her sich bereitte
Vilitos ez leitte
Dem was wol kunt ûf dem mer
Dem volgete daz her
Von athene in ein ander lânt
Biz er eine habe vant
Gegen troyrer rîche
Dâ anckerten sie alle gliche
Bie einer burg zu dem stade
Des nam die burg groz schade
Die nacht sie dâ lagen
Irs gemaches sie pflagen
An dem andern tage vru
Gingen sie der burg mit sturme zu
Die iene wolten dingen
unde dô sie zu gingen
Daz sie zu hulden quemen
ê die krîchen vurnemen
Ir gedinge unde ir wort
dô was die burg gar zustort
Waz dâ iamers geschee
Daz ist alsô wehe
Daz ich swige als ich ez sage
Ich weiz wol dâ was michel klage
ouch weiz ich daz dar abe
Sie verlurn ir habe
ouch bleip ir harte vil tôt
Als in der künec dô gebot
Ir richter agomennon
dô karten sie zu thenedon
dô sie begunden nahen
unde die in der stat gesahen
Sie besluzzen tor unde tur
unde hingen ir schilde hervur
Oben an die zinnen
Daz her wart des innen
Daz sie zu gewer gingen
Die burg sie umbe vingen
Mit grozme niden
Gegen den berffriden
Schuzzen sie ir pffile
In einer kurzen wile
Quam schar über schar
Sie triben ir handwerke dar
In der stat sie sich werten
Mit den steinen rerten
Wurfen sie über den graben
Alsus wart der strit erhaben
Ein sit unde ouch andersit
Was strit über strit
Al umbe die gewere
Doch gesigete daz here
Maneger dâ die bruc brach
Wizzet ir wie daz geschach
Gegeneind man hundert man
Daz gwan in die burc an
Man nam in swaz man dâ vant
Spise silber unde gewant
unde edel gesteine
Ir genas ouch deheine
Ez weren kint oder wîp
Der behilt keinez den lîp
Die wurden erdrungen oder irtrat
dô man rante in die stat
dô dise nôt geschach
Die hêrren schûfen ir gemach
In der stat zu tenedon
Der künec agomennon
Die vürsten er besante
Swaz er ir benante
Die quamen mit einzeln scharen
Er sprach ir sult iuch bewaren
Unsern willen haben wir hie getân
Nû sehet waz wir âne gan
Menlich sinen rat tu
Och rate ich dar zu
Daz wir an über mut
Varen daz ist harte guot
Als ich iuch bewisen
Schuldegen wir parisen
Daz er gewalt habe getân
Sô sullen wir daz dâ bî verstan
Daz michel grozzer gewalt
Mit sîner wasen wart gestalt
Ich meine esionam
Die thelamon hie nam
Durch daz selbe ungemach
Uns diz leit ouch geschach
Wir wollen boten senden dar
Daz man an in erfar
Wollen sie elenan wider geben
Sô sullen wir mit gnaden leben
Wollent sie aber des niht
Was ob in lichte wirs geschit
Sô wirt ouch unser rede recht
Ir hêrren nû seht
Ob ich reht gesprochen ha
Nû sprechet nein oder ja
Die vürsten duchte der rat guot
Die andern glich sinen mut
Redete sus unde sô
dô santen sie zu priamo
Umbe daz gerete
Als der künec geredet hete
ûf saz vlixes
unde ouch diomedes
unde ir rîter mit in
unde riten zu troyge in
Sie riten ûf unde nider
Die strazze vort unde wider
In der stat uberal
dô quamen sie vur den sal
Einen guldinen boum sie ersahen
Die hêrren dô iahen
Sie sehen dâ wunders gnuc
Obene er vil zelgen truc
Undene was er kleine
Des wunderte sie gemeine
Wan abe daz were
Daz er von der swere
unde von der uberlesten last
bî der erden niht enbrast
Er was obenne vil breit
Sine zelgen wâren geleit
über al die strazzen
Die hêrren nider sazzen
unde haften zu dem boume
Ir ros mit den zoume
Sie gingen vur den künec stan
unde wurben ir botschaft san
Vlixes zu aller erst sprach
Daz dâ zu sprechene geschach
Agomennon dir sagen tut
Holde minne unde allez guot
unde heizzet dich des biten
Daz du im heizzes mit siten
Wider geben elenam
Die paris sinen bruoder nam
Daz tu kurzliche
Ez vrumet dime rîche
unde ouch dime lânde
Du enhast es keine schande
Ob sin bete hie geschiet
Ist daz aber im niet
Gefrumen mac sin bete
Er tut als ercules tete
Der her reit mit gewalt
Du weist wol waz du tun salt
Ich enweiz waz sprechen mê
Tu daz dir wol ste
Priamus sere des erschrac
dô dise rede gelac
unde enpfinc grozze swere
Niewen durch die mere
Die er hette gehort
Doch enpfinc er die wort
Senfter unde vil baz
Den im wisete der alde haz
Er sprach des wirt guot rat
Daz ir hie geworben hât
Des ensol ich iuch niht wizzen
Sullen mich die krîchen bizzen
Sô muzzen sie mir naher kumen
Ich enhan hie des niht vernumen
Daz ich wolle krowen
mîn houbet von disen drowen
Oder von leiden
Ir muzzet hinnen scheiden
Von troyge an ende
Ez ensi daz man mir sende
Mine swester esionam
Er engesehet niemer elenan
Daz mir die mage sint erslagen
Daz wil ich iuch hie niht klagen
Wen daz ir hie boten sit
Die alde vehe unde nit
Die solde iuch zu unstaten komen
Ich wene ir habet wol vernomen
unde wizzet wol daz ungemach
Daz antenori gescah
In uwerme lânde
Ich geswige ioch der schande
Mir wirret daz mere
Daz ez unrecht were
Daz der bote engulde
Sines hêrren schulde
Nach dirre rede under des
Sprach diomedes
Ez engezimet niht wol
Daz man uns glichen sol
Hunde wern wir hunde
Ez queme in kurzer stunde
Solden wir iuch bizzen
Wir wolten iuch zurizzen
Daz uwer dehein teil
Blibe ganz noch geheil
Wir sint deheine hunde niet
Waz ob iuch lichte wirs geschiet
Den wir iuch bizzen
Waz solde got wizzen
Den edeln krichischen vurten
Daz sie vechten niht entursten
Des wirt diz lânt noch verhert
Wir bringen hie schilde unde swert
Ez sol noch alsô geschen
Ir sult hie ritterschaft noch sehen
Hundert tusend unde noch mê
In disen iaren unde ouch ê
Daz er hette gesprochen
Daz was na gerochen
An ougen unde an zungen
Hundert zusprungen
Den priamus werte
unde in den lîp nerte
Waz sol dise rede sin
Ich wande diz hus were mîn
unde daz ich wirt were
Nû tut es niht mere
Ez gezimet wol mîner kronen
Daz ich boten schone
Her zu sprach eneas
Der dâ nahe bî was
Sint sie wurden her gesant
Die uns zu vürsten unser lânt
unde wollen uns leide sprechen
Man sol ez an in rechen
In ist andere rede nôt
Daz in ir künec gebot
Zu werbene in disme rîche
Daz werben si gezogenliche
unde leisten irs hêrren gebot
unde getete ich ez sam mir got
Ez koste mir vil ture
Man brente mich in eime vure
Aber sluge mich mit blenden
Oder man hizze mich blenden
Ez ist vil ubel getân
Man sol ez uns mer erlân
Vlixes die rede undernam
Mit worten als ez wol gezam
unde hup sich von dannen
Mit den sinen mannen
Balde sie ûf sazzen
unde riten ir strazzen
dô sie quamen hin wider
Sie sazzen von den rossen nider
unde sageten zu mere
Wie ez in kumen were
Beide sus unde sô
Von hêrren priamo
unde von enea
Beide verre unde na
Die sint dort hie dâ
Beide nein unde ia
In dem her uberal
Biz ez sollen ûz schal
unde sie ez wol hetten vernumen
Wie ez zu troigen was kumen
Den boten was der tisch gereit
dô verclageten sie ir leit
Ie baz unde baz
Ir iegelicher vurgaz
Durch die guoten spise
Der zornlicher wise
dô diz geschach under des
Bereitte sich anchilles
unde der kune theseus
unde dar zu thelesus
Dri tusent mit in
Die volgeten den drin
Zu messin in ein guot lânt
Dar wurden sie gesant
Nach spise unde nach gwinne
Des was dâ vil inne
Sie roubeten unde branten
Allez daz sie beranten
Daz lânt in gluten allez schein
Theucer reit in engein
Der künec von den lânden
Sin leit er dô ande
Mit den krîchen er dô streit
Biz daz er si gar über reit
Er zufurte ir schar
Achilles der nam sin war
unde tete im einen slac sô groz
Daz er ûf die erden schoz
Eine totliche wunden
Zu den selben stunden
Thelafus ûf der walstat
Anchillen des bat
Daz er thucrum lizze leben
Wen er im wilen hetten gegeben
Herberge in sime lânde
Ich hette ez grozze schande
Sint er mir hie êre bot
Enhulfe ich im niht ûz der nôt
Des er in gebeten hete
Daz geschach dô zu spete
Theucer sô sere gewunt was
Daz er des slages niht genas
Theucer lac an der nôt
niht wol lebende noch tôt
dô sante er nach theleso
unde sprach zu im alsô
Ich enhan des libes niht mê vrist
Nû du ercules sun bist
Nû hore unde sich
Wie er wilen troste mich
Mir was ein künec in mîn lânt
Als ez nû ist gerant
Sine helfe ich vurkos
Daz ich daz lânt niht verlos
Des genoz ich dô sin
Alsô solde ich hute dîn
Ob ich den lîp solde hân
Ir hât mir beide wol getân
Des gebe ich dir hute
mîn lânt unde mine lute
Man unde dinstman
unde allez daz ich ie gwan
Du solt mich lazzen begraben
Ich mac des libes niht gehaben
Bestate mich mit êren
Ich muz hinnen keren
Als er dô vor sprach
Daz dinc allez alsô gescah
Er wart mit êren bestat
Thelasus lânt burge unde stat
Eidete er in sine gewalt
unde ander êre manicvalt
Achilles der helt gemeit
Wider zu dem her reit
unde hiz thelafum dâ bliben
Daz er hizze scriben
Sine burge unde sine veste
unde sin gelt weste
unde besetzete sin lânt
Biz im ein bote wurde gesant
Daz er denne queme
Swa er daz vurneme
Daz geschach alsô
Achilles sagete dô
Als er quam in richte
Thelafis geschichte
ê ich spreche vurbaz
Sô sult ir rechte merken daz
Daz ich iuch leren
Wer die zu troyge weren
Mit irme harnasche ûf die gewer
Gegen den krichischem her
Von sicilien pyndarus
Arpon unde adrastus
Zu gewere dâ sazzen
An einer andern strazzen
Zu colophon gein dem mer
Sazzen sie mit irre gewer
Saras unde marsius
Nesteus unde pfimacus
Dise hêrren viere
hetten dâ grozze ziere
Der künec von syze glaucon
unde sin bruoder sarpendon
Priamus mage
Die hetten an irre plage
Dri tusent rîter wol bekant
über al troygen lânt
Dâ was von lauconie
Mit sîner massennie
Eufemes ein kune helt
Mit tusent rittern ûz erwelt
ouch was dâ hupus
unde der grozze cupesus
Mit guoter geselleschaft
Man saget daz ir ritterschaft
Were harte nutze
Mit maneger hande geschutze
Ouch was her remus dâ
Der künec von sytenenia
Sine gesellen wâren wol gezogen
Siben grafen vier herzogen
Manic rîter milde
Glich wâren ir schilde
Ir wappen unde ir banire
Von einer hande ziere
Dâ was ouch von traze
Von schonen gelazzen
Der künec pretemisus
unde sin nefe krepeus
Tusent rîter mit in
Die hetten zu rosse guote gwin
Dâ was von vrisce centipus
Milceres unde alchamus
Dise hetten gereit
Siben hundert rîter gemeit
Vunas von pfilistea
Was mit tusent rittern dâ
Mit alsô manegen dâ was
Vortinus unde sanias
Sie wâren kune alle dri
Des guotes unde der spise vri
Mir saget ouch daz buch sus
Daz boetes unde epistropus
wâren dâ von eime lânde
Daz man kume erkande
Alsô verre waz daz lânt
Ez was botina genant
Ouch was zu troyge
Der künec von pafagoye
Pfilemenis genant
Sô verre was sin lânt
Daz er mit grozzer erbeit
In eime mande dar gereit
Dar zu in drin wochen
Alsô hât dares gesprochen
Die wappen an sime schilde
wâren gegraben bilde
Von edelme gesteine
Die man in den wazzern reine
bî dem paradise vant
Eufrates unde tygris sint sie genant
Dâ was der künec von morlânt
Als ich ez gescriben vant
Nente ich in daz were schande
ouch hie in disen lânden
Die vrauwen verdechten mich des
Ob ich in nente xerses
warumb solde ich in niht nennen
Man mochte in harte wol erkennen
An sîner manheit
Mit geschutze er zu allen ziten streit
Er hette anders deheine gewer
Alsô enhette ouch sin her
Mit im was mennon
Der was sîner swester son
Dâ was von therasche theseus
unde sin sun archilogus
Priamis mage
An warte unde an lage
Beidesamit vil wis
Sie hetten ouch zu strite prîs
Von greste dâ was
Vion unde esdras
Zwene kunige rîche
Die wâren dâ hubischliche
Ouch hette dâ hof unde hus
Der künec pistropleus
Sin lânt hiz ezenie
Man vant dar inne arzedie
guote selben guote krut
In den lîp unde an die hut
unde anders guote wurze
Daz ich die rede kurze
Die hêrren wâren alle dâ
Baz dannen hie gescriben sta
Iegelicher durch daz rechte
Etlicher durch sin geslechte
Ettelicher durch vrutschaft
Etlicher durch ritterschaft
Etlicher durch minne
wâren sie zu troyge inne
Daz ich ir hie gesaget hân
Die wurden ectori undertan
Daz er nû were
Ir guot richtere
Ector sine vrunt bat
Daz sie alumbe die stat
Zu den erkeren
Wol bereitet weren
unde daz sie bewarten die tor
Einenthalben saz antenor
In anderthalp troylus
Andersit deiphebus
Einsit polidamas
Andersit eneas
Alsus teilten sie sich
Dâ hutte ir iegelich
Mit libe unde mit guote
An sîner wart hute
Als ez im zu êren gezam
unde zu gevort wol quam
Dannoch was agomennon
Mit den krîchen zu thenedon
unde vreuwete sich des
Daz kumen was polimedes
Wen er quam harte wol
Mit drizzic schiffen vol
Dâ heime er selber bliben was
Wenne er kume genas
Des libes wuwene
Daz sie zu athene
Sine vart hetten ûf geleit
Des wâren sie sin ungemeit
Beide durch in unde durch sich
Daz was harte billich
Zu rate sie dô gingen
Wie sie ez âne gefingen
Daz sie mochten gesigen
Ob sie sie wolden beligen
Oder mit schiffen bestan
Ir iegelicher sprach ûf wan
Als in larte sin mut
Disen duchte die rede guot
Daz ez mit schiffen wurde erhaben
Iener daz leger ûf den graben
Dirre den sturm der den strit
Als man danne in rat pflit
Manic rat dâ geschach
Palimedes dô sprach
Maneger git guoten rat
Der selber rates niht enhat
Allein kume ich zu dem rate
Einteil alzu spate
Waz sol lenger hie gelegen
Ob ir gemaches wollet pflegen
Sô ensoldet ir her kumen sin nie
Woldir aber ligen hie
unde iuch nirgen zu bereiten
unde alhie ir beiten
Unz sie mit iuch striten
Nû zu disen ziten
Die werld zuget ê
Den uwer wille vollen ge
Heizzet griffen dar zu
Daz uwer schif morgen vru
Zu troyge sin an dem stade
Ia ist ez uwer schade
Daz in zu grozzen staten stat
Daz ir hie gelegen hât
An der warnunge
Mit uwer samenunge
Ob ich iuch rechtes innen
Sô varet balde hinnen
Ir liget als unwise
unde zeret uwer spise
Der rat behaget in allen
Er mochte in wol gefallen
Wen er wislichen riet
dô ensumten sie sich niet
Sie hizzen schaffen unde bewaren
Wer dâ vor solde varen
Wer verre wer na
Wer hie unde wer dâ
Reiten sie sich begunden
Ir segel sie ûf bunden
unde bereitten sich alle die nacht
Alz ez vor was gedacht
Des morgen vil vru
Segelten sie zu troyge zu
Ie baz unde baz
Der wechter ûf der zinnen saz
Sine tageliet er sanc
Daz im sin stimme erklânc
Von grozme done
Er sanc ez taget schone
Der tag der schinet in den sal
Wol ûf rîter über al
Wol ûf ez ist tag
dô er gesanc sin herze erscrac
Sere unde harte
Er gesach ûf der warte
Blicken gegen dem mer wert
Halsberg schilt helm swert
unde die baniren manicfare
Er enwiste wannen oder ware
Sie wâren oder solden
Oder waz sie tun wolden
Er schrei alsô sere
Daz alle die wechtere
Die ûf den zinnen stunden
Schrigen begunden
Er rief unde klagete
Daz die burc alle waugete
vürsten vrigen dinstman
Scutten ir wappen an
ûf die ros sper an die hant
Sporn umb iegelicher sinen helm bant
Swert unde schilt zu siten
dô begunden sie vintliche riten
Vil balde unde gerade
Hin zu des mers stade
Rechte an der selben ziet
Als die krîchen andersiet
Ir habe hetten vunden
Alda sie sie bestunden
unde werten in die habe
Die krîchen wolden niht dar abe
unde enmochten mit êren
Dannen niht gekeren
Ouch vursmahet ez in gare
Dâ hette an der ersten schare
Prothesilaus der arge
Der künec von punlarge
Hundert schif mit rittern dâ
Im was zu dem lânde vil ga
dô er ilete an den stat
dô wart im vurt unde pfat
Gewert dâ vil schiere
Die kunen troygiere
Beide vort unde wider
Daz mer ûf unde nider
Wol dri mile
Schuzzen sie die pfile
In die schif sô dicke
Glich eime ougen blicke
Daz ir senewe nie gelac
Sie slugen unde stachen
Die mastboume sie in zubrachen
Sô daz ir segel aller zustoup
dô geschach mort unde roup
Alsô uzzer mazzen groz
Daz mer rot von blute vloz
Als ez wer daz rote mer
Sie namen in lîp unde gewer
Die her ûz kumen wâren
Die zugen sie mit den haren
Her unde dar durch den sant
Dâ liezzen die krîchen ein pfant
Ander selben hervart
Als ez dâ geachtet wart
Sibenhundert oder mê
An die ertruncken in dem se
Sie sigelten einzzelin zuo
Prothesilaus quam dô
ûf daz roz an den griez
Er schriet sper unde spiez
Er rante unde tratte
sîner er vil beratte
Der gevangen er vil loste
In dem mer er sie troste
Beide er gebot unde bat
Daz sie drungen ûf den stat
Dâ was von gedrenge grozze nôt
Als dirre ieme die hant bot
Daz er in zuge ûf den sant
Sô swebete im die hant
Daz er es niht wart gewar
ê er im bot den stump dare
Dâ was dranc über gedranc
Der krîchen vil zu stade spranc
Mit den spiezzen mit den bogen
Mit den armbrusten ûf gezogen
Entlazzen unde gespannen
Mit den schifmannen
Mit den sarianten
Die krîchen genanten
Daz ir vil zu stade quam
Ettislicher ûz swam
Ettislich ginc unde wut
Als man zu sulcher nôt tut
Prothesilaus dô gwan
bî im siben hundert man
Drizzic tusent rîter dâ mite
Man saget daz er dô strite
Sô rechte ritterliche
Daz in deheine rîche
Nie rîter baz gestreit
Niewen sin eines erbeit
Die krîchen weren alle begraben
Sus wart der strit dâ erst erhaben
Man saget daz dâ enwere
Dehein rîter sô swere
Noch veizt noch sô groz
Sô ungekleidet noch sô bloz
Sô kranc noch sô blode
Sô kune noch sô snode
Er enmuste in dem strite wesen
Der dâ kume was genesen
Der hup sich wider in den strit
Dâ wart der alde nit
unde die alde ruwe
Sô unsamfte nuwe
Daz ez anders niht enkoste
Den ioste wider ioste
Mit dem sper durch den man
Swer den andern quam an
Der enliez sin niet
ê er in gar zuschriet
Dâ was val über val
Daz volk strebete uberal
Iegelicher den andern âne grein
Sie schrieten vuzze unde bein
Houbet arme hende
In dem ellende
Die von krîchen dar quamen
Den schaden sie dâ namen
ouch geschach dâ michel schade
Ir quam ouch vil zu dem stade
Die des niht hetten vernumen
Wie ez den vordern was kumen
Wenne sie mit einzelinger schare
Vuren alle dô dare
Archelaus unde prothenor
Vuren mit irn schiffen vor
Nach prothesilao
dô si gesahen daz er sô
Mit den troygeren vacht
dô vursuchten sie ir macht
Wie sie den stat begriffen
Mit vunfzic schiffen
dô vloc in engeine
Schutze unde gesteine
Sô dicke sie vielen
ê denne iene ûz den kielen
Geblicketen mit der ougbra
Sô stackete der pfil dâ
Oder in dem houbete der stein
Zu brochen houbet oder bein
Zu wart sie doch hilden
Die schief dô schielden
Mit gewalt an den stat
Dâ wart geslagen unde getat
Von vinden unde von vrunden
Daz des meres unden
Von gemenge wart trube
ê sich daz volc erhube
Daz ez queme ûz dem mer
Nestor quam mit sime her
Mit sehzic schiffen zu getriben
Die erde mochte erbiben
Von rinnen unde von vallen
Nestor brachte sine alle
ûf den stat mit gewalt
Dâ wart wunder gestalt
ûf dem gefilde
Mit spiezzen unde mit schilde
Sich wa weren vürsten
Die baz gefechten tursten
Wider die troyre
Den dise viere
Prothenor unde archilaus
Nestor unde prothesilaus
Zuhant quam aschalafus
unde der hêrre alinus
Mit drizzic schiffen zu geiaget
Als von den andern ist gesaget
ê sie quemen zu dem stade
Gwunnen sie grozzen schaden
Stich hie unde slac dâ
ê er gefregete wa
unde den slac dare bot
Sô lac er ûf der erden tôt
Den krîchen merte ir schare
Des wurden die troyere geware
unde wichen hinderwert
In wâren sper unde swert
An den ecken widerleit
Daz daz swert niht ensneit
unde daz sper niht enstach
Leides in doch niht geschach
Sie triben die krîchen in daz mer
Alleine hetten sie deheine wer
Ir was dô sô vil entsamen
Daz sie sich musten habe geschamen
Uzzer mazzen sere
Ob in missegangen were
Vlixes zu rurte
Virzic schif er vurte
dô gesach er ûf dem se
Tusent krîchen unde mê
tôt tuchen unde sweben
dô begunde er zu stade streben
Daz er queme ûf daz lânt
dô wert im mit heldes hant
Pfilomenis den vort
Vlixes trat ûf des schiffes bort
unde sluc unde dranc
Unz er ûf den stat spranc
dô er ûf dem stade stunt
Pfilomenis in bestunt
Mit starken slegen âne gruz
Er was zu rosse unde dirre zu vuz
Er sluc slac über slac
Daz im der arm nie gelac
Schone stunt vlixes
unde gestatte im des
Biz er muden began
dô sluc er den man
Durch daz kinne in den munt
Daz dâ niht vor bestunt
Joch vleisch noch bein
Waz daz swert ie berein
dô er wider zucte daz swert
Iener viel zu der erden wert
Als er tôt were
Man klagete in harte sere
Under sinen mannen
Sie wolten in vuren dannen
Vlixes enstatte des niet
Er sluc unde schriet
Under der ritterschaf
Swaz er mit dem swerte traf
Daz vur allez enzwei
Ir iegelich sin zeichen schrei
Sie zugen in her unde dare
Bleich unde missevare
Den künec von segontoie
Doch hulfen im die von troyge
Daz er des libes genas
Wen ir drizzicstunt mer was
Der . die in dâ nerten
Den der die in dâ verten
dô hette thoas
unde ayax der sin geselle was
Hern thelamonis sun
unde der künec agomennum
unde menolaus sin bruoder
Ir segel unde ir ruder
Mit gewalt an den stat bracht
Ir ros wâren wole bedacht
ûf covertiure
rîche unde ture
Pfellil unde cindat
Arne lewen dar in genat
unde ander zeichen dâ mite
Als ez noch ist site
Irn lîp sie behutten
Ir wapen sie an schuten
Beide die hêrren unde ir man
Sie zugen ir halsberge an
Dar ûf unde dar undere
Sô man beste kunde
Die wapen rocke vinden
Sie hiezen ir helm ûf binden
Schilt sper unde swert
Gap man in darwert
Daz was als ez solde
Von silber unde von golde
Wol gezimieret
Sie quamen gelasieret
Al mitten ûf den kreiz
Ioste pointe poneiz
Vil manicfalt dâ was
Durch den sant durch daz gras
Sie slugen dâ unde hie
unde gewerten nie
Deweder hêrre noch knecht
ê sie gwunnen halsbercht
Zu glichen widergelde
In wazzer unde in velde
Prothesilaus was erlegen
Er hette strites vil gephlegen
Iedoch er es noch vil vaste pflac
Biz er von krancheit erlac
Beide genant unde ungenant
Die vürsten von kriclânt
wâren vor troyge alle
Leidic von der valle
Von vrunden unde von magen
Die in erslagen lagen
Sie ranten alle in den strit
Eine sit unde ander sit
Hie engegen dâ engein
Dâ was glich unde ein
Beide lîp unde tôt
Hie nôt dâ nôt
unde hette ich zehen munde
Ich wene ich niht enkunde
iuch zu rechte gesagen
Waz von troyge wart erslagen
ûz der burg quam dô gerant
Der künec dâ von morlânt
Mit den araboisen
unde mit den turkoisen
Die wâren dâ vil nutze
Mit irme geschutze
Sie konden beide harte wol
Deweder man tun sol
Iagen oder vlihen
unde irn bogen zihen
Swa die senewee hine sluc
Swaz der rîter âne truc
Ez vur durch in san
Als er niht enhette an
Beide verre oder bî
Mit eime pffile durch dri
Sie ranten unde lieffen
Sie schuzzen unde rieffen
Daz beide berge unde tal
Mit glichme lute wider schal
Sie schuzzen sô sere
Daz die krîchen mere
Vluhen wider in daz mer
Dan sie sich karten zu wer
dô rief polimedes
Enschamet iuch helde niht des
Daz iuch diz morfolc iaget
Ich sehe wol ir siet vurzaget
Die mit mir hie sit
Keret wider in den strit
Swelcher uwer nû keret
Der sol ez sin geeret
An wibe unde an kinden
Er sol ez niht verwinden
In minne kunicrîche
Swer sô zegeliche
Disen strit schuhit
Oder hinnen vluhet
Under des gesach er einen mor
Einen vürsten der hiez sicamor
An dem erkuelte er sinen zorn
Er nam daz ros mit den sporn
unde begunden in âne riten
unde stach in durch die siten
Sô sere daz im die hant
An der wunden widerwant
Polimedes reit vurbaz
unde rach sinen haz
Die sine volgeten im mite
Der enwas deheiner er strite
Mit sô getaner manheit
Als ir hêrre vor streit
Under sîner baniere
Wart der troygiere
Dri hundert erslagen
Daz begunde ector klagen
Wen ez im was vil leit
Wol zu gereche unde breit
ûf sin ros er spranc
Er sluc unde dranc
unde hurte unde stiez
Sin ros in sprungen er geliez
Als ez vlucke were
Ector der gewere
dô er quam zu gerant
Prothesilânum er vant
ûf dem gefilde
Er ramte im gegen schilde
Den schaft er alsô sere treip
Daz dâ niht vor bleip
Durch daz herze er in stach
Daz er niemer mer wort gesprach
dô begunden die krîchen klagen
Daz der degen was erslagen
dô begunden schrigen
vürsten unde vrigen
dô was leit über leit
Ector rante unde reit
Von ende zu ende
Arme unde hende
Liez er sô umb gan
Im enmochte niht widerstan
Swaz er berurte
Vil gar er daz zufurte
Anchilles sporn zu siten sluc
Sin ros in in den strit truc
Er gram unde bram
Swaz im zu quam
Sint erhaben was der zorn
Daz waz allez vurlorn
Zu dirre hant zu der hant
In quamen sine rîter nach gerant
Dri hundert unde mê
unde striten mit ectore
Sie begunden zu strîchen
Ez muste allez wichen
Ir gedrenge unde ir geschurge
Unz an daz vurburge
Rechte mitten durch den hagen
Begunden sie sich wider iagen
ouch wart geiaget ector
Biz an daz burge tor
Wenne troylus unde paris
Achilles hette grozzen prîs
Al dâ begangen
Er hette sie gefangen
Alle daz ir dâ was
Wen daz ir glich des genas
Daz iene dort inne
Sich werten von der zinne
Die krîchen schogeten dô
Allenthalben vaste zuo
Ez was abunt stunde
Ector begunde
Mit den sinen keren in die stat
Agamennon die krîchen bat
Daz die breiten ûf daz velt
Ir pafilune unde ir gezelt
unde hiez sie hutten stelle
unde boume vellen
unde machen hamiden
Sie entorsten ez niet vermiden
Daz er gebot daz geschach
Sie machten wende unde dach
Von deme walde
Zu dem ersten einfalde
Sint baz unde baz
Biz man troyam sô besaz
ê denne sie sich liezzen vertriben
Wolten sie gefangen bliben
Oder lazzen dâ daz leben
Oder man muste in die burc geben
Oder sie gwunnen sie mit kraft
Dâ sie wart sezhaft
Dâ wart sie wol gesezzen
Des enwart ouch niht vergezzen
Sie enschûfen ir hute
Zu libe unde ouch zu guote
In aller hande sache
Zu ruwe unde zu gemache
Als ergangen was die nacht
Ector wart ûf gewacht
unde die troyere
Sie hizzen ir baniere
unde ir schilte bringen
Die schilte sie ûz hingen
Die baniere sie ûf stacten
Daz volc sie ûf wacten
In der stat über al
Dâ wart harte groz schal
Der tac begunde schinen
Sie bliesen ir businen
unde allerhande her horn
Ich wene daz nirgen ein torn
In der stat enwere
Dâ bliesen ein turnere
Sie quamen alle gemeine
Vur der houbet porten eine
Die dâ hiez dardanides
unde vureinten sich des
Sie wolten die krîchen bestan
Der kune ector nam san
Under den vürsten wâren
Weilcher mit sîner schare
Vor varen mochte
Daz der dâ zu tochte
dô riet der künec selbe daz
In der werlde nieman vugete baz
Den der künec glaucon
unde sin bruoder sarpedon
Sie wâren beide von lizelânt
Sie scharten ir volc alda zuhant
Vater halben hette ector
Einen bruoder hiz cicillânor
Den hiez man wen er was ein degen
Der ersten baniere pflegen
Von therasec theseus
unde sin sun archilogus
Dar nach sich scharte
Miceres ir schar bewarte
Dar nach der kune cantipus
unde der künec alchamus
Dirre vor gesageten schare
Nam her troyilus ware
Der hette harte guot wort
Von ritterschaft unde geurbort
Sinen schilt mit grozzen êren
Den bat man leren
unde wisen daz her
Beide zu strite unde zu gewer
Er sprach wie gerne er tete
Swes in ector bete
Was sol dîn bete sein mir got
Ich leiste gerne dîn gebot
Ector scharte sich der helt
Den daz volc hette erwelt
Zu eime richtere
unde cupesus der gewere
unde hupus der grozze
unde alle sine genozze
Remus sin volc unde sine diet
Enliez ouch ungescharet niet
Noch der kune polidamas
Der von penoie dar was
Der künec pretemisus
Dise bewarte deiphebus
Hern priames sun
Alsô tete der künec pfiun
unde der künec esdras
Ir itweder von agreste was
Als ich daz buch hore sagen
Vion hette einen waugen
Von silber unde von golde
Dâ er mite striten wolde
Gepriset unde gezieret
unde sô gezmieret
Daz allez dar abe sprach
Swaz in mit den ougen sach
Von elfinbeine
Mit guotme gesteine
Obene unde unde
Er was wert tusent pfunde
Ector satzete pytagoram
über pfionem unde esdram
Daz er were ir geleite
Zu strite unde zu erbeite
Ector bat eneam
Daz er an sîner schar nam
Eufemen den alden
Wan sîner schare wolde walden
Gerne sprach eneas
Tun ich daz du geredet hast
Wilt du varen zu strite
Sô reite dich bezite
Dâ enhorte deheine beite zu
Ector bereite sich du
Alsô tete ouch paris
Der bereitte sich in allewis
Mit rosse unde mit gewande
Der künec von morlânde
Gesellete sich zu sîner schare
Ir deweder nam des andern ware
Als ich sie vor hân gesaget
Die von troyge unverzaget
Hetten sich alle geschart
unde uzzer mazzen wol bewart
Sie hetten pancir kollir
Krocanir testir
Armysen unde platen
Geschutze in guoten baten
Armbrust ûf gezogen
Kocher pfile unde bogen
Stralen unde bolzen
Yserinne kolzen
Dar zu guldine sporn
unde halsberge ûz erkorn
Schilde sper helm unde swert
Ros unde zeldende pfert
Satel zoum nach irme site
unde koverturen dâ mite
ûf die ros über sich
Sinen wappenroc ir iegelich
Von maneger hande gescrate
Von schomme zindate
unde pfellil von samite
lânc unde wite
Wol zu gereche
Wil man daz ich spreche
Mit kurtzlichen worten
Sie offenten ir pforten
unde riten ûz vil wol bereit
Mit sogetaner gewisheit
unde mit sulcher gereitschaft
Daz dâ niht zu entraf
Dardanides die pforte hiez
Dâ man daz volc ûf liez
dô sie quamen vur daz tor
dô begunde ector
Umb sich zu sehen
Vaterhalben zehenne
sîner bruoder er gesach
Zu den zehenen er sprach
Daz sie sin war nemen
Wen sie zu strite quemen
Rîter sie alle wâren
unde kunden wol gebaren
Der eine hiez odinias
unde der ander esdras
Der dritte anthomus
Der vierde rodomerius
Der vunfte hiez delon
Der seste hiez quintilion
Der sibende sylilous
Der achte kassibilaus
Der nunde hiez dayron
Der zehende was mahtinen son
Der hiez dô roscalcus
Mir saget daz welsche buch sus
Sie name ectors alle ware
unde hetten an irre schare
Zwenzic tusent ûz erkorn
Rîter von troyge geborn
Ector ûf ein ros saz
Harte guot . man saget daz
Ez hieze galathea
Ez sante im pentesilea
Ein hubische iuncfrouwe
Mit slegen noch mit drouwe
Mochte man ez betwingen
Swa ez quam zu springen
Dâ enkunde niht vor bestan
Ez enwolde vollen sprunc hân
Ez enwart nie dehein noz
Daz pfert were sô groz
Sô hoch noch sô wol getân
Sô daz selbe kastellân
Ector dô priamun bat
Sinen vater varn ûf die walstat
Daz er der leste wer mit sîner schar
sîner sune namen sin zwenzic war
Under den bastharten
Zehene ectorem bewarten
Ir wâren drizzic der kebeskint
Zehene ir genant sint
Noch dan ich ir gescriben vant
Siebenzehene genant
Dri sint ir über bliben
Ungenant unde ungescriben
Ich enweiz niht um die dri
Wie ez darumbe kumen si
Die sibenzehene wil ich nennen
Daz ir sie kunnet erkennen
Der erste hiez menalus
unde der ander cirrus
Der dritte celidomas
Der vierde ermagoras
Der vunfte klareanus
Der sehste sardineus
Ysdor hiez der sibende son
Der achte margariton
Der nunde vanianus
Der zehende gymeanus
Der elfte mathan
Der zwelfte almadian
Der drizehende dolodageles
Der virzehende godeles
Der vunfzehende duglas
Der sehszehende geheizzen was
Damor der leste thare
Were er mir gesaget mê
Ich hette ir namen hie gewagen
Sie wâren deheine zagen
Sie wâren hubisch kune vro
Mir irme vater priamo
dô bî der selben zite
Riten sie zu strite
dô scharten sich gein colofon
Pyndarus unde arpon
unde die von pfiliste
unde die von arbee
unde die von botine
Suriane unde ermine
unde die von bionie
unde die von pafagonie
unde anders harte manic man
Des ich genennen niht enkan
Ouch scharten sich andersiet
Die krichischen vürsten in den strit
Ir richter agomennon
unde achilles peleus son
Irre baniere sich underwant
Ouch sô scharten sich zuhant
Sin geselle patroclus
Merion unde ydomeneus
Dise kunige zwene
unde menesteus von athene
unde der künec aschalophus
unde sin sun alinus
Die hêrren von torconie
unde dise kunige drie
Prothenor unde archelaus
unde der künec menelaus
Um den diz leit allez quam
Durch sin wîp elenam
Ouch scharten sich von vocidis
Epistropus von celidis
Ayax unde die sine
Thelamonis sun von salemine
Theucer unde theseus
unde dormus unde eusimacus
Diese hêrren viere
Vuren under einer baniere
Polixenus reit under ir schare
unde nam irre baniere wâren
Ouch scharten sich thoas
unde er vilithoas
Ayax von calcedonien lânt
Nam ir baniere an die hant
ouch scharte sich balde
Nestor der alde
Ouch scharte sich under des
Mabonen sun hunes
Der künec mit im hete
Die von massagete
unde die von araboise
unde die turcoise
Vlixes sich scharte
Menelaus mit im karte
Der künec dâ von tygris
Sie wâren beide vil wis
Och scharten sich dô
Die von prelargen unfro
Sie begunden harte sere klagen
Daz in der hêrre was erslagen
Prothesilânus von ectore
darumbe ilten sie deste mê
Daz sie wurden bereit
Zu rechene irs hêrren leit
Als ez was vil billich
Ouch scharten sich
Ein vater unde sin son
Daz was der künec machaon
unde sin vater alcalofius
Mit in der künec polidius
dô scharte sich theophilus
Der sô unde dirre sus
unde der künec euripilus
Mit sîner massenige
Er was von yrcanige
Ouch scharten sich mit nide
Zwene kunige dâ von lide
Der eine daz was antipus
unde der ander eusimacus
ouch scharte sich von amise
Mit harte grozzen prise
Der hêrre polibetes
unde der künec politetes
Geborn von melibe
unde mit diomede
Der herzoge stelenus
unde der schone eurialus
Ouch scharten sich dâ mê
Der künec von manesse
unde der vil schone prothoilus
unde von kypre eunuchus
Ouch hup sich ûf ir spor
Von capadie capador
Agomennon der gewere
Der krîchen richtere
Der bewarte sine schare
Ouch sô nam sin ware
Von micene ein starke diet
Sie liezen en umbewart niet
Weder er ginge oder riete
Sô wâren sie im vaste mite
Manic hundert tusent man
Liez sich dâ striten an
Dem eines riemen niht gebrach
dô in zu stritene geschach
Sibenunzweinzic was der schar
Die zu strite quamen dar
Manic tusent baniere
Rechte unde alsô schiere
Sô sie sich gescharten beider sit
Sie begunden sô in den strit
Beide ilen unde streben
Als sie dâ solden leben
iemer mere âne nôt
Sie enachten niht ûf den tôt
Oder waz tôt were
Daz was in unmere
Sie begunden sich undergrazzen
Zu erst mit gelazzen
Dar nach mit worten
Die schafte die sie vurten
Vazzen sie die begunden
Sie enmochten noch enkunden
nihtes er bieten
Sie wolten sament striten
Hector sporn zu siten sluc
Sin ros in gegen den krîchen truc
Als ez vlucke were
Patroclus sô sere
Daz ros mit sporn rurte
Daz ez in vurte
Hectori sô balde engein
Als von einen bogen ein zein
Oder ein pfil dâ were gesant
Alsô quamen si gerant
Zu samne snelliche
Beide sament gliche
Sie zu brachen die sper
Beide dirre unde ouch der
Die schefte stuben ûf wert
Die hêrren griffen an die swert
dô begunden die recken
Mit den brunen ecken
Howen schroten sniden
Den wapenroc von siden
unde den halsberc darunde
Patroclo wart ein wunde
In daz herze sô groz
Daz er tôt zu der erden schoz
Der greift vur sine vart
Patroclus wart alsô hart
unde alsô kalt als ein stein
Im starten arm unde bein
Hector zoch in tôt vare
Beide her unde dare
über tal unde über berg
Biz er im den halsberg
unde ander sine wapen genam
Merion darzu quam
unde begunde slahen unde treten
unde wolte daz harnasch bereten
unde begreif sich mit ectore
dô enmochte er niht mê
Wenne er harte mude was
Merion hurte in ûf daz gras
Uns sluc im slac über slac
Daz er ûf der erden lac
Gefangen hette in merion
Wen der kune glaucon
unde von therasche theseus
unde sin sun archilogus
Diese starken helde dri
Quamen zu hulfe hectori
Glaucon von sice
Bestunt dâ von lice
Den kunen merionem
Er wolde sin niht schonen
Sie slugen sich um den kreiz
Sô sere daz in der sweiz
Durch die sarewat dranc
Daz vur in under die ougen spranc
dô sie hiewen unde sniten
Ir diener quamen zu geriten
Zu den selben stunden
Sere si begunden
Houwen unde scroten
unde zugen den toten
ûf unde nider durch den sant
Hector sich sin dô underwant
über den toten er schreit
Er sluc unde sneit
Umbe sich mit deme swerte
Manegen er des gewerte
Swelcher im zu quam
Daz er bleip tôt oder lam
Biz er einen rum gwan
dô nam er den man
Allez daz er hete
An daz gewete
Daz zu wer niht gehorte
Sin ysen er dannen vorte
Merion niht enbeite
Hectori er nach leite
Mit sîner baniere
unde sluc der troyre
mê denne zehene dar nider
Hector karte sich wider
Sinen schilt er vurschielt
unde schriet un spielt
Coverture ros gewant
Houbet bein arm hant
Er begunde sie vaste wider iagen
Biz er vierzehene hette erslagen
Merion ûf der walstat
Hectori vaste zu trat
Sie gingen sich underhouwen
Man mochte dâ wunder schouwen
Merion alsô sere vacht
Biz daz ectori die macht
Sere was engangen
Merion hette in gefangen
Wen daz cicillânor
Gesach daz her hector
niht mê muchte
Sin swert er ûz zuchte
Sô sere er in werte
Daz er in generte
Biz der von troyge sô vil quam
Daz man in mit gewalt nam
Als hector genas
unde im die hulfe kumen was
unde er wider gwan die kraft
Er denete sinen schaft
In den strit er wider reit
Daz er gereche sin leit
An merione
Eine wile hielt er schone
Ob er sin wurde gewar
dô quam dar zu mit sîner schar
Menesteus von athene
Gegen disme diese zwene
Cantipus unde miceres
Mit disen quam ouch under des
Hectoris bruoder troylus
unde von valcde alcamus
Gegen disen viere
Mit sîner baniere
Rante manesteus
dô begeinte im troylus
Manesteus liez dar gan
Im kunde niht vor bestan
ûf die erden er in stach
Daz er enhorte noch ensprach
Er vinc in an dem valle
Sie ranten zu alle
Dise daz sie in bereten
Iene daz sie in beheten
Ez was ein harte lânc zît
ê sie in behilden weder sit
Myceres nam die banier
Er schrei rîter schyvalier
Er rief alcamun an
Daz er loste disen man
unde hêrren cantipum
Vurlisen wir troylum
Sô hân wir zu vil verlorn
Er nam daz ros mit den sporn
Alsô teten iene zwene
unde bestunden den von athene
unde slugen vaste ûf in
Menesteus disen drin
Sie satzete zu wer
Doch wâren die dri eines her
Sie namen troylun mit gewalt
Doch werte sich der degen balt
Mit vil grozzen widerslegen
Sie begunden beidersit zu legen
Vinde unde vrunde
ê 
Troylus kunde
Wider ûf daz ros comen
dô hetten die sinen genomen
Vil bittern schaden leit groz
Hectoren des sere verdroz
Daz die sinen warn erladen
Beide mit laster unde mit schaden
Under die andern er treip
Nieman hinder im bleip
Von sîner massenie
Von torcomenie
Ein hêrre aschalafer genant
Quam gegen im gerant
Dirre hie iener dort
Beide wider unde vort
Ranten sie ûf den rinc
Ir iegelich den andern enphienc
unde gap im vor den guoten tac
Mit dem swerte einen slac
Daz ez gar besouf
unde daz blut dar ûz trouf
Beide zu leide unde zu lobe
Wilen lagen die krîchen obe
Bewilen lagen sie unde
Hector dô begunde
Sine sterke wisen
unde teilte daz ysen
Mit grozzer grimmekeit
Swas er der vinde bereit
Die musten wichen alle
Âne vlucht oder an valle
Daz was dâ bî wol schin
Troylun den bruoder sin
Vurter an daz burc tor
Menesteus sach daz hector
Die sinen iagete unde valte
unde in strite wunder stalte
Er karte im vaste zu underdes
Gesach er daz miceres
An eime ende dâ hilt
Sinen schilt er vursich schielt
Mit sime sper quam er gerant
unde stach in ûf des schildes rant
Sô uzzermazzen sere
Daz er gefallen were
unde komen zu gezoge
Wenne der hinder satelboge
Dâ er âne behafte
unde entsaz dem schafte
Die wile daz dise striten
Quamen dise zu geriten
Mit schalle unde mit dozze
Hupus der grozze
unde cupesus von arise
Mit harte grozzen prise
Mit einer micheln schare
Gegen disen quamen von krîchen dare
Archelaus unde prothenor
Grozze nôt was dâ vor
Hie wart daz leit zwifalt
Die krîchen vuren mit gewalt
In ginc zu an der macht
Ir volc den sic erfacht
Daz ersach remus unde polidamas
Ir itweder von zizionien was
Sie quamen mit gesprenge
In daz grozze gedrenge
Mit drin tusenten unde mê
Zwifalt was ir nôt ê
Nû wart sie drifalt erhaben
Sie begunden stapfen unde draben
unde ouch zurinnen
Al mit unminnen
Mit leide unde mit swerde
Gemalet wart die erde
Mit dem blute alrot
Der krîchen lac dâ vil tôt
Menelaus die nôt gesach
Von den daz leit allez geschach
Er sprach mir ist leide
Sô mir got beide
Daz wir die unsen hân verlorn
unde ouch um den alden zorn
Daz ich daz wîp verlorn hân
Nû muz ich under die erden gan
Oder ich gereche mînen haz
Ich sage iuch hêrren allen daz
ê denne ich daz lenger lide
Ich lieze ê bein unde lide
Gar an mir zusnide
Ich wil ez niht liden
Ich ensol noch enmac
Hute si mîn lester tac
Ob ich ez lenger gespern
Swer mîner êren nû gere
Der volge mir mit êren
dô begunde er zu keren
unde als er zu karte
Remus im gewarte
unde stoub im engein
Dâ geschach under in zwein
Stiche unde slege sô groz
Daz daz vur dar abe schoz
Die wile der strit under in was
dô begreif sich polidamas
Mit merione
Ir schilde schinen schone
Ir swert wol blichen
Swaz sie bestrîchen
Daz zufur allez gar
Polidamas sluc dar
Sô sere daz daz swert ginc
Durch des halsberges rinc
Durch vleisch durch bein
Als dâ niht were engein
Durch buch durch rucke
Dâ vilen zwe stucke
Einez zu der rechten hant
Daz ander zu der linken in den sant
Dâ was allenthalben klage
Menelaus quam zu slage
Mit hêrren remo
Sie underhiewen sich dô
Daz remus wirs dar abe geschiet
Sinen helm er im zuschriet
Uns sluc im die stirn enzwei
Polidamas sin zeichen schrei
Lute unde grimme
Dar quam zu sîner stimme
Von zizionie sin hêrre
Sie triben die krîchen biz an daz mere
An der widerkare
Bestunt sie mit vare
Der künec dâ von vocidis
Der dâ hiez celidis
Der benote von minnen
Durch eine kuneginnen
Von vemenie
Die was sin amie
Der der vrouen êre
Liez er sich sô sere
An maneger hande hubischeit
In dem strite im widerreit
Der kune polidamas
Er sprach daz du getân hast
ûf diseme velde
Daz kumet zu widergelde
Zuhant dô er gesprach daz wort
Polidamas sines swertes ort
Durch den halsberg im stach
Daz daz ysen vor brach
unde daz swert im durch die bukelen wut
unde er sines selbes blut
An der erden lac tôt
Wen dâ wart nôt über nôt
Sie schrigeten über celide
Owi unde owe
dô sie lânge hetten geschrit
Hector kurzete in die zît
Mit dem swerte umbe sich
Sô daz ir iegelich
Der zît gar vurgaz
Wie sollte er in diezit kurzen baz
Swa sin swert hine quam
Daz er in beide nam
Die zît unde den lîp dar mite
ê er die schar durch rite
dô sluc er im nahe bî
Mit eime slage rîter dri
Der von salemine
Thelamon sach sine
Harte lesterliche ligen
Daz begunde er hohe wigen
Beide er unde er theucer
Sie sazzen beide ir sper
unde ander ir geselleschaft
Theucer hectoren traf
dô vurwundet er sin niet
Thelamon mit sime swerte schriet
Daz dâ niet vor bestunt
Ez enlege tôt oder wunt
Hector iagete theucrun
dô begegente im doriun
Den stiz er den munt enzwei
Daz er daz blut ûz spei
Theseus von krichlânt
Der quam dô zu gerant
Mit den sinen ûf den rinc
Man saget daz der iugelinc
Dru iar unde niht vurt
Hette sinen schilt geurburt
Hêrren hectori er zu sprach
Dâ er in in dem strite sach
Ir mochtet wol mit êren
ûz disme strite keren
Ich weiz wol daz ir ein helt sit
Ir keret danne hinnen in zît
Ir hât uwern lîp vurlorn
Hectori was die rede zorn
Er ilte mit dem swerte dar
Die wile wart er gewar
Daz im abe gevangen was
Der kune degen polidamas
Thelamon hette polidamas
Gefangen biz im zu quam
Menelaus zu helfe
Sie vurten in mit gelfe
Hin zu irme gezelde
dô begente im ûf dem velde
Hector vil unverzaget
Er quam mit sinen geiaget
Sin swert vurte er albare
unde durch reit ir schare
Drizzic er zu tode sluc
Sin ros in alsô verre truc
Daz ers vil grozzen schaden nam
Thelamon im zu quam
unde er epistropus
unde der künec menelaus
unde ander ir gesinde
Der strit der wart swinde
Er widerstunt allen drin
Doch slugen sie vaste ûf in
Wen daz er gar was ein degen
Er muste dâ tôt sin gelegen
Der sinen iedoch wenic was
Sie hetten daz grune gras
Mit blute berotet
Hector was benotet
Sie slugen im sin ros darnider
Doch quam er zu vuzzen wider
lânge er sich werte
Iedoch in daz generte
Daz die zehene bruoder quamen
Die sin warnamem
Die quamen im zu helfe alle
Mit gufte unde mit schalle
dô wart ir ector vil vro
Er sluc hêrren amphimaco
Daz houbet abe mit eime slage
Des hetten die krîchen grozze klage
dô quam dar zu odinias
Der der bruoder einre was
Der stach dar nider theseun
Alsô tete epistropun
Anthonius der bruoder sin
Esdras quam thelamone engein
dô erviel thelamon
Polixenun stach delon
Daz er ûf die erden sleif
Delon sin ros begreif
Hector ûf daz ros saz
dô mochten sie vil baz
Sysileus einen vürsten stach
Daz sin schilt aller zubrach
dô quam quintilion zu gerant
unde stach ir einen ûf den sant
Alsô tete rodomerius
unde sin bruoder cassibilaus
Ouch stach ir einen odinias
Daz er kume genas
Doroschalcus der leste
Der schaft vas sô veste
dô er ûf einen stach
Sin schaft dâ niht zubrach
Er stach über dri schrite
Den rîter unde daz ros darmite
dô griffen sie zu den swerten
Die wile daz die werten
dô enkonde niht vor bestan
Ouch quamen in zu helfe san
Zwene kunige von peone
Gezieret harte schone
ê was drifalt ir leit
Nû wart ez vierfalt gebreit
Deiphebus der quam dare
dô gesach er under der schare
Daz theucer dâ vil sere vacht
In dem strite mit grozzer macht
Er quam ûf in gerant
unde sluc daz sin swert zuspranc
Thereseus zu dranc
Gegen im pretemisus
Gegen pretemiso theseus
Ir quam ie mê unde mê
Dâ was ach unde we
Man sach daz blut vlizzen
Sie slugen unde stizzen
Mit des schildes borte
unde mit des speres orte
Mit des swertes knoufe
Ir lac an eime houfe
tôt bleich unde val
Daz ich bin âne zal
Quintilion unde rodomerius
Sahen daz er theseus
Groz wunder beginc
dô vingen sie den jungelinc
Hector bat daz er genas
Wenne er ein kindisch rîter was
unde iedoch ein kune degen
Er were anders tôt gelegen
Ouch quam dâ anthenor
Von sîner orbor
Harte hubisliche
Er begunde stoltzliche
Wenken unde grazzen
Du wart er sin niht erlazzen
Gegen im quam thoas
unde ouch vilithoas
unde ayax von greste
Dri krîchen vurn über se
Die bederbiten ir hende
In dem ellende
Beide swerte unde schaft
Mit grozzer sterke unde kraft
Swa sie hine karten
Von den bastharten
Hêrren priamis sune ein
Quam in dem strite eingein
Cassibilaus der quam
Gegen hêrren thoam
Thoas baz geriten was
Des sluc im thoas
Den schilt enzwei zum andern slage
Daz im erviel der pfage
Als der pfage darnider lac
dô sluc er ouch einen slac
Daz swert biz an daz gehiltze
Durch herze unde durch milze
Andersit gegen dem rucke ûz wut
ûz pfeif im daz blut
Einsit unde andersit
Ector hette des nit
Daz im der bruoder was verlorn
dô was sin alder zorn
Er begunde wuten unde toben
unde quam under sie gestroben
Als ein lewe tete
Swenne er hunger hete
Ob man in under schaf liezze
Mit sulcheme riezze
Vur her hector
Daz im niht bestunt vor
Zu einer hant zu der andern hant
Ez wart allez geschant
Swaz sin swert ie bestreich
Ez were hart oder weich
Hector vur mit unsiten
Im riten sine nû bruoder mite
Der zehende lac im tôt
Um den was die grozze nôt
ûf der selben walstat
Hector als ein mulen rat
Treip sin ros umbe
Man saget daz er swumme
In den blute sô vil er was
Die er valte ûf daz gras
dô gesahen die von krete
Daz her hector hete
Der krîchen vil darnider gevalt
ê was die nôt vierfalt
Vunffaltic sie nû wart
Die von krete wol bewart
Ranten zu balde
Nestor der alde
Von pyere mit in zu treip
Vor im niht enbleip
Unz zuslagen unde unz zufurt
Er quam sô zu gerurt
Daz man in unsamfte entsub
Swa er sin swert ûf erhub
Esdras unde vion
Hêrren glaucones son
Begunden dô zu iagen
Daz was der von wougen
Mit im vorte
Swaz er berurte
Ebenne er ez abeschriet
Als an dem grafe geschiet
Swa die sense über get
Daz uberiste sie obene anenet
Dâ was groz geschelle
Vionis geselle
Stalte wnder esdras
Im quam zu helfe pytagoras
Priamus kebisch sune ein
Er half harte wol in zwein
Vion der ûf den waugen saz
Der tete ez harte vil baz
Ettewenne her nider spranc
unde sluc unde dranc
Zu etlicher wile
Schoz er sine pfile
Sin rame im nie gelouc
Swa sin pfil hin geflouc
Doch gerou in die vart
Wenne er gefangen wart
dô volgete im esdras
unde ouch pytagoras
Sie hetten in gerne gelost
dô vant er andewederme trost
Zu ranten die von messie
Vunffalt waz daz leit ê
Sehsvalt wart ez dô
Hector rante aber zuo
Alsô tete polidamas
Mit in ouch dâ was
Hectoris bruoder deiphebus
Gegen in menelaus
Quam mit thelamone
Ez enwart nie sô schone
Strit noch urlouge
Dâ enwas dehein getouge
Under irre baniere
Lac der troyre
Vil tôt unde gewunt
Eneas dô ouch bestunt
Mit sîner massennige
Mit im von lauconie
Der künec eufemes
Hector stalte underdes
ûf dem velde grozzen mort
Ayax quam zu gehort
Hêrren thelamonis kint
Alsô snel als ein wint
Quam sin ors zu geflogen
Oder als ein pfil von einen bogen
Her sprach wie ist uns nû geschehen
Ich hân selden gesehen
Unser volc underligen
unde die von troyge gesigen
Wie we ez mir tete
Swer ez mir gesaget hete
Vor eime ganzen iare
Swie ich nû gebare
Nû muz ez alsô wesen
Allein sollte ich niemer genesen
Ob ez noch hute wesen sal
mîn tôt unde mîn val
unde solden man mich schinden
Ich wil es niht erwinden
Ich vursuche ob ich herze ha
dô er ez gesprach dô was er dâ
Dâ ez ez vursuchen mochte
Ob er zu manne tochte
Er vursuchte ez ouch mit truwen
Ez mochte in allen gruwen
In deme ringe
Wen er dâ vinge
Wen er dâ velte
Wen er dâ zuswelte
Wen er dâ zubreche
Wen er dâ nider steche
Weme er den lîp neme
Weme er zu helfe queme
Eine wis unde ander wis
Sô hette er einen sulchen prîs
Ob ich ez gesagen kunde
Die zît mir widerstunde
Wolde ich die zît dar zu hân
Sô muste ich ander rede lân
Alz ez von im erhaben was
Von calcedonie pfilithoas
Mit den sinen zu rante
Als ayax dô erkante
Daz er im zu helfe quam
Daz swert er mit beiden handen nam
unde sluc ir ûz der mazze vil
Von der swarten biz an daz swil
Beide kleine unde grozze
Wol bedecket unde bloz
Adern bein unde liede
Er gap in deheinen vriede
Er gin sô schroten
Daz von den toten
Die erden was bedacht
dô vursuchte sine kraft
Vilithoas an hectore
dô beitte ector niht mê
Er hette sin swert sô erzogen
Daz er im den hindern satelbogen
Schriet in zwei stucke
unde traf in in den rucke
Sô sere daz ez zwifel was
Ob er der wunden genas
Dâ hup sich leit über leit
Swer dâ vor im gestreit
Der hup sich zu strite
bî de selben gezite
nôt unde quale
Hup sich zu dem male
Zu rante ouch underdes
Vrouwen machtmin sun hunes
Gegen im von grozzen prise
Vlixes der wise
Gegen im emilius
Beide sô unde sus
Sanfte unde sere
Hup sich die unere
Mit schilde unde mit swerte
Die lânge verte
Ioch alsô lânge
Biz von der krîchen getwange
Die von troyge wichen vor
Wider and daz burc tor
Dâ wâren sie uberwunden
Wen daz sie helfe vunden
Von den von persia
Die hetten guot geschutze dâ
Die werten in die graben
Itzunt hette sich erhaben
Harte ritterliche gar
Paris mit sîner schar
Helena die kunegine
Saz ûf der zinne
unde ander die vrouwen
Daz sie mochten schouwen
Wie ez im erginge
unde wie er ez âne vinge
Dâ der hêrre ûfe reit
Sin zeldende pfert sanfte schreit
Daz er ez niewen entsup
Wen ez den vuz ûf hup
Sô wol ginc ez in zelde
dô begente ûf dem velde
Dem edeln paryse
Der künec dâ von pyse
dô was paris
Zu schirmeslegen vil wis
Er sluc einen slac dar
Des wart genre wol gewar
dô sluc er zwene after ein
Alsô tete er dâ engein
dô sluc er dri mit dem dritten
Spiel er im daz houbet mitten
Daz er die bein ûf karte
Vlixes des gewarte
Daz parys sime neben
Hette genumen daz leben
Zu im er rurte
Eine banier er vurte
Von swarme zindate
Sime rosse erz vil drate
Zu dem buche einsit in stach
Daz er andersiet ûz brach
Daz banier rote varwe vieng
Daz ez durch daz ros gieng
Vom dem roten blute
Troylun ez mute
Daz sin bruoder zu vuz stunt
Des zubletzete er im den munt
unde die nasen sô sere
Als der munt vorne were
Weder helm noch nasebant
Mit hectore quam zu gerant
Deiphebus unde polimas
Sehsvalt ê diz leit was
Nû mochte ez sibenfalt wesen
Ir enkonde deheiner genesen
Swelcherme under disen zwein
Ayax oder ectori quam engein
Die von troyge erholten sich dô
Sie traten den krîchen vaste zu
unde triben sie mit gewalt
An ir gezelt unde an ir behalt
ê daz geschee
Sô wart dâ manic spee
Beide wort unde slac
Ez wart ein unsenfte tag
Der uast der vast
Beide sterke unde macht
Sere sich vursuchten
Sie enachten noch enruchten
Wie ez in erginge
Weder sie ûf dem ringe
Worden erslagen oder ertrat
Sus behilden sie ir stat
Die wile diz werte
unde nieman des gerte
Zu redene zu sune noch zu tage
Hector hup sin alde klage
Er sprach ir hêrren gebet mir rat
Sint ir mich erkorn hât
Zu eime richtere
Umbe unser swere
Wie wir die gerechen
Dâ sult ir zu sprechen
Ich sihe wol wir sin bestan
Mit volcke des ich angest hân
Waz rates mac ich anders geben
Wir muzzen lîp unde leben
Lazzen âne gezucke
Ez ensi dan ungelucke
Wollen wir halden in hart
Sie geruwet die vart
Hie ist nieman er wizze wol
Daz er eines todes sol
Sterben . unde deheines mere
Weret lânt unde êre
iuch hilfet got deste baz
Daz ors dâ er ûfe saz
Daz sporte er zu den siten
Sie liezen hine riten
Daz ir mit im dâ was
dô begunde her thoas
Andersit zu iagen
Der ectoris bruoder hetten erslagen
Der dâ cassabilaus hiz
Quintilion sich gegen im liez
Zu helfe er mit im nam
Sinen bruoder odiniam
unde rodomeriun dâ mite
Dise dri mit unsite
Hurten sere ûf in
dô gescah im von in drin
Dehein ander leit
Wen daz in ir ein im ein kleit sneit
Mit dem swerte in die hant
Menesteus quam zu gerant
Von athene der herzoge
Der brachte der bruoder einen zu gezoge
Er stach odiniam
Daz er ûf die erden quam
Des wart paris gewar
unde sluc einen pfil dar
In daz rippe er in schoz
Hie hup sich ein strit groz
Under den krîchen unde ectore
Sibenvalt was daz leit ê
Nû muste ez acht valt sin
Daz wart vil unsamfte schin
Hector liez umbe gan
Daz er dâ vor hette getân
Des tete er nû mere
Man saget daz dâ were
Beidersit groz haz
Hector sin niht vurgaz
Er ginc mit beiden handen
Sin leit vaste anden
dô schoz im der künec hunes
bî dem ougen in underdes
unde wunten in ein kleine
ûf dem ouge beine
Daz rach zuhant ector
Er sluc daz daz houbet enbor
Vlouc ûf die erden
Nie mer dorfe werden
Sô grozze nôt sô dâ geschach
Sie rissen stich unde slach
Ir iegelich gap umbe sich
Beide slac unde stich
dô ranten ûf die walstat
Achte tusent ûf der stat
Man mochte wunder dâ sehen
Daz dâ vor was geschehen
unde geschehen solde sint
Daz was allez ein wint
Wider daz ungemach
Daz itzunt dâ geschach
Dâ was anders niet mê
Wenne ach unde we
Dâ reit ayax under
unde stalte manic wunder
Alsô tete hector
unde ein sin bruoder hiz ysdor
unde einer der hiz curus
Der dritte bruoder cedius
unde der vierde celidonias
unde der vunfte ermagoras
Sardineas unde margoriton
Gegen disen quam thelamon
Prothenor unde vlixes
Gegen im godeles
Almadian unde emelcus
Gegen disen archilogus
Theucer mit im was
Gein disen duglas
Der treip gegen theucro sin sper
dô entweich im theucer
Sin ros er an die stirn stach
Nunfalt wart daz ungemach
Daz ê achtvalt was
Daz geschuf er dluglas
Er wer im ubel ergangen
Wenne er wer gefangen
Mit menesteo von athene
Wen daz sîner bruoder zwene
Im zu helfe quamen
unde in im benamen
Hector reit durch die schare
Mit sime swerte albare
Mit im reit ouch dâ
Der künec von persia
Mit hêrren parise
Maneger hande wise
Ir zeichen sie schriten
Sie begunden zu samne riten
Mit ir baniere
Krîchen unde troyre
Sin zeichen schrei paris
Alsô tete andersit rodois
Gegen hern parise
unde die von anise
unde die von torcomenie
Mit sîner massenie
dô hup den strit underdes
Der künec bolibetes
Hector sprach den sinen zu
Ez ist mir alsô mere vru
Als vil spete
Leider ungerete
Als er gesprach daz wort
Vurt rîter nû vort
Volget helde alle
Von klauge unde von valle
Von rûfe unde von dozze
Von hurte unde von stozze
Von stiche unde von slage
Geschach an dem tage
Daz man ez iemer klagen mac
Iener âne houbet lac
Dirre an hant der âne bein
Ienen ûz dem buche schein
Herze unde lunge
Ieneme die zunge
Halp ûf den zanen
Die nase lac disem ûf den granen
Dem lac die swarte
ûf dem buche bî dem barte
Dem wappete der bart
Ieme wâren die ougen vurkart
Disme blutte die stirne
Schedel unde hirne
Har unde ore
Lagen im in dem trore
Mit blute beflozzen
Der lac erschozzen
Der lac erstochen
Dirre zubrochen
Dirre zubletzet
Ienre zuquexet
Dirre entruncken der ertrat
Iedoch iene von der stat
Die krîchen in nôt brachten
Wende sie siege vachten
Als ich ez bis her hân gezalt
Itzunt was ez zehenfalt
Daz nunvalt hiez
Durch sant durch griez
Durch velt durch gras
Sô vil leides dâ was
unde sô ich ûz der mazze vil
Ob ich rechte zelen wil
Sô leitet mich leit über leit
An die manicfaltickeit
Manicvalt was ir nôt
Hectoris swert was alrot
Von sîner vinde blute
Mit grozme unmute
lânge er umbe kreizte
Merion gegen im erbeizte
unde begunde sere klagen
Daz er im hette erslagen
Patroclum den kunen degen
dô sin klage was gelegen
Er sluc in von dem rosse nider
Hector quam zu vuz wider
Merion hette es widergelt genomen
Wen daz dar zu waz komen
Von athene menesteus
dô er zu vuz stunt alsus
dô bestunden sie in beide
Mit nide unde mit leide
Menesteus hup ûf sin swert
Uns sluc zu im wert
Sô er meist kunde
dô wart im ein wunde
Als im die wunde geschach
Von dem kleide er ein tuch brach
In drifalden er ez vielt
In die wunden er ez schielt
dô beitte er niht mê
Alleine tete im sin wunde we
Er sluc vaste umbe sich
Biz ir iegelich
Im rume muste geben
dô begunde er ilen unde streben
Biz er ûf daz ros quam
Manegen er den lîp nam
Alsô gewunt sô er was
Er valte ir vil ûf daz gras
dô quam im ayax engein
Waz dâ von in zwein
Mit worten geschehe
Daz ist alsô wehe
Daz ich es iuch bereite
Als ich lânger beite
Er hât vil wol gehoret
Wie troyge wart zustoret
dô sie ercules wilent brach
unde waz in dem bethuse geschach
Daz thelamon esionam
Des kuniges tochter nam
Umbe daz ouch dise herfart
Anderwerbe erhaben wart
Von vrouwen esionen
Der iuncfrouwen schonen
Gwan er thelamon
Einen harte schonen son
Als ich in biz her hân genant
Daz was ayax den vant
Hector bî der zite
Vor troyge in dem strite
Un quam mit im zu worte
Sô vil daz er gehorte
Daz er sin naher mac was
An sime vinger er dô las
unde zalte vil rechte
Ir beider geslechte
Eer sprach mir ist wol kuntlich
Zu troyge was ein künec rich
mîn alder vater laomedon
Priamus mîn vater was sin son
Laomedontis tochter hiez esiona
dîn muter unde mîn vater alsô na
Under in gesippe sint
Sie sint beide eins mannes kint
Esiona unde priamus
Von zwein geswesteren sin wir sus
Die ersten kint her kumen
Ayax hette vurnumen
Wie gesippe sie wâren
dô enwiste er wie gebaren
Von grozzer liebe
An buche unde an briebe
Gescriben ich niht enkunde
dô sie gerechenten zu kunde
Wie liep in was beiden
Daz sie sich solden scheiden
Daz leidet in mere
Dan ir lîp in liep were
Hector ayaxen dô bat
Daz er rite in die stat
Mit im schowen
Sin wîp unde ander vrouwen
Sine niften unde sine neben
Ich wil dir guot geleite geben
Beide dar unde here
Nû tu unde gewere
Mich . des ich gebeten hân
Sô hast du liebe getân
Allen dînen magen
dô sine wort gelagen
Ayax sine rede tete
Ich leiste gerne dine bete
Ich wil dare riten
niht in disen ziten
Ich tun ez hernach vil baz
Daz volc spreche lichte daz
Gesche im ungerete
Daz ich ez geraten hette
Owe unselicheit
Was solde iemer grozzer leit
Daz ich zu schaden bin kumen
Den ich von rechte solde vrumen
unde dâ niht solde wesen
Mit den ich solde genesen
Als er sprechen wolde vort
Hector nam im die wort
ûz dem munde
Owe dirre stunde
We dem tage we der zît
dô sich âne hup dirre nit
mîn klage ist dîn klage
Ich enweiz waz mê sage
Swaz du wilt daz tun ich
Ayax sprach got behute dich
dô was ez abuntstunde
Daz volc daz enkunde
Swie gerne sô ez tete
Gestriten alsô spete
Ouch hetten sie ubel zît gehat
Dise vuren in ir stat
Iene in ir hamiden
unde schûfen irn runciden
unde in selben ir gemach
Als in zu tune dô geschach
Als hector zu troyge in reit
Sie wurden sin alle gemeit
Groz unde kleine
unde gingen im engeine
Muter swester wîp magit
Alse sie ê hetten geklaget
Klagen sie begunden
Von erst sine wunden
Wir weren unselic geborn
Hetten wir dich eine verlorn
Got der hât dich erlost
Du bist alleine unser trost
Wir hetten verlorn hute
lânt unde lute
unde weren alle ein tan
Wen daz wir dich einen hân
Sie zugen im ûz die sarwat
Sin arzat sprach des wirdet rat
Er sol schiere wesen heil
Sie wâren des trostess alle geil
Im was sin bette gereit
Mit sulcher zierheit
Als ez kunige gezam
unde als er in daz bette quam
Die dâ ezze solden
Oder mochten oder wolden
Zu tische sie sazzen
unde als sie gazzen
Die vrouwen hetten einen strit
Dâ mite kurzeten sie die zît
Sie retten von manheit
Wi der rîter dâ streit
Wer dâ nest ectore
Hette prises gwunnen mê
Igeliche sprach daz paris
Nehest im hette den prîs
Etliche daz troylus
Etliche daz deiphebus
Etliche polidamas
Der in deme mute was
Der was in in dem munde
Biz an die stunde
Daz sie slaffen solden gan
dô musten sie die rede lân
dô ez quam ûf den tag
Hector lenger niht enlag
Wo ûf sprach er des ist zît
Wir suln wider in den strit
Die wile quamen boten gerant
Die hetten die krîchen dar gesant
Hectorem sie baten
Als ez was geraten
Daz er in tete
Einen vride stete
Zwene manede . daz geschach
Beidersit durch gemach
dô der vride was gegeben
bruoder mage unde neben
unde alle ir geslechte
Rîter unde knechte
unde swer sie ouch weren
Die bestatten sie mit êren
Beide mit opfer unde mit gebet
Als man bî der zît tete
dô diz geschach underdes
dô klaugete achilles
Patroclun sinen gesellen
Er begunde wunder stellen
Er kuste in dô er tôt lac
Owe unseliger slac
Der dich mit hât genomen
Wie ist mir dirre tôt kumen
Ich was du du wer ich
Beide dich unde mich
Hette eine truwe
Du bist iemer mîn ruwe
dîn nôt mîn nôt
Ich bin mit dir halp tôt
dîn geist ist halp mit mir
Ich gehirme niht ez si daz wir
Kumen zu samne beide
Mir geschee niht leide
Ob ich tôt were
Gereche ich mine swere
mîn leit unde mîn zorn
Wil daz ich dich hân verlorn
Sturbe ich danne ich were es vro
dô er geclagete alsô
dô hiez er sin vleisch unde sine bein
Legen in einen mermel stein
Dâ stunt ûfe gescrieben
Daz er in strite was tôt bliben
Sô daz nie dehein sin gliche
Alsô menliche
Bie sîner zite
tôt bleip in strite
Agomennon dô liez
Als in bat unde hiez
Daz volc allez gemeine
In einen mermelsteine
Prothesilaum begraben
Mit guldinen buchstaben
Was gescriben dar obe
Beide von sime lobe
Wie er lop gwunne
Von sime kunne
unde von anderre sîner bidervekeit
Als dô was gewonheit
dô mochten die krîchen in zehen tagen
Ir toten niht zu samne getragen
Daz ir in zu begrabene quam
Den von troyge gescach alsam
Priamus hiez sîner kebisz sune ein
Leigen in einen mermelstein
Daz was cassibilaus
Man leiget in bî daz bethus
Dâ man vrouwen iunone
Alle tage schone
Beide sanc unde las
Als dô site was
Nû horet wie cassandra sprach
dô sie die toten alle sach
Ziehen dar unde her
Sô vil daz man ein wer
Dâ mite mochte hân beleit
unde wer ez einer mile breit
Toten unde tumben
Touben unde stummen
Mac man geweichen
Swenne man in zeichen
Mit dem vinger tut
Ir hât oren ougen mut
Witze kunst unde list
Nû weiz ch niet wie iuch armen ist
Ir engeloubet mir niet
Daz iuch itzunt ist geschiet
Daz muget ir griffen unde sehen
Daz noch sol geschehen
Daz muget ir dâ bî entstan
Daz ich iuch vor gesaget hân
Des ist ein teil worden war
Ob ich noch sprechen tar
Sô wirt es harte vil mê
Ach ach leider owe
Ez enwart nie stein sô hart
Ich enhette in etwaz bekart
unde noch baz einen stein
Den der dehein
Die mit mir ein vleisch sint
mîn muter mîn vater unde ir kint
bruoder ector kune degen
Got der muzze dîn pflegen
Alsô muzze parisen
Got wol gewisen
unde mînen bruoder troylun
unde ouch deiphebun
Um den vunften wurde es guot rat
Daz ist elenus der vurstat
unde weiz vil wol
Waz uns noch geschehen sol
Got pflege uwer alle gemeine
Burc lânt unde geine
künec rîter sine man
Wes nem ich mich an
Daz ich den wunsche heil
Der nirgen dehein teil
Samene bliben mac
Ez was ein unselic tag
dô helena in daz lânt quam
Der tufel neme elenam
Vurfluchet si sie iemer mê
Sô daz ir niemer gesche
Gnade noch êre
Swa sie hine kere
Doch hette die maget
Mer gescholden unde geclaget
Ob man ez ir hette gestat
Ir muter sie swigen bat
Ir vater ouch alsam tete
Kume geleiste sie ir bete
Itzunt begunde
Nahen die stunde
Daz der vride sich solde enden
dô gesahen sie in allen enden
Dannoch in dem vride
Turme zinnen berfride
Muren erckere
unde wie in were
An dem graben unde an der graft
Hector tac unde nach
Buwete baz unde baz
Biz er harte wol daz
Gesach unde weste
Daz die stat was veste
Aals dô diz geschach
Sine rîter er besach
Wie disme unde deme
Daz unde diz wol gezeme
In den rat unde in den strit
Die wile klaugten andersit
Die krîchen vürsten underdes
Der herzoge polimedes
Daz ir richtere
Agomennon niht enwere
Von sulcheme geslechte
Daz er von rechte
Solches volkis solde pflegen
Er wer ouch niet ein sulch degen
Daz er dâ zu gezeme
Daz man einen andern neme
Dâ weren vil vürsten
Die baz gestrite tursten
Manic rede dâ geschach
Iegelicher sinen mut sprach
Beide sus unde sô
Biz sie sich geebenten dô
Mit sô getanen worten
Die dâ zu gehorten
Als die rede gelac
dô was kumen der tag
Daz der vride ûz ginc
Sie griffen an ir alde dinc
Agomennon nam ir war
unde was der erste mit sîner schar
Darnach achilles
Dar nach diomedes
Menelaus dar nach
Den andern was allen gach
vürsten vrigen dinstman
Hector dort andersit began
Sine ritterschaf scharen
Zu vorderst wolde er selber varen
Dar nach scharte sich
Sine bruoder ir iegelich
unde alsô her hector hiez
Daz volc man dô zu velde liez
Den vrauwen was zu den zinnen gach
unde sahen irn vrunden nach
ûz den venstern über al
Sie klummen oben ûf den sal
Dâ sie die venster vunden
Dâ sie sazzen unde stunden
dô gleiz ir varwe der sunnen engein
Alsô schone sô die sunne schein
Sie zeigeten mit den vingern dar
Dâ sie sahen in die schar
Ir man unde ir amis
Sie sprachen dâ ritet paris
unde dâ her hector
Den andern allen bevor
Dâ ritet ouch eneas
unde dâ her polidamas
Beide vurwert unde vort
Dirre hie iener dort
Got der muzze ir aller pflegen
Vrouwen glich tete irn segen
unde ir gebet über in las
Der ir aller liebest was
Ir iegeliche dô tete
Daz sie kunde mit gebete
Wenne des was in nôt
Man sach dâ die schilde rot
Grune unde wizze
Houwen mit vlizzen
Hector der liez umbe gan
Als er dâ vor hette getân
Mit sper unde mit schilde
ûf dem gefilde
Begunde stieben der melm
Man sluc die swert dâ in den helm
unde machte der unden
Die vil tiffen wunden
Beide velt unde gras
Daz dâ vor vil eben was
Daz was mit toten als beleit
Swer hectori wider reit
Der liez im daz leben
Er bat im anders niht geben
Zu rante under des
Der starke degen achilles
Hern peleusis son
Den dâ zouch ciron
Halp ros unde halp man
Der brachte in manic dinc an
Von manheit larte er in vil
Ouch larte er in von spil
Gesucheit maneger hande
Man saget daz in dem lânde
sîner gliche wer dehein
Als in dem strite wol schein
Zu vuzzen im harte wol gezam
Swenne er aber zu rosse quam
Sô gezam im vil baz
Daz ros dâ er ûfe saz
Daz hete der wolken snelheit
Sin sarwat sulcher schonheit
unde von sulcher zierde was
Daz der andern als ein glas
unde sine als ein karfunkelstein
ûf der walstat schein
dô dô quam in den rinc
Achilles der edel iungelinc
Mit dem rosse sprancte er dar
Des wart hector gewar
Er rurte im engeine
Mit handen unde mit beinen
Strebete dirre ûf ienen
Under einander sie grienen
Als zwene hunde
Ir deweder enkunde
Den andern nihtes gefragen
dô sie des lânge pflagen
dô wart ein zogen dan erhaben
Von dem mer biz an den graben
unde aber dâ hin wider
Hector hurte in doch darnider
Daz von sime valle
Die erde erbibete alle
Wande er was swer
Wie swer er doch were
Snelliche er ûf quam
Hector im daz ros nam
Daz werte sere achilles
Er sprach ez ist mîn iener wes
Dirre mîn
Iener dîn
Entruwen ia
Ez enist . ez ist nû la
Ez wer im liep oder leit
Achilles ûf daz ros schreit
ê er vollen ûf geschriete
dô rante er ûf in dar mite
unde sluc in gerichte
Under daz an sichte
Um die nasen unde den munt
Daz er sere wart gewunt
Hector des ouch niht vergaz
Er gereche ouch daz
Beide mit stozzen unde mit slegen
dô begunden zulegen
Von beider sit ir beider man
Ein grimmer strit hup sich dô an
Under disen hêrren zwein
Were dâ tôt blieben ein
Oder lichte beide
Wen daz leit mit leide
Alda gescheiden wart
Ir was vil dar zu gekart
Die ez under namen
Dise dar zu kamen
Ein sit diomedes
Andersit troylus underdes
unde die mit in wâren
Ir swert dâ scharen
Ysen als en scharsas
Schrotet har unde vas
Dâ vur daz sper durch den man
Als er hette niht an
Diomedes troylo
Quam engein gehurt sô
Daz sie vielen beide
dô wart in vil leide
Man saget von diomede
Daz er zu rosse ê queme
ê 
Troylus des schaden nam
Dac er zu rosse ê quam
Er sluc im manegen slac groz
Troylus des genoz
Daz er im daz ros erstach
Sulich gelucke im geschach
Ir itweder dô zu vuz ginc
Sie slugen sich um den rinc
Beide gliche
Harte menliche
Paris quam dô zu gehurt
Dem er daz wîp hette enpfurt
Die schonen helenam
Menelaus im zu quam
Ir volc rante ouch hin zu
Diz was an dem tage vru
Rechte gegen morgen
dô geschach mit sorgen
Leit unde quale
Durch den vlouc die strale
Hie unde dâ uzze unde vort
Eime andern durch des schildes ort
unde durch den der drunder saz
unde durch den dritten vurbaz
Swenne ein pfil dar nach quam
Zwein er den lîp nam
In dem dritten er behafte
Der mit dem schafte
Stach ir zwene oder dri
unde als einre wolde dâ bî
Einen andern mit dem swerte slân
Sô muste er selbe den lîp lân
Swenne der vuz genge
In daz gedrenge
Mit zwein beinen gespranc
Mit einen beine er ûz hanc
unde als er dô erhup den slac
Die hant im bî dem beine lac
ûf deme sande
Swenne der ander wande
Beide vuz unde hant
Wider bringen in sin lânt
Sô mochte man in schowen
Als einen stoc behouwen
Swer dâ viel wol gesunt
unde geslagen unde vol gesunt
Sô mochte er vor den pferden
Sich erheben niht von der erden
Swenne sich dirre wol erhup
unde nihtes ubels besup
ê er sich voln hette erhaben
Sô hette er der wunden entsaben
Als er sich hette ûf gezogen
Biz an den satelbogen
Daz er in mit der hant begreif
unde als er in den stegereif
Sinen vuz dare bot
Sô lac er mit dem pferde tôt
unde swer durch sinen zorn
Daz ros hiev mit den sporn
Sô negelt im des pfiles zein
Zu dem rosse daz bein
Hector beginc dô grozzen prîs
Alsô tete ouch paris
dô diz gesach boetes
dô rante er zu underdes
Hector rante im engein
dô hup ez sich von in zwein
Vil baz denne ê
Hector enbeitte niht mê
Er sluc in mitten enzwei
Archilogus sin zeichen schrei
Der des hêrren mac was
Hector kume vor im genas
Sô sere er hectoren stach
Daz im der schaft in dem libe brach
Hie nam er âne sin wert
Hector hup ûf sin swert
unde sluc in nider in den sant
unde begreif daz ros mit einer hant
Mit der andern den man
Dâ hup sich die nôt an
Ein ûz der mazzen groz strit
Umbe mitten morgen zît
Den krîchen geschach groz gewalt
Dirre wart hie gefalt
Dirre bleip umberat
Iener wart dâ getrat
Der iener gevangen
Wunder wart begangen
Mit zornigem mute
Sie ranten in dem blute
Als in eime pfule
Man saget uns von wule
Waz mochte grozzer wul wesen
Dâ enkonde nieman genesen
Achilles wart des geware
dô gewan er von zorne ein vare
Die dar zu gehorten
Daz swert daz er vurte
Vursuchte er alzu sere
Waz dar âne were
An eime dem er quam engein
Priamus sune ein
ûz den bastharten
Er sluc in in die swarten
Durch daz hirn unde durch den munt
Durch herze dô ez bestunt
Dâ hette ez gespalden
Den satel beidenthalben
In dem rosse bleip der slac
Doroschalcus dâ tôt lac
unde sin ros dâ mite
Daz was ein unsamfte snite
Ir klage wart grozlich
Ouch hette ir iegelich
Geklaget vil mere
Ob im leide niht enwere
Um sin selbes nôt
Troylus wolte sinen tôt
Reche . unde paris
Sie vursuchten ez manege wis
Sie liezen vaste zulegen
Beide mit stichen unde mit slegen
Alsô tete polidamas
Als dô ein wile was
dô rante zu hector
Gegen im prothenor
unde hurte in nider in den kreiz
Hector im daz vurweiz
ê er dannen kerte
Er sluc in mit dem swerte
Alsô mit als ein vurich
Oben in unde niden durch
dô entsumte archilaus nit
Im was vil leide geschiet
An sinen magen
Der an sîner pflage
Mit im dar quam
unde wolte den lichnam
Den vinden nemen mit gewalt
Dâ von troyge wart ervalt
Tusent rîter unde erslagen
Als ich daz buch horen sagen
dô was ez umbe mitten tag
dô prothenor tôt lac
Die krîchen wolten in tôt hân
Die troyre wolten sin niet lân
Alsô werte der strit
Biz an die wesper zît
Iedoch sie in wider gwunnen
bî schinender sunnen
Vil leides doch dar abe geschach
Die wile dirre ienen rach
unde wonde in hân gerochen
dô was im daz houbet zubrochen
Einer quam gegen zwein
unde zwene quamen drin engein
Die gegen vieren riten
Viere gegen vunfen striten
Vunfe sehse bestunden
Sehse siben ube wunden
Sibene ranten achte an
Achte bestunde nû man
Nune taten zehene gewalt
Als ich biz her hân gezalt
Stige ich ufwert alsô
mîn zal wurde alsô ho
Daz von eines mannes nôt
Tusent musten bliben tôt
Alsô tete von prothenore
Tusent rîter oder mê
Dannoch wer ir mê bliben
Hette sie die nacht niht vertriben
Wende ûf dem ringe
Susgetaner dinge
Dei edel rîter musten pflegen
Swer ez rechte wil wegen
Sô ist der helt unde der zauge
Glich zu stiche unde zu slauge
Alsô swarz unde wiz
Der kune der hât grozzen vliz
Wie er sinen schilt wo getrage
Sô vluet gerne der zage
Des muz er sich schamen
Sô iener beheldet heldes namen
dô daz volc sô lânge vacht
Daz sie vor der vinstern nacht
Niht mer gesehen kunden
Zogen sie begunden
Die von troyge an ir gewalt
Die von krîchen an ir behalt
Rechte an sulch gemach
Als in zu dem ersten strite gescah
Sie begunden beidersit klagen
Daz ir vrunt warn erslagen
Priamus sinen son
Prothenoren agomennon
Er sprach ich bite unde ist mîn rat
Daz ir ein arbeit bestat
unde helfet mir daz zu
Wie ich den leit getu
Der uns allez leit tut
unde uns vil sere hât gemut
Hectorem ich meine
Er slugen wir in einen
Sô hetten sie daz lânt verlorn
unde hetten siz alle gesworn
Daz siz behalde solden
Gwinnen wir ez doch wolden
An ir aller danc
über kurc oder über lânc
Ouch wil ich noch mê
Reden von hectore
Man tu im denne unrecht
Er ist des libes ein guot knecht
unde von stetme herzen ein man
Umbe daz ich im des todes gan
Doch enist er es niht wert
Nû were doch sin einez swert
Swie guot helt sô er si
Wir hetten unser vürsten dri
An die er anders hât erslagen
Prothesilaun ich klage
Um patroclo ist mir leit
Wenne hectoris manheit
Dise lebeten unde ouch prothenor
Diz hât allez hector
Uns unde den unsern getân
Als ich iuch gesaget hân
Swer sô nû were
Der sich dirre swere
Wolte under winden
Ez gefromte sinen kinden
unde ouch sime geslechte
unde quemen im zu rechte
An êren unde an gevore
Ob ich ein er vore
Der dâ zu tochte
unde ez getun mochte
unde ez danne tete
prîs er des tete
Er hette ouch harte wol vurscholt
Wolde er silber oder golt
Oder burge oder lânt
Daz heize ich im zuhant
Beide gwnnen unde geben
Hector hette verlorn daz leben
dô im achilles widerreit
Wen die unselickeit
Daz im sin bruoder zu quam
Dem er doch den lîp nam
Diz sprach er durch den willen
Daz er anchillen
Dar zu brechte
Daz er dar an dechte
Daz geschach alsô
Achilles dachte dar âne dô
unde enphinc die wort
Als er sie von im hette gehort
dô er sie hette gefangen
dô was ez ergangen
Andersit als hie
Sie rieten wenne oder wie
Weme waz oder wa
Hie gesche alse dâ
Ouch was ir tisch bereit
unde ir spise dar ûf geleit
Ir iegelich tranc unde az
Dirre wirs dirre baz
Als sie an dem werde
unde an der grozzen swerde
An lemende unde an wunden
Zu der zît state vunden
Die hêrren sich halten
Die knechte wunder stalten
Mit den scheltworten
Die darzu gehorten
Mit der rede spehee
Als ez noch geschee
Wurde ein burc besezzen
Des wurde niht vergezzen
dô der wechter entsup
Daz sich der tac ûf hup
unde grawen begunde
Er kunte die stunde
Sin stimme harte lute erschal
Der tac schinet über al
Wol ûf rittere ez ist tac
Daz die burc alle erschrac
Dâ wart lenger niet gebit
Sie wâren gereit in den strit
Michels schierre den dâ bevor
ûz reit hector
unde mit im eneas
unde polidamas
Antenor unde troylus
Paris unde deiphebus
unde der künec mennon
Gegen disen agomennon
Menelaus unde vlixes
Ayax unde achilles
unde die dar gehorten
Beider siet sie vorten
Volches uzir mazze
Sit taten mit den gelazze
unde mit der gebere
Als in niht were
Um ir leit leide
dô ubeten sie beide
Ir gelaz unde ir tat
Als ir dâ vor vurnomen hât
Von irre ziereit
Wie sie wâren bereit
Als ich von dem buche hân
Soldez anderwerbe bestan
Daz ich gesaget hân ê
Sô tete ich anders niht mê
Wen daz ich erbeitte
unde mine rede bereitte
Dâ sie von rechte wesen sal
Kurz enge unde smal
Dâ ê geschach im leit
Von der manicfaltickeit
dô wart sin nû sô vil gestalt
Daz ez wart über manicfalt
Dâ rante schar gegen schare
Speres ort swert bare
Wurden dâ geurbort
Daz in beide ecke unde ort
Swa sie wurden zu getriben
Entweder in dem libe blieben
Oder ê sie dar in quamen
Des mannes lîp namen
Oder vuren durch andersit
Mit in zwein wart der nit
Gesterket lânge wile
Alsô geschach ouch von den pfile
Alsô von den zwein gescah
Manic groz ungemach
Von gevencnisse
unde von vurretennisse
Mit hurte mit stozze
Mit rûfe mit dozze
Mit vluchte mit valle
Mit strite mit schalle
Allez mit sorgen
Vru hin gein morgen
Gegen abunt spete
Sulich ungerete
Daz dâ niht widerstunt
Den tôt oder totwunt
Hector beginc dâ grozzen prîs
Als tete ouch paris
Die bruoder alle gemeine
Groz unde kleine
Ez were der basthart
Oder von der edeln art
Die wile sie aller meist striten
Agomennon quam geriten
Gegen her hectore
dô beitte hector niht mê
Sinen schilt er im zuschriet
Achilles ensumte ouch niet
Er queme im engein gerant
unde zuschriet im die bant
Die den helm bunden
dô sluc er im âne wunden
Einen slac daz der helm
Viel zu der erden in den melm
Dâ were hector der degen
Gewisliche tôt gelegen
Wenne daz dâ bî im was
Troylus unde eneas
Sie ranten zu beide
Dâ wart leit mit leide
Von über leide undermanc
dô quamen mit in zu gespranct
Die stolzen troyane
unde ir kumpane
Dâ mochte man wunder schouwen
Achilles ginc dâ houwen
Under in allen eine
Wilen gein dem beine
Wilen gein vuzze gein dem knie
Sin arm der gelac nie
ê er allez daz zusluc
Swar im die hân daz swert truc
Achilles nan dar âne wert
Als wol tusent als ein swert
unde alsô manic strale
Alsô manic pfil zu male
Quamen ûf in gevarn
Des enmochte er niht bewarn
Im wurde der schilt sô zuslagen
Daz er ez niht mohte getragen
Sô manic was der stucke
Man saget von glucke
unde von salden
Man konde eine nalden
Niergen an im gestecket hân
Sô sere was er über gegan
unde mit pfilen bestacht
Umbe daz er alsô lânge vacht
Daz in sin blut besprete
Als er gewalget hete
Mitten ûf der walstat
Dâ daz volc lac ertrat
Doch wart sin guot rat
Von einen manne sulche tat
Zu strite nie mê geschach
Diomedes gesach
Daz er sich sô werte
unde maneger slege herte
Unde stiche genas
Ouch sach er wa eneas
Sluc al umbe sich
Eime helde wol glich
Daz ros er umbe karte
unde menete ez sô harte
Daz er ûf eneam
Mit sô starker ioste quam
unde mit deme schafte
An dem rippe behafte
Er treip den schaft vurbaz
unde stach in daz er besaz
ê er in liezze
ûf deme griezze
Er sprach nû lic al stille
Wen du achille
Leide tete unde mir
Diz lon habe du mir
Biz dir mer werde
dô muwete in sin swerde
Doch wart im der swerde buz
Er quam wider zu vuz
Hector quam zu underdes
Alsô tete achilles
Dâ er den slac liez ê
Dâ sluc er zweiger nû mê
Dicke unde alsô lânge
Biz im über daz wange
Von dem houbete vloz daz blut
Daz er es genas daz was gnuc
dô karte hector sinen haz
An einen andern vurbaz
unde neigete sine schaft
ûf einen andern mit sulch kraft
Diomedes genant
Daz er in stach ûf den sant
Ouch erholte sich der
Er spranc ûf unde begreif sin sper
Mit beiden sinen handen
unde ginc sin leit anden
Zu reit agomennon
unde ayax thelamonis son
Menelaus unde vlixes
Nestor unde polimedes
Politetes unde stelenus
unde der grozze neptolomus
Polidarius unde thoas
Menesteus unde pfilithoas
Aschalaphus unde archilogus
Theseus unde euriolus
unde der künec von kartagine
unde der krîchen dannoch mê
Vrigen unde vürsten
Die wol vechten tursten
Die von troyge in andersit
Quamen in gein in den strit
Pandarus unde caras
Adrastus unde samias
Remus von zizonie
unde von calcedonie
Der künec eusemes
unde der künec miceres
Nesteus von arpon
Archilogus von sarpedon
unde pfilomenis
unde ouch er paris
unde sine bruoder alle
unde under in mit schalle
Der kune helt hector
ouch quam anthenor
unde polidamas
Ez was wunder swer genas
In dem kreizze
Dâ wart groz gereizze
Gedense unde gezerge
Allez mit erge
unde mit unmute unminne
Zu vurlust unde zu gwinne
Dâ was von gedrenge
Daz wite velt zu enge
unde daz enge velt zu wit
Als ez quam in der zît
Daz ir ein mit vlucht genas
Der kurze wec im zu lânc was
Sô dirre vloch unde hinder sach
Ein ander in in daz ouge stach
ê er daz getete
Den pfil er selbe hete
Sô disme ein ander helfe bot
Sô was im selber hulfe nôt
Sô der unde der zu quam
Sô geschach im alsam
Waz sol lenger zale
Dirre lac wibel vale
Der lac tôt bleich
Dirre den slegen vor weich
Dirre viel unde vant
Daz er niemer mê verwant
An libe unde an guote
Der krouch ûz dem blute
Der wart dâ vunden
Mit maneger grozzen wunden
Dem kruchen dar ûz die maden
Anders geschach dâ grozze schade
In den selben stunden
Lac ir dâ zudrungen
Sô vil unde zuswalt
Daz in wart zwiefalt
über die manicfaltickeit
Beide ir angest unde ir leit
Dâ wart niht gebeitet mê
Gegen agamennone
Her pandarus stach
Daz in beiden geschach
Zu der erden der val
Dâ rante zu under in al
Menelaus unde paris
Wol gewappent alle wis
Dâ sluc er parisen
Wen sin guot ysen
Er were tôt dâ gelegen
Menelaus der degen
Stach im ûf den lîp
Daz helena ir beider wîp
Von dem stiche erschrac
Wen paris ûf der erden lac
Adrastus unde vlixes
Quamen zu samne underdes
Was sol nû der rede mê
Adrastus von vlixe
Wart zu der erden geslagen
unde vurlos sinen pfagen
Von polibete
Geschach arpoin ungerete
Daz er na tôt was
Wen daz er mit der vlucht genas
Zu reit neptolomus
unde gein im archilogus
Ir itweder ûf den andern stach
Daz sie vielen ûf daz grach
Polimedes polidamam
Underdes in âne quam
Polidamas mit sulcher kraft
Treip ûf in sinen schaft
Daz er in gewunt wonde hân
Polimedes liez dare gan
ûf eime rosse vil snel
unde ritzit im vleisch unde vel
unde hurte in alsô sere
ê er kumen were
Zu der erden . dô klogeten sinen val
Die von troyge über al
dô er geviel under des
dô sprach polimedes
Mit ist comen mere
Ir sit ein minere
unde sit wol in vrouwen lobe
unde muget ouch wol zu hobe
Sint ir ein minner sit
Sô ist ez schande daz ir lit
Alsô lesterliche
ûf disme ertrîche
dô schamte sich polidamas
Sin geselle quam dô karas
Gegen im quam stelenus
Dâ gescah karen alsus
Als dem erste gescah
Stelenus in dar nider stach
Der von athene ein helt gemeit
Laissirandere zu reit
Sin ros in hohen sprungen ginc
Er quam ûf den rinc
Mit reiner vure zu gerant
Menesteus was er genant
Gein im pfilemenis
Sie quamen zu samne in al die wis
Daz die hêrren beide
Schieden mit leide
Pfilemenis stach dare
Menesteus nam es ware
unde gewarte dem stiche
ê er doch entwiche
Sô bhilt er pfilemenis
An dem stiche grozzen prîs
Er stach in nider in den sant
unde nam sin ros mit einer hant
Mit der andern daz swert
Miceres rante darwert
Gegen dem kunige von kartagine
Dâ gescah micere
prîs unde êre
Er hurte in alsô sere
Daz er zu der erden quam
Miceres sin ors nam
Als der gefallen was
Zu quam vilithoas
Remis gein im dare
Ir itweder mit sîner schare
An lenge unde an wite
begingen si mit strite
Sulich ungebere
Daz in ir swere
niht mochte werden buz
ê sie quemen zu vuz
Dâ schit irn strit
Theseus ein sit
Evriolus dar engein
Dâ sin manheit âne schein
In der zît dâ geschach
Beidersit ungemach
dô reit thelamon
Gegen im sarpedon
dô mochte man aber sehen
Als dâ vor was geschehen
Vil manic herzeleit
über die manicfaltickeit
Wart daz leit drifalt
Dâ wart wunder gestalt
Von den bastharten
Die hectoren bewarten
Alsô tete ouch hector
Nû als dâ vor
Als tete ouch thoas
Achilles dar mite was
Der begegente als ê
Der alden nôt mit hectore
Sie griffen an ir alde werc
Helm schilt halsberg
Von dem vure blichen
Swa sie hine strîchen
Achilles nam die uberhant
Ector sine nôt vurwant
Wenne im zu helfe quamen
Die sin war namen
Wenne die kebes bruoder sin
Er hette niemer sunnen schin
Gesehen mê noch den tac
Dâ was beidersit beiac
ûf deme sande
An ros unde an gewande
Darzu ander varewat
Sie taten beidersit ir tat
Wol unde schone
Man saget von thelamone
unde von thoa
Daz sie mit êren wâren dâ
Wol tete ez thoas
Deiphebus im mite was
unde ouch antenor
unde der kune hector
unde vurten in von der walstat
Mit gewalt in die stat
dô sie in hine vurten
Die krîchen nach rurten
unde wolten in habe berat
dô wurden erslagen unde ertrat
Tusent an eime houfe
Zu susgetame koufe
Volget sô getân gewin
Alsô geschach under in
dô daz was ergangen
Daz thoas was gefangen
Thelamon sin leit rach
Er sluc unde stach
Daz er zu im queme
unde in in beneme
dô enmochte es gewesen niet
Er vacht sô sere unde schriet
unde beginc dâ grozzen prîs
Alsô lânge biz paris
Mit einn bougen ûz reit
Sin geschutze was wol bereit
Durch den halsberg er schoz
Den man als er were bloz
Manegen er den lîp nam
Menelaus im dô quam
Mit grozzeme nide engein
Dâ wart under in zwein
Ie baz unde baz
Ernuwet der alde haz
Mit geschelde unde mit dreuwe
Helena die vraowe
Gesah von den zinnen
Daz sie mit unminnen
unde mit grozme leide
Die ir man wâren beide
Zu samne wâren geriten
unde umb sie sô sere striten
Als ir wol gehoret her na
dô wisete helena
An ir gebere
Daz ir vil lieber were
Daz paris sige neme
Als ez wol gezeme
Paris hette sinen bogen
Alsô ho ûf gezogen
dô er in entliez unde schoz
ê menelaus den doz
Gehorte . unde der senen lut
Sô was im durch sine hut
Beide durch vleisch unde durch bein
Der pfil getriben biz an daz zein
dô er dez schuzzes war gewar
dô greif er mit der hant dar
Den pfil er ûz zuchte
Sô er erst muchte
unde reit san dannen
unde vragete sine mannen
Die ez bekennen kunden
Umbe sine wunden
Ob er wer tôt wunt
dô sprachen den ez was kunt
Daz er die rede lizze wesen
Er solde harte wol genesen
Menelaus dô nider saz
unde hiz sin ros gurten baz
unde sprach nû des wirdet rat
Daz mich dirre geschozzen hât
unde al si mir nû sus geschen
Wir sullen schiere ein ander sehen
Ayaxen er dô bat
Daz er ûf der walstat
Sin wolte nemen ware
unde reit anderweit dare
dô diz alsus geschach
Hector merket ez unde sach
Daz er durch in niet widerreit
Wenne zu rechene sin leit
An hern parise
Hector der wise
Der bat dô eneam
Daz er parises war nam
ûf deme ringe
ê daz erginge
dô rante menelaus zu
unde sluc sô sere du
ûf parisen
Daz er mochte wisen
ûf der erden den slac
Wende er viel unde lac
Als er tôt were
Waz woldir mere
Wen daz eneas
Dâ bî parise was
Sô were daz sin leste tag
Des enphinc manegen slac
Eneas der milde
Mit sime schilde
Doch brachte er in dannen mit gewalt
Parisen der dâ was gefalt
unde vurte in hine im was gach
Die krîchen volgeten im nach
Biz an daz burc tor
Daz gesach hector
unde liez aber dare gan
Als er dicke hette getân
Mit slegen unde stichen
Die kriechen aber wichen
Gegen irn gezelde
Hector ûf dem velde
Mit in alsô lânge vacht
Biz in die vinstern nach
Treip ûz dem kreizze
Mit blute unde mit sweizze
Beflozzen unde begozzen
dô reit er unverdrozzen
Swie er gemuwet were
Mit stolzer gebere
Mit senftem gemute
In sin heimute
ê er doch queme dar in
Sô reit er allenthalben hin
Dâ er die rîter weste
Beide sine unde ouch die geste
Ir wunden er besach
unde hiez in schaffen ir gemach
Harte ritterliche
Heim reit er vroliche
Von wibe unde von kinde
Von dem in gesinde
Wart er baz was sol es mê
Enphangen danne er wer ê
Man zoch im ûz die sarwat
Vurwandelt hette zindat
Die varwe die er hette
Von der sarwete
Von sweizze unde von blute
Ecuba die guote
Cassandra unde ouch polixena
Die gingen umbe in dâ
unde vertriben im sin leit
Mit liebe unde semftickeit
Sie pflagen sîner wunden
Sô sie best kunden
Sine swulst sie beten
Grozze nôt sie heten
Umbe in allenthalben
Beide mit salben
unde mit andere sache
Die dâ gehorte zu sime gemache
Sie pflagen sin wol alle wis
Die wile quam paris
Der wart wol enphangen
Wie ez im was ergangen
Daz hette elena gesehen
Sie sprach mir ist geschehen
An disme tage beide
Liep unde leide
Ich was des harte vro
Daz du menelao
Den lîp na hette genomen
Ouch muste ich des under komen
Daz ich ouch dâ gesach
Daz er dich darnider stach
Doch hort ez dar zu
Daz man in strite alsô tu
Daz man underwilen habe sige
unde ouch bî wilen under lige
Des wirt doch allez guot stat
Biz uns bezzer heil entstat
Hector gesach dô
Parisen . unde wart sin vro
Er spranc im vroliche engein
Dâ wart von in zwein
unde von anderme irme kunne
Vröude unde wunne
Als ez von rechte solde wesen
Umbe daz paris was genesen
dô was bî priamis trone
Ein kamere vil schone
An dem estrîche
Schinen dâ riliche
Die lutern kristalle
Die wende wâren alle
unde daz gewelbe dâ obe
Von vil grozme lobe
Als ez sin solde
Von silber unde von golde
unde von edelme gesteine
Liecht unde reine
Priamus hiez in daz gaden
Sine ratgeben laden
Dar quam paris unde hector
Troylus unde antenor
Deiphebus unde eneas
Ouch quam dâ polidamas
Dâ was ein kolter gebreit
Von sulcher zierheit
Etwa wiz als ein sne
Etiswa grune als ein kle
Etiswa brun etiswa rot
Als der künec gebot
Alsô saz ir iegelich
dô sprach der künec horet mich
Hie ist er thoas
Der unser vint ie was
Sint in uns got gegeben hât
Nû gebet dar zu uwern rat
Weder wir in schinden
Brinnen oder blinden
Oder binden zu eime pfagen
unde ûf unde nider iagen
Oder wir in ... henken
Oder wie wir in gekrenken
Mit sulcher krancheit
Als ez den krîchen si leit
Daz sies zu krichlânde
Imme haben schande
dô sprach eneas
künec daz du geredet has
Daz enbehaget mir niht wol
Ob ich ez wider reden sol
Sehet zu mînen truwen
Ez solde uns geruwen
Ob ez sô geschehe
Ez ist alsô wehe
Daz man ander rede habe
Hie enkumet niht guotes abe
Ez were schiere volende
Wer unser nôt ein ende
dô eneas geredet hete
Daz man alsô tete
dô lobete ez hector
Er sprach wir hân noch hie vor
Vil manegen schonen tac
Dâ man sich âne versinnen mac
Waz man mit im tu
Die rede ist noch vil vru
Priamus sprach die rede ist guot
Set doch daz ir den rat tut
Der uns allen wol ste
Ich enweiz waz sprechen mê
Waz hulfe daz ich hele daz
Ich hân zu den krîchen sulchen haz
Swie ez dar nach erginge
Daz ich in gerne hinge
Doch halde ich gerne uwern rat
Daz ir vor geredet hât
Daz enwiderrede ich niet
Der herschaft dô dannen schiet
Mit sô getanen worten
Die dar zu gehorten
Troylus unde eneas
Anthenor unde polidamas
Mit zucht unde mit ziere
Gingen die viere
Besehen unde beschowen
Helenam die vrouwen
In einer kamern dâ sie saz
Die was gezieret vil baz
unde zehenstunt mere
Dan die erste were
Dâ sazzen sie inne
unde saugten von der minne
unde von wibe nature
Schone abenture
Von strite unde von vrede
Hetten sie manege rede
In der stunt zu handen
Von êren unde von schanden
Die kuneginne ecuba
Saz mit grozzer zirde dâ
Mit ir ouch dâ sazzen
Die wol kunden gelazzen
Iunc vrouwen harte vil
Ecuba sprach daz ich wil
Biten daz ist harte guot
Daz ir ez durch iuch selben tut
Ir sult alle dâ nach streben
Wie wir behalden daz leben
lânt unde êre
Waz wolt ir nû mere
iuch blibet daz zu lone
unde uns blibet daz zu lone
iuch blibet daz rîche
Des vechtet menliche
Der unser aller hât gewalt
Der behalde uns unser behalt
Daz wunsche ich ouch dar mite
Die hêrren nach des lândes site
Gaben ir antwurte
Daz ich die rede kurte
Ir iegelich sprach er tete
Gerne daz sie bete
An dise rede unde an dise wort
Wart manic mere dâ gehort
Als man danne pflit
dô nahet ez der zît
Daz dâ sedels niet enwas
ûf stunt polidamas
Urlop er dâ nam
unde troste elenam
Als taten die andern dri
Die im stunden bî
Underdes wâren die rîter al
Zu hove kumen ûf den sal
Die dâ ezzen solden
Oder ezzen wolden
dô dâ was gezzen
dô enwart des niht vurgezzen
Sine heten leit unde nôt
Daz in der bruoder was tôt
Sie begunden weinen unde klagen
Daz doroschalcus was erslagen
Sie begruben in dâ sin bruoder lac
Als man pflit unde pflac
In eime schonen steine
Luter unde reine
Sô man in aller best vant
Onichilus was der stein genant
Die krîchen klageten andersit
Rechte um die selben zît
Daz thelamon gewut was
unde abe gefangen thoas
unde ander manege unselickeit
Ir ungelucke unde ir leit
In der selben stunde
Ir unheil begunde
Wassen vil mere
Der wint wete sô sere
Daz er in vunf hundert gezelt
Warf nider ûf daz velt
unde in in der nacht geschach
Zu dem libe nie dehein gemach
Vor tage der starke wint gelac
ê sich die sunne oder der tag
Vollen erhube
Sô zuginc die wolken trube
unde was der wint unde der regen
Vor dem tage gelegen
Als ergangen was die nacht
unde der tac sine macht
Ougen begunde
Vor der morgen stunde
Sô die sunne ûf gat
unde die roten noch hât
Als ein vur alsô rot
dô hup sich aber die alde nôt
Michels mê denne dâ vor
Eine sit hector
Agomennon in andersit
Sus hup sich die sure zît
Die surde unde die bitterkeit
Die kurze wile was geleit
Als achilles zu rosse quam
Im enwart nie man sô gram
Der in zu rosse sehe
Daz er anders icht iehe
Wen daz er were
Beide an der gebere
unde an dem herzen ein man
Den halstberg den er vurte an
Der was maneger marke wert
Grozzer turde sin swert
Sin schilt was golt durch slagen
Den er ûf solde tragen
Der helm uzir mazzen guot
Im was erzurnet sin mut
dô hiez er im lângen
Ein vier eckete stangen
Die sin sper solde sin
An sime rosse was wol schin
Dâ ez wenkete unde spranc
Daz sin sprunc unde sin wanc
Glichete eime pfile
Under der selben wile
Hector zu leite
Achilles was gereite
Sine sporn er zu siten sluc
Sin ors in balde hin truc
dô quam gegen sime stozze
Hupos der grozze
Hupos sluc im einen slac
Daz im der schilt ein teil erschrac
Hupus vreuwete sich des
ûf hup achilles
unde sluc mit eime slage dar
Daz ez beide wart gewar
Der hêrre unde daz ros dar mite
Er spielt sie beide mit eime snite
Iener vil zu der erden kalt
Itzunt wart viervalt
Ir nôt unde ir leit
über die manicfaltickeit
Sie quamen zu samne gerant
Dise werten ir lânt
Iene wolten ez hân
Dâ wart beidersit getân
Weder minre noch mê
Von der burc bis an den se
unde waz dâ enszwischen was
Ez were sant oder gras
Daz velt smal oder breit
Daz wart mit toten allez beleit
Die wile die sie meist striten
Sô quam dâ zu geriten
Der künec orcamenis
Man saget daz er were wis
Doch was daz niet ein wisheit
Daz er gein hectore reit
Alsô vreueliche
Er vur hubesliche
Daz ist gewislichen war
Er was vier unde klar
Daz enhalf aber niet
Hector im sô zuschriet
Daz er in zu struchen sluc
dô hette er des strites gnuc
Die mit im dâ wâren
Enwisten wie gebaren
Vor zorne unde vor nide
Sie wolden sin gesmide
unde sine sarwat reten
Sie begunden rinnen unde treten
Sie stachen under im den pfagen
Ayax begunde zu iagen
unde diomedes
unde antipus underdes
Der was ein troyre
Mit sîner baniere
Liez diomedes dar gan
unde stach in durch den buch san
Daz im die lunge ûz hangete
Swaz sô er belângete
Man saget daz ez wiche
Vor sime stiche
Dâ was nôt allewis
Dâ reit palimenis
Gegen her hectore
Hector enbeitte niet mê
Er gap im einen slac
Daz er dâ tôt lac
Des enwas er niht wert
Er hette selbe sin swert
Harte wol geurbort
unde was von rîcher gebort
Bie eime wazzer was sin lânt
Daz was iotharus genant
Dâ riten in dem ringe
Zwene zwillinge
Des mutes vro des guotes vri
Swaz sie serre oder bî
Mit slegen oder mit stichen
Irgen begriffen
Daz was allez vurlorn
Sie kulten irn zorn
Uzzer mazzen sere
Sie hetten guot unde êre
unde under der ritterschaft den prîs
Sie wâren von vocidis
Von einer guoten geine
Epistropus der eine
Der ander hiez cedius
Eine glevien vorte epistropus
Dâ er sich mite werte
Ir stahel der was herte
Die hette er zu stiche erhaben
Hector begunde zu draben
Des erhup er sich baz
Er stach in daz er kume besaz
Er treip in ûf den satelbogen
Mir enhat mîn stich niht gelogen
Nû schamet iuch niht her hector
Daz ir mir sit entwichen vor
ê ich hinnen scheide
iuch wirt daz zu leide
Daz die mînen sint von iuch tôt
Ir kumet an die selben nôt
dô er sprechen wolde vort
Hector sluc im daz wort
Als unsamfte wider in
Daz im wort unde sin
unde sin geist dar mite
Entgulden sîner unsite
Er erscharc des slages harte
Die bein er ûf karte
Hector sprach bosez as
dînes kelzes du engolden has
Arme hergeselle
Var hine zu der helle
unde warte wie ez dâ ste
Ich enwil dîner rede niht mê
Der dâ cedius hiez
Umbe sinen bruoder er geliez
Harte iemerliche
Nû gesche mir semeliche
Als mînen bruoder ist geschen
Ich enmuzze an hectore gesehen
Daz er an im gesehen hât
Seht swie ez mir ergat
Ich habe gewunnen oder verlorn
Ich erkule mînen zorn
Wol dane in den strit
Alle die mit mir hie sit
Sine vrunt zu samne quamen
dô sie sine wort vernamen
Sie lizzen es heil walden
unde gingen schilde spalden
unde halsberge schroten
Dâ bliben vil toten
Sie stalten wunder alle
Mit rûfe unde mit schalle
dô dâ vacht die grimme dit
Wenne daz haubet von dem buche schit
An der scheidunge
Lellete die zunge
Man sach den dâ riten
Sô er wolde striten
unde zu strite wart geschart
Daz im abe geslagen wart
Daz bein mit dem vuzze
Dâ wart sur vuzze
In suzzete sere
Ir leit unde ir swere
Ir vuzze hette surede
Iamer unde trurede
nôt unde unselickeit
Volgete irre suzzekeit
Sus was dâ beide
Lieb in dem leide
Sur in dem vuzzen
Sie kunden bloz buzzen
Ir slachte was alsô groz
Dâ daz velt was bloz
ê ez wurde mitten tag
Daz velt von toten vol lag
Cedius rach den zorn sin
Hector als ein wildez swin
Disen allen wider stunt
Dirre lac hie gewunt
unde iener lac dâ tôt
Ouch quam er selbe in grozze nôt
Cedius im zu trat
unde sluc in an die stat
Daz er zu der erden
Viel . mit grozzen sverden
ûf daz gras an den wasen
dô vlecte er im die nasen
Munt unde nasel
Wen daz ector was vil snel
unde zu vuz spranc wider
Er were dâ tôt gelegen nider
Als hector zu vuz stunt
dô grein er als ein hunt
unde sluc mit eime slage dare
Cedio von sime libe gare
Swaz sin swert dâ vant
Den rechten arm mit der hant
Gein dem nabel bleip daz swert
Iener viel tôt under daz pfert
Zu rante eneas
Mennon unde polidamas
Troylus unde paris
Antenor unde pfilemenis
unde mit in tusent oder mê
Vierfalt was ir leit ê
über die manicfaldekeit
An die vunfvaldekeit
Ir nôt itzunt komen was
Daz er hup eneas
Ansimacus ûf eneam
Mit baren swerte geriten quam
unde als er den slac dare bot
Sô lac er ûf der erden tôt
Daz wart im dâ zu teile
Zu grozme unheile
Was im der strit erhaben
dô begunde zu draben
Menelaus unde vlixes
Archelaus unde diomedes
Ayax unde thelamon
Menesteus unde agonennon
unde allez ir volc mite
Dâ hup sich die unsite
Die krîchen erholten schiere
Daz die troyre
In getân heten
Wie sie daz wider teten
Ir iegelich sich sô versuchte
Daz ir dehein enruchte
Welches todes er sturbe
ûf daz er prîs erwurbe
Mit in reit achilles
Dem bequam eusemes
unde wande pries an im bezalen
Dem zurspielt er die schalen
Daz daz hirn dar ûz vloz
unde er ûf die erden schoz
dô klaugete priamus sere
Daz erslagen were
Hector was ez ouch ungemach
Der ir aller leit rach
Der sie wiste unde leitte
Wen sine erbeitte
Sie weren alle erlegen
Daz was hector der degen
Der treip aber dâ engein
dô begente er zwein
Kunigen vurmezzen
Der eine was gesezzen
Zu salatree
Dem nam er den lîp ê
Der ander was von libanor
Dise beide sluc ector
unde anders manic muter barn
Ouch quam paris zu gefarn
Wen dise hêrren zwene
Ez were harte unwene
Daz ir genesen were dehein
Der dâ volgete den zwein
In die stat quam dô mere
Daz in helfe nôt were
Hectori unde parise
Daz vernam der künec wise
Der kunde unde wiste
Die selben liste
Die man dô konde in der zît
Der man dô pflac unde noch pflit
Kurtzlichen ich lere
Wie die kunste weren
An einer leret man buchstaben
Die ander ist erhaben
Als ich iuch wil innen
Zu den scharfen sinnen
Die dritte zu der werlde zirde
Zu dem sange die vierde
Die vunfe leret mezzen wol
Die seste wie man zelen sol
Die sibente leret die list
Waz wunders an dem gestirne ist
Der dise liste kunde
Zu der selben stunde
Quam von troyge zu gerant
Pystropus was er genant
Von azomen lânde
über al man in erkande
Beide bî namen unde an wort
Dru tusent hette er dar gefort
unde einen schutzen sô getân
Als ich gescriben vunden hân
Von den nabel niderwert
Was er gestalt als ein pfert
Als ein hirz alsô snel
Beide hut unde vel
Als ein katze alsô ruch
Houbet hende unde buch
Glich einn menschen gare
Als ein mor swarz gefare
Beide hut unde har
Die ougen brun swartz klar
Er hette gespannen unde ûf gezogen
Einen wunderlichen bougen
Die wile er in ander hant truc
Swa sin senwe hine sluc
Sô schoz es als an dem buche stat
Durch man durch schilt durch sarewat
Mit eime rame durch dri
Beide verre unde bî
Swelchen sô er getraf
unde er der ritterschaft
Ir dehein genas
Als er itzunt hie was
Sô was er zuhant andersswa
Als man im gewarte dâ
Sô was er her wider
Als er mit gefidere
Dar geflogen were
Waz mac ich sagen mere
Wen daz man manegen dâ vant
Vurlorn von sin eines hant
Beide tôt unde lam
Polixeno er den lîp nam
Sin rame im niht enlouc
Er schoz in daz sin houbet vlouc
Von dem buche zwene schrite
Dirre grozzen unsite
Alsô lânge er pflac
Daz sin senwe nie gelac
dô diz geschach under des
dô sprach diomedes
Wie sin wir hute sus verschert
Ich diz der tufel daz hie vert
Oder sin muter oder sin son
Waz nû agomennon
Vil edel richtere
Got gesegene uns iemer mere
Wie gesahen vir unser dinc an
Turste dehein man
Diesen valânt bestan
Vernemet wes ich gedacht hân
Wir wollen in alumbe vahen
Daz ist daz beste uns getân
An einesit unde andersit
Wol dane schiere des ist zît
Sie ranten alle sament zu
unde umbe vingen in dô
Sie begunden in umberingen
Als er wolte enspringen
Sô wart im hie ein stoz
Sô er aber dare schoz
Sô wart im ein stich
Als er dâ bewarte sich
Sô wart im ein slac anderswa
Beide hie unde dâ
Alsô dicke unde alsô lânge
Daz er vor gedrange
unde vor irme getwenge
Beherten die lenge
Noch mochte noch enkunde
Des gwan er ubel stunde
ouch gwunnen die krîchen ubel zît
Iedoch wart er gar zuschit
dô er was gefallen
Die krîchen begunden schallen
Mit werke unde mit worten
Ir swert sie urborten
Vil baz danne ê
Sie slugen der von troyane mê
Den der krîchen were erslagen
Sie begunden vaste zu iagen
Dâ behilden sie den prîs
Dâ er viel vilemenis
Der künec von palatine
unde als die sine
Sere klageten under des
Quam her achilles
Mit sime schafte zu getriben
Dâ ir klage was bliben
Dâ wart sie vollen erhaben
Hector begunde ouch zu draben
Sie riten zornlich
Beide wol gliche
Mit menlicher krefte
Zubrachen sie die schefte
Sie griffen zu den swerten
Die wile daz die gewerten
Riten sie slahende durch den kreiz
Daz in blut unde sweiz
Durch die sarawat vloz
dô wart daz gedrenge alsô groz
Daz sie zu vuz quamen
Ir iegelich begunde ramen
Beide hector unde anchilles
Wie der ein dem andern underdes
Sin ors geneme
ê er dar ûf queme
Achilles doch zu rosse quam
Hector der wolte ouch alsam
Daz werte achilles
unde begreif sin ros underdes
Daz ros hiez galathea
Hector lief im zu vuzzen na
Vil snellichen er lief
Starke er im nach rief
Kere helt kere
Mir ist aso mere
Daz ich den tôt kiese
Als ich mîn ros vurliese
Waz nû ir troyre
Wol dane schiere
Helfet mir mîn ros retten
Ich wil mich lazzen ertretten
ê ich alsus hân verlorn
Sie rurten die ros mit den sporn
unde quamen sô zu getriben
Daz die erde mochte erbiben
Dâ nach der unde der
Dâ vur durch den schilt daz sper
Durch den halsberc daz swert
Dâ bleip man unde pfert
ûfe deme ringe
Von schone iungelingen
Beide erslagen unde ertrat
Doch sô wart daz ros berat
Von den bastharten
Irn vliz sie darzu karten
Daz ez behilt hector
dô wart gefangen antenor
Als er gefangen was
dô rante zu polidamas
Sie begunden aber zu draben
dô hette sich die nôt erhaben
Als von erst bedersit
Wen daz die vesper zît
unde die abent stunde
In strites niht engunde
Sie riten an ir gemach
Als in dâ vor geschach
Alsô enphinc man sie dô
unde baz dar zuo
Priamus unde ecuba
Enphingen irn sun dâ
unde vurten sie zu danke
Mit azze unde mit tranke
Als in harte wol gezam
Ir spise die was lobesam
In wâren ir bette bereit
Nach der gewonheit
Ir iegelich an sin bette lac
unde ruweten biz an den tac
Waz die krîchen teten
dô sie gezzen heten
Als ich ez gescriben vunden hân
Alsô muget irs an mir verstan
Agomennon besante
Die hêrren die er erkante
Daz sie von den iaren
unde anders wise wâren
Die sin gebot vernamen
Vil schiere sie dar quamen
Er sprach nû ratet alle
Wie ez iuch gefalle
Gefangen ist hie anthenor
Sô hât ouch her hector
Thoam gefangen
Daz ist unlânge ergangen
Man wil sines gedinges niet
Ob nû wessel geschiet
Under in beiden
Sô ist ez wol gescheiden
Wir senden morgen boten dare
Daz man an ir er vare
Ob in der wessel behage
Ich weiz wol sie hant klage
Daz wir ir alsô vil hân erslagen
Daz selbe mugen ouch wir klagen
Sie lobeten alle den rat
Rechte als ir geraten hât
Mac ez geschehen alsô
Sô sin wirs alle vil vro
Rechte um die selben zît
Klaugeten iene dort andersit
Daz antenor gefangen was
dô rieten sie daz thoas
Gegen im wider gegeben wart
Als ir vor sit gelart
Die nacht erginc der tac quam
Die tacsterne in beiden nam
Irn schin biz ûf den morgen
Der dâ was vurborgen
unde der mit der sunnen ûf ginc
Daz velt dâ den tou enphinc
Dâ nazzete ouch daz gras
Die wilde daz die kulde was
Die dâ solden striten
Die quamen von beiden siten
unde riten ûz als dâ vor
Von troygen ector
Agomennon dâ engein
unde die dâ vol geten in zwein
Dâ wart lenger niht gebit
Sie huben beidersit den strit
Mit slegen unde mit stichen
Die lebenden daz tichen
Daz die toten wâren tôt
Vunfaltic was ê ir nôt
über die manicfalticheit
Nû wart sie sehsvalt gebreit
En entstunt ein unselic tac
Slac unde wide slac
Stich unde wunde
Gegen der morgen stunde
ûf den tac vurbaz
Rachen sie nit unde haz
Sô sere unde sô nehe
Swelich man ez sehe
unde ez rechte weste
Er enwere nie sô veste
Daz er sich enthalden kunde
In iamerte durch die sunde
unde umbe den grimmigen mort
Dannoch ûf den tac vort
Gingen sie sô houwen
Daz in der stat die vrouwen
Von der grozzen bitterkeit
Weinten sô daz ir kleit
Von den zeheren wurden naz
Ir iegeliche alsô leidic saz
unde an sulcher gebere
Als sie halp tôt were
ûf den tag nach prime zît
Er hup sich dâ sô groz strit
unde sulich vechte
Daz daz vunfte geslechte
Daz nach disen quam
An sime kunne schaden nam
Dannoch ê mitten tage
Quamen sie sô zu slage
Daz ir blut nider goz
unde in daz mer schoz
Alsô starke unde alsô sere
Alz ez ouch ein wazzer were
Daz dâ runne unde vluzze
Un in daz mer schuzze
Rechte um den mitten tag
Des volkes sô vil tôt lag
Sie mochten noch enkunden
Vor den toten noch vor den gewunden
Noch vor den seren
Niergen sich bekeren
Dannoch umbe nune
Geschach dâ dehein sune
Noch der rede dehein teil
Dâ in abe queme heil
Vor vesper zît ein luzzel ê
Geschach dâ zehenstunt mê
Von noten unde von sorgen
Den von dem morgen
Geschehen were baz dare
Sie wurden der wesper zît geware
Daz der vunfte kume genas
Der in dem strite was
Er enlege tôt oder lam
dô ez an den abunt quam
Ir dehein was sô starc
Noch sô ubel noch sô arc
Im enginge die kraft
Wen daz sie schiet die swarze nacht
Sie weren zu samne gekrochen
Un hetten sich gerochen
ûf der hant unde ûf die knie
Ez engeschach grozzer nôt nie
Noch von strite grozzer ungemach
Den an dem tage dâ geschach
Waz sol umbe rede mê
Sie riten heim als ouch ê
dô klaugete calcas
Der der krîchen wissage was
Uns ist missegangen
Uns ist abe gefangen
Vil manic kune swert degen
Ouch ist ir uns tôt vil gelegen
Nû lazzet ir hêrren werden schin
Ob ir gevolgit wollet sin
Sô wil ich raten harte wol
Ob ich tar unde ob ich sol
unde ob ir mit mir bestat
Sô sol daz wesen mîn rat
Daz wir werben um einen vride
Unz wir unse siche lide
Geheilen unde unse wunden
Binnen den stunden
Lichte uns zu wizzene geschiet
Des wir noch enwizzen niet
Als calcas diz gesprach
Agomennon des iach
Er hette wol geraten
Die krîchen alle baten
Daz ez alsô geschee
Biz daz man gesehe
Waz in baz gezeme
Sie rieten wer in bequeme
Under der ritterschaft
Baz zu der botschaft
Denne her vlixes
unde diomedes
Daz wâren zwene wise man
Sie schutten ir halsperge an
unde schûfen ir gewarheid
Ir itweder saz ûf unde reit
Ez was an der vinstern nacht
dô quam in gein in geraht
Ein rîter snelliche
Hubisch unde rîche
Dolon was er genant
Er was ûz der stat gesant
Daz er solde horen unde sehen
unde vorshen unde spehen
In was beidersit ga
Er sprach wer ritet dâ
Wer vraget des daz tun ich
Wer bist du er nante sich
Ich hân gesaget, nû saget mir
Waz sullen wir sagen wer sit ir
Wir sin geborn von über mer
unde riten ûz disme her
Uns sullen werben ein teil
Sô dir geben got guot heil
Zu dîner hubisheite
Wis unser geleite
In die stat wir wollen dar in
Zu zwein mannen oder zu drin
Eines vriedes sullen wir biten
Ir bitet mir sô guoten siten
unde sô gezogenliche
Ich tete bosliche
Ich enleiste uwer bete
Er gelobete unde tete
Des er gebeten was
Er brachte sie ûf daz palas
Dâ der künec ûfe saz
Mit sinen kinden unde az
unde ander sine ritterschaft
Sie wurben ir botschaft
Mit sô getanen worten
Alse darzu gehorten
Der künec hiz sie dannen gan
unde als dâ gezzen was san
Ginc er mit sinen rate
In eine kemennaten
Umbe daz ir vurnomen hât
Den hêrre behauge der rat
Allen gemeine
Hector alleine
Der begunde ez widerreden
unde wolde ez niht vreden
Er sprach vernemet alle
warumbe ez mir missevalle
Wirdet in gegeben tac
Sô meret sich ir beiac
unde unse spise wirt verzert
unde uns die schiffart ist bewert
unde aller unser gewin
Als daz ich nih wise enbin
unde iuch widertriben niht ensol
Ez enbehaget mir niht wol
Wizzet waz ich iuch sagen
Von uns zu vierzehen tagen
Mugen sie wol vride haben
Daz wir die toten begraben
Seht waz ir darumbe tut
Daz ist uns beidersit guot
dô wart manic rede getân
Ir iegelicher sagete sinen wan
Beide sus unde sô
dô vurreinten sie sich dô
Daz der vride gegeben wart
Die boten huben sich ûf die vart
Dolon ir geleite was
Was alda bereite
Er nam ir guote ware
unde geleitte sie biz dare
Dâ er in ê zu was kumen
Als ir dâ vor hât vermumen
dô sie riten under des
Vragete im vlixes
Maneger hande mere
Wa ir burc were
Kranc oder stete
Des er gefreget hete
Mit grozzer kundekeit
Des hette in iener bereit
Sunder argeliste
Sô er ez best wiste
Dolon sprach gebietet mir
Got segen iuch got lone dir
Du hast dich wol an uns behut
Got gebe dir iemer guot
Dolon dannen karte
Sie zwene ilten harte
dô sie zu gezelde quamen wider
Sie sazzen von den rossen nider
unde sageten agomennon vor
Alz ez biz her hât gehort
Daz in vriede wer gegeben
unde mit gemache solden leben
Die boten schussen ir gemach
Daz in zu schaffene geschach
Hoe ûf den andern tac
Als man zu den ziten pflac
wâren sie den toten mite
Sie hetten zweigerhande site
Sie hiezzen vur machen
Von holzze unde von sphachen
unde als ez aller meist bran
Sô warf man den toten man
unde als er gar verbrunnen was
Sine aschen man zu samne las
unde behielt sie vil reine
In der erden oder in eime steine
An sulcher stat dâ sie lac
Daz dehein boser smac
Noch ubel ruch quam dar abe
Iegelichen truc man zu grabe
Als man noch hute pfligit
Sie bestatten ir toten beidersit
Mit vil grozzen êren
ê sie begraben weren
wâren liden vierzehen nacht
Ouch sô was die erde entacht
unde grunte als ê
ûz der burc biz an den se
In was vrides nôt gewesen
Sie enkunden deheinewis genesen
Vor dem stanke
Des waz ez in zu danke
dô daz was vurrochen
In der dritten wochen
Schûfen sie anders ir dinc
Agomennon zu rate ginc
Alsô tete ouch hector
Dise dar inne die dâ vor
Eine wis unde anderwis
Dirre wolde den prîs
Alsô wolde ouch der iene
Alsô ginc die zît hine
Die wile daz ir vride was
Die wile klaugete calcas
Daz er in der stat hete
Eine tochter harte stete
Schone hubesch unde wis
Die was geheizzen priseis
Die mochte dâ niht bliben
Sie wolten sie vertriben
Durch ir gotinne
Die sie hetten dar inne
Sie klaugeten daz alle tage
Daz ich were ir wisage
unde über were gekart
Ich tete als geboten wart
Priamus sprach ich were wert
Daz mich zufurte ein pfert
Von den untruwen
Ez sulle mich beruwen
Ich si boser denne ein hunt
Sie sprachen uns ist wol kunt
Daz ir unschuldic sit
Ouch sprechen siz durch nit
dô sprach calcas vurbaz
Ratent ir hêrren daz
Daz ich mine tochter zu mir neme
Seht ob uns daz wol gezeme
Sô kume ich gerne an den rat
Sie sprachen tut als ir gesprochen hât
Daz geschach alsô
Des wart er sint unfro
Die hêrren ûz unde innen
Mit vride unde mit minnen
Dicke unde aller tegelich
Under banihten sich
Achilles zu hectore reit
Sie wâren harte wol bekleit
unde harte richliche
Beide gliche
Sie saugeten ir mere
Wie ez comen were
Disme hie deme dâ
Beide nein unde ia
Sie hetten groz ioie
In der stat zu troyge
unde bewilen ouch dâ vor
dô hette hector
Schone kleinote
Steine harte rote
Grune unde wizze
Gemachet wol mit vlizze
In daz silber unde in daz golt
Im was ouch ein vrouwe holt
Pentesilea genant
Die hetten im allez daz gesant
Ein edel kuneginne
Durch der vrouwen minne
Truc er daz golt an sîner hant
unde ein guldin harbant
In den selben stunden
Um sin houbet gebunden
Er was ein harte schone man
Sine gezirde sach achilles an
Als er in lânge âne gesach
Nû horet wie er zu im sprach
Ir sit hubisch sô mir got
Ein ist ernst ein ander ist spot
Nû lat es iuch betragen
Saget mir des ich iuch vragen
Ich enfrage anders niet mê
Wunder hât mich wie ez erge
Under uns beiden
ê wir hinnen scheiden
Ir hât mir leide getân
Den vrunt den ich verlorn hân
Patroclun wil ich iemer klagen
Her hector den ir hât erslagen
Daz kumet iuch zu unheile
mîn lîp ist darumbe veile
Die selben sarwat
Die ir im genomen hât
Sie werde mir widere
Ich gesetze iuch sô nidere
Alsô lesterliche
Hie in uwerme rîche
Daz irs iemer laster hât
Die wile diese werlt stat
Ich gesach iuch alsô rechte nie
Sô an dirre stat hie
Um daz ich zu iuch haben haz
Ich sprechen von wareiten daz
Ir sit starc unde kune
Doch enwirde ich niemer grune
Alsô kune als ir sit
Ez enkume noch die zît
Daz ich iuch leide getu
Ez si spate oder vru
Hector antwurte des
Nû horet her anchilles
Vil rechte waz ich iuch sage
Ich wer iemer ein zage
Vurzaget ich von worten
Iedoch den vorhten
Den ich von diser drowe hân
Der sol harte wol zu gan
Ich wene uwer herze baz ste
Denne uwer rede hie ge
Daz patroclus ist erslagen
Wollet ir daz sô sere klagen
Daz muzze iemer alsô wesen
Enmac ich vor iuch niht genesen
Daz muz sin als ez sin mac
Ich ensterbe niht vur mînen tac
Nû versinnet iuch idoch
Ich entrinne iuch niht noch
In wazzer . noch in welde
Bin ich iuch zu gelde
Oder zu eigen gegeben
Daz ir mir dreuwet an daz leben
Mir ist leit die schande
Daz man mich in disme lânde
Mit stolzen worten wber gat
Ich weiz wol daz ez ubel stat
unde vil ubel gezimet
Daz ir vurgeben iuch sus grimet
Ouch enstet ez uns niet wol
Ob ich ouch nû sprechen sol
Ein teil stoltzliche
unde sô iuch got der rîche
Wer wenet ir daz ir sit
Wolde got ez wer die zît
Daz wir quemen ûf daz velt
Ir vundet an mir widergelt
dô zurnte achilles sere
Er sprach mir ist unmere
Daz ich ie wart geborn
Ich gereche disen zorn
Al hie noch hute
Wa nû mine lute
Bringet mîn ros unde mîn swert
Er sol der zît sin gewert
unde des werdes dar zu
Nû werde schin waz er tu
Sie sprungen ûf der unde der
Un hischen swert schilt unde sper
Hette man sie beide niht gehat
Sie hetten alda an der stat
Den vride zubrochen
Des wart in gesprochen
Beiden vil leide
Des schamten sie sich beide
Priamus schuldigete sinen son
Achillen agomennon
Ouch klaugeten die vrouwen sere
Daz ez alsô kumen were
Des ensolde niht mê nôt geschen
Sie hetten gerne vride gesehen
Daz die unkunden
Zu irn vrunden
Durch tanz unde durch singen
In die stat gingen
dô gelac beidersit
Beide zorn unde nit
Der rede was deheine nôt mê
Sie gingen zu samne als ê
dô dis leides geswigen was
Hern troylun bat dô calcas
Durch die alden kunde
Daz er im zu staten stunde
Sine tochter er bat
Im geben ûz der stat
dô troylus vries
Daz er sine tochter wider hies
Sere er daz under quam
Umbe die schone briseidam
Sine amie sin wîp
Sie was im liep als der lîp
Torste sie ez wider redet hân
Er hette ez niemer getân
Daz er sie hette wider gegeben
Er mochte ubel gestreben
Wider sie alle gemeine
Ouch was daz niht kleine
Daz er durch ir schulde
sîner gote hulde
unde ir mine hette verlorn
unde grozlichen irn zorn
Hette iemer mere
Des was sin rede swere
dô briseida gesach
Daz ir zu rumene geschach
Die stat dâ sie inne was geborn
Sie sprach wer ich groz als ein torm
Ich muste kleine werden
Von sorgen unde von swerden
unde von grozzen leiden
Sol ich hinnen scheiden
Wie scheide ich ioch hinne
Ich bin ein kuneginne
Nû muz ich hinnen kere
Als ein betelere
unde rumen daz lânt
Hette ich daz in der hant
Daz ich hân in dem gemute
Ein mezzer wute
Mitten durch daz herze mîn
Wen daz ich hoffende bin
Daz mir zu blibende gesche
mînes lebens enwer niht mê
Iemerlicher den ich iuch sauge
Wart der vrauwen klauge
Sie sprach owe unde owe
Owe nû unde iemer mê
Owe daz ich den lîp ie gwan
Troyle herze lieber man
Mir ist mîn unselickeit
Hêrre um dich einer leit
Ez ist mir allez umbe dich
Ich enruche niht umbe mich
Enweres du hêrre alleine
Wurde ich danne zu eime steine
Des wurde guot rat
Ginge ich als ein krete gat
unde solde ich bî eime zune gran
unde mochte ich dîn alsô vil hân
Daz ich dich gesehe
Swaz mir geschee
Daz vurtruge harte wol
Nû enweiz ich waz ich tun sol
Selic nacht unde selic tag
An sweder ich bî dir gelac
Eya troyesh kunne
Swer ie liep gwunne
Der vurgune mir des
Daz engelde ich enweiz wes
Daz ich lazzen einen helt
Den ich arme hette erwelt
Zu mime libe
An mir armen wibe
Nû weiz ich waz man rîchet
Daz man mir leide sprîchet
unde tribet von dem man
Den ich von herzen liep hân
Owe unde owe
Owi nû unde iemer mê
Waz wil man an mir rechen
Oder waz mac ich nû sprechen
Ich enweiz ob ich engulde
mînes vater schulde
Sô genieze ich mit rechte
Daz mîn geslechte
mîn man unde mîn kint
Von dirre stat geborn sint
Owi unde owe
Owi nû unde iemer mê
Ist ieman der daz vernumen hât
Daz ich mit worten oder mit tat
Oder mit gerete
Ubel ie getete
Daz ich verschuldet hân den tôt
Sô tut mir schendichen nôt
Sô sult ir niht beiten
Heizzet vur bereiten
unde lazzet mich vurbunnen
Kere ich alsus hunnen
In ein unkunde
Des hât ir alle sunde
Troylus hette gehort
unde klauge unde ir wort
unde ob er were steinen
Sô muste er balde weinen
Groz iamer im âne ginc
Mit armen er sie umbe vienc
dô stunden sie beide
In sô grozzer leide
Daz sie enwisten waz sie wolden
Oder waz sie tun solden
Sie enwisten waz raten
Sie enwisten waz sie taten
Sie enwosten wa sie wâren
Sie wosten wie gebaren
Sie enwosten waz sie kunden
Beide sant sie stunden
In sulchen gebaren
Als sie vurzaget wâren
Sie hilt in er hilt sie
Grozzer iamer enwart nie
Den dâ was under in zwein
Er were harter den ein stein
Swer daz iamer gesach
Ob im zu weinen niht geschach
Priamus sprach troylo zu
Weistu son waz du tu
Gehabe dich menliche
Ez stet dir bosliche
Wes wilt du beginnen
Du salt dich versinnen
Daz du ein man bist
unde dir dîn sin engangen ist
Ez mac uns schiere got geben
Daz wir uns liebe geleben
In disme lânde
Waz tut ir ez ist schande
dô im der trost gegeben wart
dô was in als sie bekart
Von einer suchte weren
Von ir herze sweren
Musten sie sich twingen
Mit swerlichen dingen
dô hiez troilus ir gewant
ûf binden dâ zuhant
unde hiez sie dannen riten
Er enliez sie niht biten
Des saz sie ûf unde reit
Vil schone was ir kleit
Von golde unde von gesteine
Wen ir varwe eine
Die was alsô schone
Ir gezeme wol die krone
Ir enmochte niht glichen
Man sach dâ beide blichen
Die kleider unde die vrouwen
Swer ez wolde schowen
Ir wart durch ir schone
Zu minnen unde zu lone
Vil dicke gegeben
Suzzer wuns unde süeze leben
Man sauget von irn gewanden
Daz ez von eime verren lânde
Zu troyge was gesant
Gefuget was daz gewant
Mit sô getaner liste
Daz nieman enwiste
Wa engein were sin nat
Die kurse under der wat
Die was von grozzer ziere
Von einer hande tiere
Was die kurse genomen
unde was von eime lânde komen
Dâ die sunne ûf gat
Sô der morgen enstat
Ir kleit was guot in alle wis
Die steine die daz paradis
In sime wazzer treit
wâren vurwort in ir kleit
Sol ich iuch saugen vurbaz
Dâ die vrouwe ufe saz
Daz was ein zeldende pfert
unde was wo hundert marke wert
dô sie der stat quam
unde urloub genam
Sie wâren alle unfro
Daz sie dannen schiet alsô
Alsô vil oder mê
Denne dâ leides was ê
Was dâ zu stunden
Klaugen dô begunden
unde weinen ecuba
unde die schone elena
unde die vrouwen alle gemeine
Groz unde kleine
Alde unde iunge
Durch die scheidunge
dô die vrouwen inwec vur
Troylus bî gote swur
Daz er dehein ander wîp
Legete mer bî sinen lîp
Er bat daz sie ir êre
Behilde unde stete were
Uns enscheide danne der tôt
Des enschiet dehein nôt
Wir kumen in kurzen iaren
Zu samne als wir wâren
Sie sprach hêrre ob got wil
Beide zu ernste unde zu spil
Sol ich halden mazze
An werke unde an gelazze
Salomon der wise
Nemet daz zu prise
Swer ein vip hete
Bederbe unde stete
Hilde er sie rechte
Ez vromte sime geslechte
Er sprîchet der sie eine
Under zehen kume reine
Die rechtliche stete si
Eine zwo oder dri
Machent mir ir krancheit
Daz man der zehenden sprîchet leit
Swer den eine stete hât
Dem git er guoten rat
Daz er iemer mere
Got durch sine êre
Hie muz diese rede bliben
Zu sprechenne von den wiben
Nû bin ich nuwit her komen
Als ir vor hât vernomen
Troylus unde briseida
Die schieden sich dâ
Mit sô getanen leiden
Solden sie vurscheiden
unde des libes wandel hân
Ez hette in vil baz getân
Menesteus unde thelamon
unde hern tydeusis son
Der herzoge diomedes
unde der wise vlixes
unde ander manic man
Des ich genennen niht enkan
Die riten unde gingen
Die vrouwen sie enphingen
Vil lieplichen . under des
Gesach diomedes
Daz die rote ir wangen
Hette befangen
Alsô rot unde alsô breit
Als dar ûf wer geleit
Ein harte vrisch rosen blat
unde darumbe gezat
Die varwe wiz als ein sne
Daz ist anders niht mê
Dan wangen rot hut wiz
Wolde ich es haben mine vliz
Von sus getanem umbeloben
Wolde ich sie unden unde oben
Von der swarten biz an daz swil
Loben uzzer mazzen vil
Waz wollet ir daz ir spreche vort
Dit sint harte kurze wort
Ich spreche daz sie schone was
Daz meinet daz ir was
Ougen wangen kinne munt
Ir allez harte wol stunt
Diomedes sach dare
unde wart ir schonheit gewar
unde als er ir gewar wart
Sô wart er aller vurkat
Sin gedanc vorhin
Als tete sin sin
Alsô tete sin mut
Alsô tete sin guot
Alsô tete sin lîp
Er dachte allez um daz wîp
Hette er tusent sinnen gehat
Er hette sie alle an ir bestat
Sô er ir baz nachte
Sô er mer dahte
Unz er ir alsô nahe quam
Daz sie sin wort wol vernam
Nû horet wie er zu ir sprach
Als im zu sprechene gescah
Sô mir got der guote
Ich wene mîn herz blute
Ich hân vil ubele zît
Ich enweiz waz mir darinne lit
Mir ist ubel heim gehut
mîn gedanc noch mîn mut
Noch mine sinne
Ensint dâ niht inne
Doch entsebe ich wol
ê ist von andern dingen vol
Ich wene daz allez mit dir has
Swaz sô dar inne was
Daz hât dîn minne dar ûz vertriben
unde ist in mitten dar inne bliben
Kleiner dinc den minne
Twingen mich dar inne
Ich mac wol minnen siech sin
Daz machet dîner verwen schin
unde ob ich von minnen siech bin
Sô gesende mir dar in
dîner arzedige
Zwo oder drige
guoter rade lieben gruz
Sô wirt mîner swere buz
Oder einen guoten wan
Nû ich daz gesprochen hân
Daz ich mînen siech si
Nû wiste ich gerne dâ bî
Waz mînen siech were
Ich wene ez sint swere
unde gedancke über gedanc
Eines mannes herze ist kranc
Sô er gerne hete
Ein kusche wîp stete
Schone unde wol gevare
Sô vert sin gedanc dare
Ie baz unde baz
Dâ ez ê was naz
Dâ mac regeines lichte
Ich sol dir mine bichte
Alle biz an ein ende sagen
Ich wil durch dine minne tragen
Alsô grozze swere
Swer ez ioch were
Der solde ez geniezzen
Des mac dich wol bedriezzen
Daz mîn rede sô lânc ist
Des du gemanet bist
Des gib mir antworte
Daz ich die rede korte
dô sprach die vrouwe
Alz hette sie rowe
Wes sol ich dir antworte geben
Nû sihestu wol daz ich kume leben
Wen mir sô leide nie enwart
Sô umbe dise uzfart
Die stat dâ ich inne wart geborn
Die hân ich vurlorn
Dar zu einen guoten man
Daz nie liebers niet gwan
dîn bete ist harte gehe
Ez ist alsô wehe
Daz du mich ungemuwet las
Biz du mîn bezzer kunde has
Ich enweiz ouch rechte wer du bist
Ich will dirre rede haben vrist
Sie were ouch nû unstete
Swelich wîp einen man tete
Alsô schiere guoten wan
Ir sult die rede lân
Ich sehe dort dâ mîn vater stet
unde engegen mir get
ûz den pavlune
dô liezzen sie ir gerune
dô entfienc sie calcas
Alse sin recht was
Sie schuldegete in sere
Daz ez sin schult were
Daz ir leides was geschen
Ez mac wol sin ich wil es iehen
bî dînen hulden
Doch macht du baz schulden
Den got der mirs gebot
Du gesehes noch sulche nôt
In dirre geine
Daz stein ûf steine
Als ein mel wirt zuriben
unde ez allez wirt vertriben
Daz in disme lânde ist
Gote lop daz du hie bist
Du salt noch hie bevinden
Wie wol wir über winden
nôt unde swere
Ich wil iemer mere
Lesen unde singen
ûf den ich dâ gedingen
Daz ist der got apollo
Wir werden sin noch beide vro
Er troste sie allen den tac
Unz ir klage doch gelac
Dannoch werte der vride
Geruwet hetten ir lide
unde geheilit ir wunden
Sie hetten über wunden
Allez ungerete
Schone unde drete
wâren ros unde ir pfert
Wol gestelet ir swert
Geveget ir halsberge
Tal unde berge
Gerumet von den toten
Helme zuschroten
zubrochene kolzen
Sper pfile bolzen
Kocher armbrost unde bogen
Coverture zuzogen
Wappen rok zuschlizzen
Wammis zuriszen
wâren wider gemachet wol
Ir hutten von spise vol
Die wile was der vride gelegen
Des sie unlânge hetten gephlegen
Sie bereitten sich aber in den strit
Alse come was die zît
Daz der vride gelac
ê sich erhube der tac
Ir ros stunden bereit
Koverturen ûf geleit
Dar über pellil unde dar mit
Zindat unde samit
Wapenen sie sich begunden
Sô sie best kunden
In die kolzen halsberge âne
Rot unde wiz als ein swane
Gel bla zindat
über die sarewat
Helm ûf sper an die hant
Sporn umbe alzuhant
Zun siten schilt dar under swert
ûf die ros ûf die pfert
Hêrren unde knechte
Zu strite unde zu vechte
Zu gereche wol zu velde
Dise ûz dem gezelde
Iene ûz der gewer
Beidersit vil michel her
Agomennon quam hectori engein
Die andern volgeten disen zwein
Sehs valt was ê ir leit
über die manicfaltickeit
Sibenvalt ez nû wart
Sie wâren zu samne gekart
Mit worten mit gruzze
Zu rosse unde zu vuzze
Zu sprunge unde zu loufe
Quamen sie zu houfe
Mit grozme gereizze
Quamen sie zu kreizze
Sie brachten dar ûf unde dar in
Nuwe tat nuwe begin
Nuwe ungebere
Waz woldir mere
Grozze unmazze
Mit worten unde mit gelazze
Der brune stahel schrit den rinc
Sô daz daz vur dar ûz ginc
Als ganstern ûz der glut
Der nuwe pfil sprete daz blut
An die vrischen schilde
ûf dem gefilde
Wart zutretet daz gras
Daz ein teil entsprozzen was
Beide sant unde griez
Sin alde spor ez niet enliez
Die wisten irn ubermut
Als man gerne dannen tut
Nach dem ubermute
Mit sweizze unde mit blute
wâren ir lide begozzen
Die schilde durch schozzen
Die sarewat zuschroten
Dâ ginc ez an die toten
Dâ blichen schilde unde swert
Hin gein der burc wert
Durch die venster in den sal
Dâ die vrouwen über al
Gingen unde stunden
Die toten unde die gewunden
Vielen nider als ê
dô hup ez sich von hectore
Gein im quam gerant
Der künec von calcedonien lânt
Mit sîner baniere
Wanv rtter viere
Wol her gein hector
Sie triben beide die sper enbor
Irn deweder valte der stich
Sie under stachen beide sich
Sô daz der schaft ûf stoup
Als vor dem winde ein durre loup
Hector hup ûf daz swert
Daz was maneger marke wert
Er sluc in ûf den schedel coph
Durch den helm in den toph
Den slac enphinc die stirne
ûz seic daz hirne
Er redete wider sin swert
Ienre viel zu der erden wert
Als er darnider lac
Hector gwan einen bosen tac
Bie zwein bî drin
Ranten tusent ûf in
Den er allen werte sich
Des enphinc er slac unde stich
Manegen slac unde manegen stoz
Sin nôt die was harte groz
Doch enwolde er niht entwichen
Er liz dare strîchen
Als ein eber mit den zenen
Disen hie dort ienen
Gruzter mit grozzen slegen
Cantipus begunde zu legen
Des swestersun was pfilitoas
Der künec der dâ erslagen was
Er rach sinen neben
Daz im leit was daz leben
Aller der der im widerreit
Der hette er vil nider geleit
Manegen er den lîp nam
Hectori er ouch zu quam
Mit dem swerte er dar streich
Hector dem slauge entweich
Cantipus sluc aber dare
unde zusluc im die riemen gare
Dâ der helm mite gebunden was
Er sprach nû ist pfilitoas
An dir gerochen
Dir ist daz houbet zubrochen
Wie mochten du genesen
Hector sprach daz muz wesen
Idoch ich dirs baz gan
Sô sluc er den man
Mit eime slauge daz houbet abe
Er sprach nû lic unde habe
Daz ich von dir solde hân
Dich hât betrogen dîn wan
Sus nam er in beiden daz leben
Cantipo unde sime neben
dô diz geschach under des
dô rante zu achilles
Mit ufgerichteme sper
Pointer hine unde her
Mit eime stiche durch dri
Mit dem swerte dâ bî
Valte er viel ûf daz gras
Alsô snite ein scharsas
Zwenzic har mit eime snite
Alsô tete sin swert dâ er mite
Under der ritterschaft streit
Zwenzic mit eime slage sneit
Er sluc sie vort unde wider
unde legete ir alsô vil nider
Swaz er ir bekatte
Daz er in dem blute watte
Dem rosse unz an die buge
Man saget daz er ersluge
Sô vil mit sin eines hant
Daz er hector niemer verwant
Zwene grefen er im ersluc
unde irs volkes gnuc
Swelhen er âne quam
Den machte er tôt oder lam
Wen troylus alleine
Sie wâren alle gemeine
Sô sere von im hin dan
Daz sie sich niht mochten hân
Bekobert deheine wis
Achilles behilt dâ den prîs
Troylus unde hector
Die wichen im beide vor
Er sluc sie mit gewalt
Zu der burc an ir behalt
Er ginc sô houwen
Daz in der stat die vrouwen
Weinten ûf der gewer
Daz manz horte in dem her
Achilles vasten mite stunt
Dâ wart ein wenic gewunt
Hector wart dô geware
Eines kuniges mitten in der schar
Der was merion genant
unde was künec zu krîchen lânt
In swelchen noten hector rite
Er was im vaste mite
Unzer in mitten enzwei gespilt
Achilles lânger niht enhilt
Er sluc dâ unde hie
Durch daz bein durch daz knie
Durch den buch in den darm
Durch die hant in den arm
Durch den munt unde darinne
Durch die zene unz an daz kinne
ûf daz houbet einen slac
Zu der nase unz an den tac
Durch den gumen unz an die zungen
unde vurbaz in die lungen
unde vurbaz unz an den satelbogen
Hector hette daz swert erzogen
Er rante in an unde was im mite
unde zuschriet im den samit
unde den halsberg darunder
Die nôt sich begunde
Als von erst erheben
Achilles wante in bedreben
Mitten in dem ringe
Daz er in gefinge
Oder ander leit getete
Als er in bestanden hete
Mit hohen worten mit starker tat
Sin wart harte guot rat
Troylus quam zu gerant
Wen sin elnthafte hant
Sie weren gar erlegen
Menelaus der degen
Umbe den daz allez gescah
An den von troyge er sich rach
Beide verre unde na
Mennon der künec von persia
Der quam ûf in geriten
Mit nide unde mit unsiten
dô gerov in die vart
Ein slac in gegen den ougen wart
Daz swert im in die wangen wut
Daz im dar ûz spranc daz blut
Troylus sin leit rach
Menelaun er stach
Durch daz ros in die huf
unde negelt in dar ûf
unde hilt in mit dem spere
Daz er dare noch here
Gewancken niht enmochte
Den schaft er in en drochte
unde wolte in getotet hân
Menlaus was entan
Im were missegangen
Erslaugen oder gefangen
Wen daz in loste under des
Der herzoge diomedes
Hern tydeus son
unde her mennon
Die bestunden in beide
Daz wart troylun geracht
Diomedes mit sulcher macht
Quam ûf troylun geracht
Daz er in ûf die erden stach
unde begreif daz ros unde sprach
Zu sime knechte
Vernim mine wort rechte
Nim diz ros unde bringe ez hin
Einer vrouwe der ich bin
Holt uzzer mazze
Nû rit dine strazze
unde sage ir wer ez gwunnen ha
Die vrouwe heizzet briseida
Ir vater heizzet calcas
unde sage ir wes diz ros was
Er nam daz ros als er hiz
Ungeworben er niht enliez
Daz im sin hêrre gebot
Die vrouwe war der sendunge rot
Idoch sie die gift enphinc
Sie sprach sauget her iungelinc
Waz meinet dise sande
Sô mir got ich wande
unde ouch duchte mich des
Daz er diomedes
Ein hubisch man were
Sin gift ist mir unmere
Disme orse ich wol guotes gan
Durch troylun mînen lieben man
Ich weiz ouch wol san mir got
Ez ist nû sin spot
Daz troylus dar nider lit
Ez kumet noch die zît
Daz im daz selbe geschit
Wer er zu strite kumen niet
Sô were im niht dâ geschen
Wir hân daz selden gesehen
Daz der bose unde der zage
Queme zu strite oder zu slage
Der knappe reit dannen
dô hette mit sinen manne
Underdes begangen paris
Beide rum unde prîs
bî der selben wilen
Mit bogen unde mit pfilen
Sin senwe sluc sô dicke
Daz im eine ougen blicke
Beide an schuzze unde an zoge
Glichte wol sin boge
Er ginc sô schiezzen
Daz die krîchen guot hizzen
Daz sie vor sinen bogen
Nirgen konden benogen
dô reit zu polidamas
Der sin geselle was
Daz ich ez niht enlenge
Beide vuzgenge
Rîter unde knechte
wâren mit der vechte
Alszusere benottet
Gewunt unde getottet
Beide erslagen unde ertrat
dô mochte man an der walstat
Groz iamer schowen
Maneger lac dâ zuhouwen
dô quam zu diomedes
unde agomennon underdes
Die quamen beide in den kreiz
Daz kalde ysen wart heiz
Von dem warmen blute
Mit zorngeme mute
Reit agomennon
unde tydeus son
Diomedes der kune
Schilde rot grune
Von golde von lasure
Rosse koverture
Die halsberge wizze
Hiwen sie mit vlizze
Durch den helm unz an den loc
Wambois wappen roc
Man ros unde pfert
Die vinden wichen hinderwert
Unz an den burck haugen
Dâ wart ir vil erslaugen
Der sturm der was herte
Harte wol sich werte
Der kune polidamas
unde dô der sturm allerhertest was
Troylus gewarte
Daz diomedes karte
ûf polidamam
Der was der im daz ros nam
Troylus versuchte sine macht
ûf diomeden quam er geracht
Alsô zornic als ein bere
Von dem orse mit dem spere
Treip er in eines schrites lânc
Diomedes zu vuz spranc
Troylus begreif daz pfert
Sie versuchten alle ir swert
ûf diomedis lide
Sie slugen als tusent smide
ûf einen aneboz
Diomedes genoz
Hern tydeus son
unde daz agomennon
Im wol bî stunt
Doch wart er sere wunt
Briseiden quam daz mere
Daz diomedes were
Nider gestochen von troylo
Des meres was sie vil vro
Achilles quam zu getriben
Dâ der sturm was bliben
Harte starke er in erhup
Er sluc dem rosse in den bug
Dem rîter in den enkel
Dem pferde an den schenkel
Dem rîter durch daz bein
Er gemachte in zwein
Daz sie bî der erden
Lam musten werden
Daz wart in obene harte leit
Durch die understen krankheit
Die sie hine solde tragen
Wart daz oberste zuslagen
Troylus tete alsame
Beide sin tat unde sin name
Stunden harte wol zu lobe
In sines vater hobe
unde ûf dem velde
Briseida in dem gezelde
Was des vil gemeit
Daz er sô menlichen streit
Achilles quam ûf in gerant
Troylus mit der lerzen hant
Sluc im ûf daz rippe bein
Daz im daz blut spranc engein
Achilles hette ubel zît
Wen daz man sin hutte andersit
Er were dâ gar entan
Troylus liz dare gan
unde stach im daz ros unde
Daz ez niht enkunde
Enthalden den der drûfe saz
Hector der gesach daz
Balde er zu karte
Mit im die bastharte
Dâ were im geschen leide
Wen dise beide
Menesteus von athene
unde ayax die zwene
Er were gefangen oder geslaugen
dô begunde achilles klaugen
Ich enweiz wes ich engelden
Ez ist geschen selden
Als an disme tage hute
Daz susgetane lute
Mir teten dehein ungemach
Owe daz ez mir ie geschach
Sin zorn wus sin herze drant
Sie lizzen alle ein pfant
Swaz ir im zu quam
Sie bliben tôt oder lam
Sie wâren alle ein wint
Die note die iuch gesaget sint
Wider dem daz nû geschach
Er ersluc unde erstach
unde tratte unde stiez
Deheinen schilt er ganz liez
Helm noch halsberc
über tal unde berg
Iagete er si alle
Etisliche mit dem valle
Etisliche mit vlucht genas
Unz ez rechte abunt was
mê nacht den tag
Sin arm dannoch nie gelac
Noch sin elnthafte hant
Unz er niemannen vant
ûf dem velde
dô karte er zu dem gezelde
Ist ez als ich gelesen hân
Sô wâren die drizzic tauge ergan
Mit sturme unde mit strite
Rechte von der zite
Daz sie die burc besazzen
Des hette dâ gelazzen
Manic schone man den lîp
Des was manic vrumic wîp
Wie die witewe mit weisen
Durch den selben vreisen
Als sie quamen in die stat
Der von troyge was ertrat
Harte vil unde erslagen
Ouch begunde hector klagen
Daz er sere was gewunt
Ouch gemissete er zu der stunt
Zweiger bastharte
Die klagete er vil harte
dô bestreich man sine wunden
Deheines strites er begunde
Binnen vierzehen tagen
Die troyre begunden klaugen
Sie hetten einen unselgen tag
Umbe hectoris ungemac
unde umbe daz ungerete
Daz achilles hete
Geletzet alleine
Ir volc alle gemeine
dô mochte man schowen
Rîter unde vrouwen
Schrigen sere uberal
Sie leiten hectoren ûf den sal
unde taten im nach sime rechte
Allez sin geslechte
Houbete an den kunen degen
unde wer er alleine erlegen
Gefangen oder erfallen
Ez schadete in iemer allen
Priamus der wise
Troylo unde parise
unde ander sinen kinden
Mit den er solde verwinden
Sine angest unde sine nôt
Des selben nachtes gebot
Daz sie zu im quemen
unde sinen rat vernemen
dô sie dare wâren komen
Er sprach wir hetten es vromen
Ist iuch als mir ist
Daz wir sehs mande vrist
Hetten zu eime vriede
Sô geruweten unse lide
Die wile wurde hector heil
unde anders der ein michel teil
Die zu ungereche sint
Ouch begrube ich mine kint
Mine rîter unde mine man
Den ich enmac noch enkan
Getun nach mime rechte
Noch ander ir geslechte
Sie lobeten den rat
Den ir dâ vor gehoret hât
Zu den selben ziten
Hiez er boten riten
Daz sie wurben daz gescah
Daz ez nieman widersprach
Zu sehs manden sie in taten
Vride als si baten
dô sich der tac hette erhaben
Sie begunden ir toten begraben
unde verbranten sie dar mite
Nach dem alden site
Priamus hiez als dâ vor
sîner sune zwene enbor
In zwene marmer steine
Leigen harte reine
Dâ die andern zwene lagen
Von vater unde von magen
Wurden sie wol begangen
dô daz was ergangen
Andromache unde ecuba
Helena unde polixena
Brachten hectori salben
unde bestrîchen in allenthalben
unde heilten sine wunden
Sô sie best kunden
über in die vürsten quamen
Die sine nôt vernamen
Dar zu die vrouwen ûz der stat
Hector sie sitzen bat
Als man danne plit
Die rîter kurzeten die zît
Mit den vrouwen harte vil
Beide zu spotte unde zu spile
In die kamern dâ er inne lac
Dâ endorfe niht schinen ander tac
Sô klar unde sô reine
Was daz gesteine
Daz dar inne luchte
Swer drin quam den duchte
Daz dâ were ein paradis
Ouch enwas nieman sô wis
Der die steine erkente
Ez enwere ob man sie nente
Lapis rubinus saphirus.
Ametistes krisolitus.
Smaradus unde topazius
Berillus calzedonius
Sardonix carbunculus
Manic stein anders dâ was
Die luchten an daz palas
In der camern dâ er inne lac
Dâ was von wurzen guot gesmac
Lecturarien in den bussen
Pfulwen bette kussen
Von pfellele der umbehanc
Stul tische unde banc
Von grozzer zirheit
Den ir hie sit bereit
unde rîcheit maneger hande
Mit edeln gewanden
wâren die ricke wol geladen
Vier ecke was daz gaden
Viere pfilere
Schone unde gewere
An den enden stunden
Gedret unde gewunden
Der eine was ein iaspis
Gehouwen dar an ein aspis
unde ander tiere besunder
Vil harte manic wunder
Der ander was ein agetstein
Sin glast harte schone schein
Der dritte was ein rubin
Onichillus gap den vierden schin
Ir gelt unde ir wert
Was wol tusent marke wert
Sie hetten alle viere
Sô getane ziere
unde sô getân gewurchte
Saget ich ez ich vurchte
Daz ich wurde widertriben
Doch vant ich ez gescriben
Vier meister wol gelart
Hetten irn vliz dran gekart
Mit sô getaner liste
Daz nieman enwiste
Welich ir liste weren
ûf zwein pfileren
Mochte man schowen
Zwo iunc vrouwen
Geworht von steine
Daz von vleische noch von beine
Schoner maget nie bequam
ûf dem andern alsam
Zwene iungelinge
Sô die sunne ûf ginge
Sô enwere sie niemer sô klar
Sô ir varwe undir har
Swer die bilde gesach
Swie wise er were er sprach
Daz in got hette daz leben
ûf dem steine gegeben
Obene noch unden
Dehein man enkunde
Deheine wis gemerken
Ob ez mensche solde werken
Wie er daz getete
Daz ein bilde hete
Ougen luter unde klar
Stirne schone unde offenbar
Wizze zene roten munt
Die ûf der ersten sule stunt
Die was snel unde gerat
unde sprach unde trat
Nachtes unde tegelich
Einer tumerschin gelich
ûf einer tabelen breit
Mit golde harte wol geleit
unde mit andere ziere
Scharfer mezzer viere
Warf ez vort unde wider
Beide hoch unde nider
An dem valle ez sie vinc
Swaz ûf der erden ginc
unde in den luften ie wart
Daz was ez allez gelart
Wie dem dinge were
An spiele unde an gebere
unde wie im solde werden
In der luft unde an der erden
Swelich man dar quam
unde die spil vernam
Mochte man der stat enporn hân
Er hette iemer dâ gestan
Ouch was daz ander schone
ûf sime houbet stunt ein krone
Von gesteine unde von golde
Swer schone varwe wolde
Als er die steine gesach
Sin wille der gescah
Erluchtet wart in richte
Sin varwe un sin gesichte
Ez kunde wunders harte vil
unde aller hande seiten spile
Ouch kunden ez die seiten
Vingern unde bereiten
Dâ was harte süeze gesanc
Schone lute unde wol klânc
Swie leide einen man were
Er vergezze sîner swere
Als ich ez dâ vernumen hân
Daz dritte was ouch wol getân
Einen manne wol glich
Daz warf ûf den esterich
Blumen harte manicfalt
unde hette an blumen sulchen gewalt
Swie vil ez ir nider sprete
Daz er ir ie mer hete
Dâ was nacht unde tag
Suzzer ruch unde suzzer smac
Gerouch si ein sicher man
Sine gesunt er wider nam
Ob er ioch were tôt gewunt
Des wart hector gesunt
Von dem ruche er genas
Swie er tôt wunt was
Daz vierde was von sulcher list
Allez daz in der erden ist
unde dar ûfe noch werden sol
Daz wiste ez allez vor wol
Iegelich mensche dâ vant
Solde er werden geschant
unde ouch geeret
Daz mich diz buch leret
Daz vernemet alle
Wie ez iuch gevalle
Ez mac doch wol war wesen
Ich hân grozzer dinc gelesen
Den des ir hie bereit sit
Von gotes gebot an der zît
Der tufel ûz den bilden sprach
unde vor sagete swaz gescah
Manic wunder er treip
Daz man von im screip
Hin abe quam uns zoberlist
Die nigromanica geheizzen ist
Als ir hât vernomen vor
In der kamern lac hector
Unz er wol gesunt wart
Die kamer parise gegeben wart
dô er von krîchen quam
unde mit im brachte helenam
Dâ wâren sie inne
An irre suzzen minne
Die wile sie dar inne lagen
Kurze wile sie pflagen
Maneger hande unde mê
Denne hie geschriben ste
Dicke sie dar inne wâren
bî den zehen iaren
dô zehen iar ergingen
dô muste in misselingen
dô hector genesen was
unde der vride gegeben was
Harte veste unde guot
Die chrîchen hetten unmut
Daz er sô lânge werte
Ir iegelicher des gerte
Daz sie ûz der nôt
Entweder nemen den tôt
Oder daz sie mit strite
Der ubelen zite
In den grozzen swerden
Ledic mochten werden
Sie weren gerne zu lânde
Ouch hetten sie es schande
Daz sie niht mochten irn nit
Gerechen in sô lânger zît
Ouch klaugete achilles alle tage
Daz hector was von sime slage
Genesen unde von sîner wunden
In sô kurtzen stunden
Ouch sô klagete underdes
Thydeus son diomedes
Im were missegangen
Mich mac wol erlângen
Daz sich sus lenget unse vart
Daz ich ie geborn wart
Waz solde ich her in diz lânt
Ich bin sere gephant
Von mîner vrouwen briseida
Sie hât mîn herze mit ir dâ
Um daz ich hie in vleische bin
Doch ist mîn sele unde mîn sin
Al mit eime wibe
Ich hân niht in dem libe
Dâ mîn herze solde wesen
Dâ trage ich eine lichte vesen
Oder ein stro oder einen wisch
Ich hafte an ir als ein visch
Tut an einer ruten
Kunde ich ioch die guoten
Erbiten samfter gruzze
Ez queme mir zu buzze
Nû ist sie harte stille
Mir luzzet ir wille
Mir ist ir zucht zu swere
Mir drouwet ir gebere
Ir ouge mich vluet
Ir munt mich schuet
Zu mir zornet ir ganc
Des ist leider vil lânc
Daz mir der dinge dehein
Von ir zu guote erschein
Er sprach der vrouwen selbe zu
Ich wil spete unde vru
Lazzen mîn unselickeit
An dîn erbarmeherzickeit
Vrouwe unde an dine êre
unde enwil niemer mere
Gehirmen noch erwinden
ê ich gnade vinden
Nû geschit mir dehein gnade
Waz ob ich ungnade
unde ander ungerete
In der helle hete
Gerner wil ich sie hie hân
Umb ein wîp sô wol getân
Doch ist mîn pine vil groz
Sint mich dîn süeze minne schoz
Sint kunde ich nie erlachen
mîn slaffen mîn wachen
mîn trincken mîn ezzen
hât mîn sint vergezzen
An daz ist mir wil we
Got wolle daz ez baz erge
dô vrouwe in sine wort sprach
hât ir von mir ungemach
Des enweiz ich niht
Wie iuch daz sie geschit
Von deheiner wareit
Ir tatet mir eine smacheit
Die wil ich gerne vertraugen
Ir santet mir einen pfaugen
bî uwerme knechte
Daz enquam mir niet rechte
Ouch enstunt ez iuch niet wol
Wen daz ich ez reden niht ensol
Ir solttet ez haben gelân
Dem ez zu leide was getân
Der hât ez wol gerochen
Ich enhan ez niet gesprochen
Durch haz noch durch niet
Wen daz ir mit gewarnet siet
San nach disen worten
Diomedes antworte
Eya selic vrouwe
Uwer wort sin âne drouwe
Sie sint doch harte spehe
Mir were alsô wehe
Daz ir mir sagetet uwern mut
Als ir umbe rede tut
Daz ich troylo hân getân
Des enwil ich iuch niht zu buzze stan
Daz ich in dar nider stach
Daz selbe mir von im geschach
Sin orse ich im nam
Alsô tete er mir sam
Daz iuch sin ors wart gesant
Dâ sit ir niht mite geschant
Ich tete ez iuch niet zu smacheit
Iedoch ist ez mir leit
Ich sante ez umbe daz dâ hare
Daz ir wurdet geware
Daz ich zu strite comen tar
bî uwern hulden ez ist war
Daz uwer zorn ist sô groz
Des engildet der ez nie genoz
Oder ich werde des wert
Daz ouch mîn ein wîp gert
Sô iuch got lazze leben
Ir sult mir eine stuchen geben
Zu eime kleinote
Des darf ich zu note
Daz man erkenne dâ bî
Daz ich ein vrouwen rîter si
Ich meine iuch vrouwe damite niet
Ich hoffe daz mir doch guot geschiet
Mir ist daz gesaget
Ein man blibe unverzaget
Swenne sin zeichen were
Durch einer vrouwen êre
Die vrouwe sprach daz sol sin
Sie reiz im einen ciclatyn
Von irre zeswen hant
ûf sinen schaft er daz bant
Eine senften en enphinc
unde neic der vrouwen unde ginc
Vroliche dannen
Wider zu sinen mannen
Ses mannen quamen zu ende
dô treip daz ellende
Die krîchen zu ringe
ûf ander gedinge
Die von troyge dâ engeine
Zu behalden ir geine
Sie wâren zu irme schaden vil balt
ê was ir nôt sibenfalt
über die manicfaltickeit
Nû wart achtevalt ir leit
Des sturmes geloste
Hup sich mit koste
Nû vort rîter vort
Ienre sweimete umbe bort
Dirre stunt mitten darin
Bie zwein unde bî drin
unde bie vieren
Gingen sie pineren
Sie quamen einzelen zu gekart
Biz ir ein grozze schar wart
Zu strite sie griffen
Nuwen swert geslieffen
Wol geveget wol gewort
Hetten ir scherfe unde wort
Sô groz was ir vechte
Sie wurden vlecechte
Von blute unde von sweizze
Sie quamen ûf dem kreizze
Beide zu stiche unde zu slage
Vollecliche zwelf tage
Sunder ruwe an gemach
Wen als ich nachtes gescah
Als die sunne ûf ginc
Huben sie sich ûf den rinc
Hetten sie die vinster niet vertriben
Sie weren die nacht dare bliben
dô zwelf tage umbe quamen
Beidersit sie namen
Uzer mazze grozzen schaden
Daz velt was al uberladen
Von gewunten unde von toten
Von schilden zuschroten
Von rossen von pferden
Sie hetten ûf der erden
Nirgen einer hende breit
Ez enwere allez beleit
Agomennon enbot
Priamo in were nôt
Eines vriedes bedersit
Der wart gegeben zu kurzer zît
Drizzic tage unde niet mê
Sie taten den toten als ê
dô aber die scharfe stunde
Nahen begunde
unde sie des morgens vru
Aber solden dar zu
Des abundes spate
Ginc priamus zu rate
Er sprach zu sinen holden
Die daz horen solden
Dirre vriede ergangen ist
Daz wir sô kurtze vrist
Zu gemache hân genomen
Ez mac uns ubel darumbe komen
Mir anet harte groz leit
Ich hân leider gebeit
Alzu lânge ein teil
Uns nahet ein unheil
Daz ist leider alsô swar
Daz ich ez niht gesprechen tar
Uns ist die zît vil na
Von dem cassandra
lânge vor gesaget hât
Es wurde anders guot rat
Ich vorchte daz der erfalle
Der uns behutet alle
Daz was sin son hector
Im was in troume kumen vor
Im solde leide geschen
Er entorste es idoch niet iehen
Vor sime sone offenbar
Doch wart ez leider alszuwar
Andromacha hectoris wîp
Die quelte sere irn lîp
Um die selben swere
Man saget daz ez ir were
In eime slaffe vur komen
Als ir ez von priamo hât vernomen
Sie lac alle die nacht
An vil grozzer ummacht
Sie entorste ez im niet sagen
dô ez begunde tagen
Sô groz was ir swere
Daz sie sich niht mere
Mochte enthalden
Nû muz es got walden
unde sprach daz ist war
Sô lute unde ouch offen bar
Daz ez alle die horten
Die dar zu gehorten
süeze hector lieber man
Mich get daz leit mer an
Denne ez iemannen tu
Durch daz spreche ich dir zu
Sô dir got der guote
Enphach ez mit guoten mute
Mine nôt unde mine klage
unde vernim waz ich dir sage
Ich hân in troume gesehen
Daz dir leide sol geschen
Harte kurzliche
Wir verlisen unser rîche
Dar zu manic muter barn
Daz lieze ich allez hin varn
Behilde ich dich alleinen
Ich mac vilwol weinen
Waz sol mîn gewerden
Himel unde erden
Ob ez allez mîn were
Verzigen ich durch dîn êre
Du hast ez grozze schande
Verterbet laudamanna
unde aternantes
Nû gedencke hêrre des
Daz sie sint dine kint
unde noch harte kleine sint
La die andern riten
unde blip zu disen ziten
Rites du owe
Du enkumest wider niemer mê
Hectori was die rede zorn
Ir sit unselic geborn
Daz ir mich geuntrostet hât
unde des gebet rat
Daz ich hie heime blibe
Seht bî uwerme libe
Daz ez niemer mer gesche
Geschiet es dehein nôt mê
Ir hât iemer verlorn
Ich hette iuch zu liebe erkorn
Nû tut ir mir leide
mîn sele von mir scheide
ê daz iemer gesche
Daz ich die von troyge se
In strite oder in vechte
Wider mime rechte
Ich wene ez unrecht were
Bin ich richtere
Daz ich sie striten hiezze
unde ez selbe liezze
Daz ich des geswige
Swa mîn vater zu wige
unde mine bruoder sullen wesen
Dâ wil ich mit in genesen
Oder bliben mit in tôt
Ich geswige ioch der nôt
Hie enist in dirre geine
Nieman sô kleine
Ich sulle im iemer sin bereit
unde hette ich anders dehein leit
Wen als ich zu den krîchen hân
Ich wolde den lîp lân
Ich engereche mînen haz
Sin wîp weste wol daz
Daz er alsô tete
Sin rede was sô stete
Alrerst hette sie ir leide gehort
Sie entorste niht sprechen vort
In wie getaner swere
Ir herze dô were
Daz tete ir varwe wol kunt
Die wandelte sich wol tusentstunt
Paris gedachte im leide dô
Doch sô reit er sich zu
Alsô tete eneas
Antenor unde polidamas
Troylus unde deiphebus
Sarpedon unde cupesus
Eufemes unde adrastus
Sie wâren alle bereit
Daz was priamo leit
Daz daz volc sô gahete
Er wiste wol im nahete
Leide unde swere
Daz er niet vro enwere
Hector harte wol besach
Wen er zu dem volke niet ensprach
Als er dâ vor was gewone
Ez was im allez um die suone
Hector ûf sin ros saz
Sin wîp sich niet vurgaz
Sinen zoum unde sinen stegereif
Mit beiden handen sie begreif
Sie vlehete unde bat
Daz er blibe in der stat
dô er niet wolde bliben
Vrouwen unde wiben
Swaz sie ir benenen kunde
Rûfen sie begunde
dô sie alsô lute rief
Ir iegelich zu lief
Cassandra unde polixena
unde ir muter ecuba
Cassandra alsô lute schrei
Ir mochte daz houbet breche enzwei
Pollixena want ir hende
Ecuba brach ir gebende
Andromacha har unde hut
Helenen wuf wart harte lut
unde der wilen sie in hilden
Ir hende sie inne vielden
unde beswuren in bî sinen kinden
Daz er ez wolte erwinden
Ez enhalf allez niet
Hector in allen entrit
Er rief âne sine lute
Wes beiten wir hute
Dise wîp die reben
Got gekurze in daz leben
Der tufel muzze ir walden
Wenent sie mich enthalden
über mînen willen
Er wande sie gestillen
dô von erst huben siz an
Andromacha dô toben began
Ir gebende sie zu reiz
Har unde hut sie abe sleiz
unde zu kram sich an allen enden
Mit vuzzen unde mit henden
Stalte sie ungebere
ê dehein wile were
Begreif sie irre sune ein
unde trugen im engein
unde sprach nû kere un erwint
Des bit ich dich durch diz kint
Ez ist dîn vleisch unde dîn blut
Bekere noch dînen mut
Ich enweiz waz im tu
Wenne warte selbe dar zu
Blip hêrre unde senfte mir
Ich swere bî im un bî dir
Ich enweiz waz ich mit im sol
Woldes du bliben du tetest wol
Im was sin mut alsô hart
Daz er beweichet niet enwart
Weder sus noch sô
Die vrouwe hup dô sô ho
Ir geschreige über al
Daz erbibete der sal
unde allez daz dar inne was
Sie lief durch daz palas
Dâ sie priamun vant
Sie sprach hât dich der tufel geblânt
Du bist mit sehenden ougen blint
Sehes du daz hector dîn kint
Stingender hunt bosiz as
Des du iemer schande has
Ritet in sinen tôt
Priamus wart der rede rot
andromacha rief in dicke an
Louf balde halt den man
Ich hân ubel getân
Daz ich dir lede gesprochen hân
Daz kumet alz von leiden
Er wil hinnen scheiden
Wir gesehen in leider niemer mê
Warte wie ez dir erge
Bite in daz er blibe
dô begunde er mit dem wibe
Sufzen unde weinen
Sie liezzen durch in einen
Alle iemerliche
Er hette in ouch daz rîche
unde ir êre unde ir lânt
Behalden mit sîner hant
Er saz ûf unde reit im na
unde über reit in alda
Dâ er in der strazze reit
Er sprach sun vernim mîn leit
Sô mir mine truwe
Ich vorhte ez dich geruwe
Daz du sô iles in den strit
Hetistu biz morne gebit
Du hettes harte wol getân
La dir geraten san
Sô dich got êre
Kere wider kere
Hectoris was die rede zorn
Er nam daz ros mit den sporn
Du priamus aller meist bat
unde reit balde ûz der stat
Hine dâ er die sine sach
Hin ritende er sprach
Warumbe stellet ir dise nôt
Ez ist doch niet wen ein tôt
Sol ich verterben
Oder sol ich nû sterben
unde sol ich haben swere
Sô ist mirz alsô mere
Hute alsô morne
dô reit er hin mit zorne
Priamus stalte sulich leit
Daz er doch wart beweit
Er schrigete sô sere
Ob er ein stein were
Er muste wider keren
Mit grozzen ungeberen
Reit er wider in den sal
Sie baten in al
Daz er ûz tete die sarewat
Weder durch bete noch durch rat
Enmochte des niet geschen
Ich wil sitzzen unde sehen
unde vernemen dar zu
Waz man ûf dem velde tu
Vater mich duncket guot
Daz ir mînen rat tut
Tribet hin zu der vechte
Rîter unde knechte
Bebure unde koufman
Ich wil mine sarewat haben an
Ez ge zu schaden oder zu vrumen
Daz ich zu gewer muge kumen
Etteswa hie enbinnen
In turmen oder in zinnen
Priamus dô karte
In der stat er warte
Beide kleine unde groz
Allein was er niht ritters genoz
Swer sô er were
Was woldir mere
Knecht gebur koufman
Musten ysen tragen an
Ir bleip wenic in der stat zu wer
Er sante sie alle in daz her
In den selben stunden
Die krîchen begunden
Hin zu ringewert zogen
Sie kunden nirgen genogen
ê sie quemen ûf daz velt
Dâ enwas niht wenne geschelt
Scharfe wort sure tat
Als ir dicke vernomen hât
dô reit zu agomennon
Menelaus unde telamon
Achilles diomedes
Ayax polimedes
Sie ranten zu engein in
ûf den rinc under in
Von troyge manic kune man
Troylus hup den sturm an
Mit diomede
Im tete daz harte we
Daz sines wibes ciclatin
Sin baniere solde sin
Er sach an der stuchen dâ
Daz sin amige briseida
Sinen willen schiere tete
Oder getân hete
Sie heten beide grozzen haz
Troylus umbe daz
Daz ienre sin wîp wolte hân
Der ander ûf den wan
Hette im gerne genumen den lîp
Daz er erwurbe daz wîp
Sie pointen ûf ein ander
Ir schefte wâren glânder
Ir glevien scharf vorne
Sie stiften zu zorne
Zu dem ersten mit der ioste
Als der stich niet koste
unde neme dehein wert
Sie griffen schiere an die swert
In wart ir zorn undernumen
Ir volc was zu komen
Ir igelich tete sine tat
Als ez danne in strite gat
Sie wurden under drungen
ir brunen ecken klungen
Ir schefte zuschiferten alse schiet
Troylus truc dare niet
Dâ man im daz wîp wolte enspanen
unde gewarte dem vanen
Den sin vint vurten
ûf in er starke rurte
Tydeus sun underdes
Der helt diomedes
Stach im durch den schilt sin
Daz sper biz an den ciclatin
Troylus liez dare gan
dô er den stich hette entphan
Wen in der stich mute
Er sprach rîter nû hute
dîner vrouwen baniere
Er hette nie sô schiere
Zu im gesprochen daz wort
Er sluge sines swertes ort
Durch diomedes sarewat
In sin vleisch unde in sin brat
Daz swert im in den lîp wut
ûz pfeif im san daz blut
Gliche ho dem schafte
Dâ die stuche âne hafte
Der borte unde daz gesteine
Daz wart alz unreine
Von sin selbes blute
Mit zornigem mute
Vaste er im zu trat
Hette in menelaus niht gerat
Er were gar under gelegen
Zu rante der kune degen
Von vrisce der künec miceres
Menelaus gewarte des
unde stach in ûf den rinc
Daz im daz blut dar ûz ginc
unde vloz ûf den sant
Die krîchen quamen zu gerant
unde begunden in umbe ringen
Daz sie in gefingen
Achtvalt was ê daz leit
über die manicfaltickeit
Nunfalt ez izo was
Zu reit dô polidamas
Daz er geloste den man
Troylus rief âne
Nû a helde nemt mîn war
Miceres liget tôt var
Under unsen handen
Wir lazzen in mit schanden
Troylus quam zu gerurt
Nû vort rîter nû vurt
Ez ensol niht geschen
dô mochte man wunder sehen
ûf deme ringe
ê daz erginge
Daz sie in behilden
Herte houbet sie spilden
Sie zusniten die helme hart
Dâ wurden halsberge zuzart
unde war manic man ir trat
Miceres wart von in berat
Iedoch menliche
Der künec von vriscen rîche
Aiax thelamonis son
Von dem was man ungewon
Daz er alsô lânge zît
Dannen hette gebit
Daz er ente deheine tat
Als ein silber sin sarewat
Sin schilt schein als ein golt
Er quam in groz ungedolt
Daz sîner dâ vil tôt lac
Er sumte sich niet er sluc er stach
Swaz im dô wider reit
Dem machete er den lîp leit
Dar noch er quam
Geriten ûf polidamam
Mit einer starken ioste
Die sinen er dâ loste
Er stach in nider ûf daz gras
ûf spranc dô polidamas
Troylus was aber dâ
Im was zun slegen vil ga
Sere er umbe berte
Biz er beherte
Daz polidamas zu rosse quam
Ayax manegen den lîp nam
ê daz geschee
Paris der wehee
Was in dem strite dâ
Mit den von persia
Sinen bogen hette er gespanen
Mit sinen mannen
Quam er in den strit gerant
Des wart maneger dâ lân
Dar nach daz der pfil quam
Bleip ouch maneger dâ lam
Gewunt unde mit pinen
Beide von den sinen
unde ouch von sin selbes bogen
Quam under die krîchen geflogen
Alsô vil der pfile
Daz ê deheine wile
Die krîchen wâren an der vlucht
Achilles sach die unzucht
An hern parise
Er dachte in welcher wise
Er im daz leit vergulde
unde umbe die alden schulde
Daz er zu hectori truc haz
Sô erzurnte im daz
ê danne gelege der zorn
Hette maneger den lîp verlorn
unde ê maneger den verlure
Sô was niht bestanden vure
Sines swertes orte
Gar ez zuforte
Beide ros unde pfert
Halsberge unde swert
Sper schilt unde helm
Daz valte er allez in den melm
dô erkoberten sich die sine
Ayax von salemine
unde die mit im wâren
bî unsern iaren
Enkunde des geschehen niet
Daz ein michel her entriet
Alsô sere einen man
Sie vluhen allesament dan
Troylus schamte sich harte
Idoch er umbe karte
dô volgete im polidamas
Paris an der schare was
Sine kebes bruoder dar nach
Sie taten achillen manegen schach
An der widerkare
Beide offenbare
unde ouch dar zu stille
Daz erzurnte achille
Er liez aber dare gan
Ez was allez en dan
Swaz sin swert irgen berein
dô bequam im der bruoder ein
Priamus kebes sun
Der hiez margaritun
Den traf er mit sulcher kraft
Daz im in der hant der schaft
Zustoup unde zubrach
Idoch er in dar nider stach
Harte was er gewunt
In der selben stunt
Er ensach noch enhorte
Sin volc in dannen vorte
dô sie in vurten dannen
Von wiben unde von mannen
Wart in der stat sô geschrit
Daz hectoris herze bî der zît
Er schrac des gwan er sweren mut
dô sagete der helt guot
Was die rede were
Als er vernam daz mere
Ist ez sus sam mir got
Sô mugen sis wol haben irn spot
Die von krîchen lânde
Daz ich in der schande
Hute inne gesezzen bin
Daz mir ein wîp mînen sin
Alsus hât verkeret
mîn vater si geuneret
unde alle sine lute
Die mich hant behalden hute
Wider mînen willen
Sie vorhten alle achillen
unde sturbent vor den sorgen
Owe armen gorgen
Uwerre grozzen zageheit
Wirt uwers kindes kinde leit
dô er geklagete aller meist
dô was margaritonis geist
von dem libe gefarn
Daz weinte maneger muter barn
dô daz vernam hector
Er zurnte mê denne vor
Er hiez sin ros bringen
unde wolte dar ûf springen
dô quam sin vater als ê
unde bat in tusent stunt mê
Denne er in dâ vor bete
unde als in erweichet hete
Daz sin zorn gelegen was
dô hette eneas
Grozzen prîs dâ began
Doch als ez gelesen hân
Waz ez allez ein wint
Beide dô unde sint
In der kurzen ziten
Daz hector in deme strite
Mit in niht enwas gewesen
Des muste ir wenic genesen
dô wart agomennon geware
Daz hector in sîner schare
In dem strite niht enreit
Er was es alsô gemeit
Daz im sô liebe nie geschach
Achillen er zu sprach
Wie nû her achilles
Ir merket niet des
Hector enist hie nirgen
Wir mugen den troygiren
Tun daz wir wollen
Ritent ouch vollen
hinvur iuch an den graben
Sich hât ir unselde erhaben
Achilles nam dise zwene
Menesteus von atene
unde merionen dar mite
dô huben sich die unsite
Under in unde den von troyge
Der künec von pafoyge
Pfilemenis genant
Quam ûf menesteus gerant
Mit sîner baniere
Un stach im der zene viere
ûz sinen munde
Menesteus enkunde
Mit sterke noch mit witzen
Dem stiche vor gesitzen
Er vil nider sere gewunt
Die sine namen in zu stunt
unde vurten in hin wec under des
Begeint in palimedes
Im was sin ungemach leit
Mit zorne er zu reit
Er quam under sie getriben
Dâ ez ê was bliben
Dâ wart ez nû erhaben baz
Dâ enwas nieman sô laz
Sô trege noch sô swere
Der dâ niht snel enwere
Sturm slac stich stoz
Schal geschreige ruf doz
unde der harte kune man
Der mit disen dingen kan
Wol bewaren sine diet
Polimedi er geriet
Daz er die von troyge
unde den von pafagoie
Brachte in harte grozze nôt
Dâ kos manier der tôt
Achilles unde agomennon
Menelaus unde thelamon
unde ayax thelamonis son
unde dâ mite merion
Un her diomedes
unde ouch palimedes
Entsament zu strîchen
Die von troyge wichen
Der künec pfilemenis
Troylus unde paris
unde ouch polidamas
unde er eneas
unde antenor
Ez was wol schin daz hector
In der burc was bliben
Sie hetten sie getriben
Rechte an die porten
Die baniere die sie vorten
Lagen dâ zuhouwen
In der burc die vrouwen
Schrigen begunden
unde schrigten alden stunden
Rîter unde knechte
Sturm unde vechte
Was vor der porten sô groz
Daz man die stat ûf sloz
unde wâren sô benotet
Daz mit blute wart berotet
Porte unde mure
dô die schonfenture
Aller grost was
dô hilt polidamas
unde troylus sin geferte
Mit im beherte
Daz die stat niet wart verlorn
Dâ enwas nie dehein torn
Erker noch berfrit
Noch dehein zinne dâ mit
Man schuzze unde wurfe dar abe
Von der vrouwen ungehabe
Von irme geschreige
unde von klage manegerleige
unde von irme ungelazze
unde von dem unmazze
Die von in wart gestalt
Wart hector erschalt
Under in allen
Was sin blut enwallen
Sin herze zudrungen
Enthalden sie in nieht enkunden
An ir aller danc
Sô balde er ûf daz ros spranc
Daz sin vuz den stegereif
An dem sprunge niht begreif
Helm schilt sper swert
Iegelich zu sîner stat wert
Vater muter wîp kint
Die mochten wol wesen blint
Sie weinten sô sere
Daz was im ummere
Er ensprach niet wer er reit hin
Daz was sin erste begin
Daz er einen schaft brach
Swen er an der vlucht sach
Under sîner ritterschaft
Den sluc er wa er in traf
unde treip sie ûz dem burg tor
Dâ vant er sines volkes vor
Ein unmazze erslagen
dô begunde er zu iagen
Rume la iustieren
bî zwein bî drin bî vieren
Volgeten die sine na
Sie entsuben alle wol dâ
Daz hector in dem strite reit
Er hette michel erbeit
ûf un nider in der schare
Her sluc her unde dare
Sô dicke unde sô lânge
Daz von sime getwange
Die krîchen liden grozze nôt
Dâ bleip euripilus tôt
Der künec von orkanie
dô hup sich geschrie
ûf der zinnen
There hei sie kerent hinnen
Er were hinden oder vor
Sie wonden daz hector
In allen enden were
Waz wolt ir mere
In swelchen enden er was
Daz ir dehein dâ genas
Ir dehein getorste biten
Sie gingen hin riten
Sô sere daz von sîner hant
Beide velt unde sant
Wart mit toten erfolt
Sin zorn unde sin ungedolt
Manegen den lîp nam
Die krîchen hetten polidaman
Vor der burg gefangen
Der hette dâ begangen
Manic wunder under in
Sie vurten in vaste mit in hin
Polidamas solde vor der stat
Pfilemenen hân berat
dô er in berat hete
dô geschach im ungerete
Daz er gefangen wart
Hector sach ûf der vart
Daz man in hine vurte
Balde er nach rurte
unde quam im zu troste
Die wile daz er in loste
unde in polidamas gesach
Leider im mê geschach
Vil lieber im were
Daz er gefangen were
Oder bliben were tôt
Daz was ouch umbe die nôt
Die ir vor vernomen hât
Er vorhte sin wurde niemer rat
Er dachte er muste tôt sin
Dâ tete hector wol schin
Daz er guot unde leben
Umbe sine truwe wolde geben
Durch der troyerer heil
Satzzet er sich in urteil
Mit sô grozzen truwen
Er mochte sie wol ruwen
Ob er solde sin verlorn
Die in zu hêrren hetten erkorn
Was sin lîp veile
Daz quam den zu unheile
Die sines leides warten
Swa sie zu karten
Zu itweder hant
Musten sie lazzen ein pfant
Lide lîp unde guot
Biz er gekulte sinen mut
Politetes ein vürste
Man saget daz er turste
Comen wol zu kreizze
Der quam ageleizze
Mit zorne unde mit unsiten
ûf hern hectoren geriten
Daz er versuchte sine macht
Als er zu quam geraht
Hector enphinc den iungelinc
An sime houbet er angevinc
unde spilt in ûf den satelbogen
Als er ûf hette erzogen
Zu eime andern slauge daz swert
dô viel ienre under daz pfert
Der slac ginc idoch vur sich
Der krîchen ir iegelich
Gaben rum sime slage
Er were helt oder zage
Achilles merkete den slac
Dâ der hêrre von tôt lac
Politetes genant
Er sprach ez ist ein unselic hant
Die dich hât ervellet
unde die diz wunder stellet
ûf disme ringe
Ich wene er ubel gedinge
ê er hinnen scheide
Ez wirt im zu leide
Mir ist leit dîn tôt
Daz tete achilli grozze nôt
Solde er behalden hân daz leben
Er hette im sine swester gegeben
Die er im gelobet hete
Hector der stete
Hilt ûf dem ringe
unde wolde dem iungelinge
Den halsberg ûz hân gezogen
Von kaukaso dem herzogen
Die wile er zu zoch under des
Quam her achilles
Achilles zu hectore sprach
dô er dise unzucht sach
Waz ist daz ir âne gat
Gelustet iuch dirre sarewat
Sô keret her zu mir
Entweder ich oder ir
Muz sie behalden
Got der muz es walden
ê ich hinnen scheide
Wir bliben hie beide
Entweder ir oder ich
Dirre hêrre ruwet mich
Hector sprach daz muz wesen
Ich sol harte wol genesen
Wil mir got gnedic sin
Achilles sprach nû hute dîn
Hector einen slac sluc
Achilles des niht vertruc
Hector sluc aber dare
Achilles nam des slages ware
Hector mit dem dritten
Spielt im den helm mitten
Durch die huben dar unde
Er sprach hute dich die wunde
Die dir an dem houbet ist
Die git mir des todes vrist
Daz was war er was gwunt
Des karte er dannen alzustunt
Biz er die wunden gebant
dô reit er wider alzuhant
Hector hup sich im engein
Ir itweder den andern âne grein
Als er in wolde bizzen
Was wilt du mir verwizzen
Sprach er achilles
Bin ich gewunt waz nû des
hât dir mîn wunde vrist gegeben
Machtu behalden daz leben
Sô hilfet dich mîn wunde
In der selben stunde
Hub er unde sluc dare
Hector was hant gare
unde tete seinecliche
unde slugen sich geliche
ûf unde nider durch den rinc
Der ein des andern slac enphinc
Sie zogeten sich dar unde here
Als ein lewe unde als ein bere
Mit zorne unde mit nide
Dâ brunstete ir gesmide
Vo dem vure daz dar ûz spranc
Der sturm was alsô lânc
Daz irme itwederme nider
Beide hut unde lider
unde daz vleisch dar mite
Beide von slauge unde von snite
Hangete ûf die sarewat
Rot wart der zindat
Der dâ wiz solde sin
Achilles tete daz schin
Daz er der sterker was
Er warf in ûf daz gras
Daz er aller zu drant
unde quam ûf in gerant
Er sluc in unde tratte
Deheine wis er im statte
Daz er sich ûf erhube
Sin ougen wurden trube
Sin nase begunde bleichen
Daz was ein bitter zeichen
Im enphilen die hende
Hector nam sin ende
dô er in verscheiden sach
Achilles sus zu im sprach
Got der muzze dich bewaren
dîn sele muzze wol gefaren
Du were in dime kunne
Trost unde wunne
Dine vrunt gemeine
Groz unde kleine
Arme unde rîche
Alle gemeine gliche
Vater muter . wîp kint
bruoder swester unde die dâ sint
Den du vor soldes sin
Die enmugen den tôt dîn
Verwinden niemer mê
Ich wene der werlde ê zuge
ê dîn geliche werde geborn
Du hast den lîp hie verlorn
Durch truwe unde durch êre
Got gnade dîn iemer mere
Dâ schrigeten die troyre
Sie wurfen die baniere
ûf die erden
Von leiden unde von swerde
wâren sie alle verzaget
Achilles quam in nach geiaget
Dâ wart erslagen unde ertrat
Vunfhundert vor der stat
Die er vielen alle
Nach hectoris valle
Daz lânt sin schaden hete
Diz grozze ungerete
unde ander manic ungemach
Der sint durch die schult geschach
Wende hector was ervalt
Die nôt die wart sô manicvalt
Daz ich ez gesagen niht enkunde
unde hette ich zehen munde
dô hector tôt was gelegen
dô klagete manic ture degen
Wende ir hêrre tôt lac
Daz lânt allez erschrac
Dorf burg unde stat
sîner sele guotes bat
Vater muter kint wîp
Klagete allez sinen lîp
bruoder swester nifteln neben
Klageten um sin leben
Vrouwe maget rîter knecht
Klageten alle daz unrecht
Waz woltir mere
Beide burgere
Gebure unde koufman
Lizzen sich daz klaugen an
unde daz volc alle gemeine
Hetten die steine
Witze unde sinne
Turm unde zinne
Erker unde berfrit
unde daz burctor damit
Obene unde unden
Von dem vullemunde
Beide kalc unde sant
Von deme dache biz an die want
Kunden sie sich verstan
Sie mochten wol geklagent hân
Durch hectoris unheil
Nû bleip ir entsament dehein teil
Die troyrer dô quamen
Hectorem sie namen
Zu der stat sie in brachten
dô sie dar nachten
dô schrei daz volc über al
unde volgeten im ûf den sal
unde als er nider wart geleit
dô hup sich leit über leit
Man sach in zuhowen
Des schrigeten die vrouwen
unde allez daz volc daz dâ was
Owe leider eylas
Sin vater der viel ûf in
ûf sprach ich enweiz waz ich bin
Du were mîn sele unde mîn sin
mîn vröude unde mîn gewin
mîn rîche mîn krone
mîn milde mîn schone
mîn truwe mîn êre
dô schrigete er alsô sere
Daz er dannen gezogen wart
Als ein stein alsô hart
unde als ein ys alsô kalt
Er was ûz sîner gewalt
Bleich unde missefare
Hette man sin niht ware
Genomen in kurzer zît
Er hette sich zu tode erschrit
dô lief her paris
Âne sin zu glicher wis
Als ein tobender man
Den bliat den er truc an
Zu reiz er biz an die hut
Sin geschrei was sô lut
Daz mit sinen oren
Nieman gehoren
Mochte noch enkunde
An der selben stunde
Quam er ûf in gefallen
Er sprach waz hât uns allen
Got an dir gewizzen
Leider wir enwizzen
Wie wir dich vurwinden
Under mînes vater kinden
Daz ir noch in libe ist
Nû du eine tôt bist
Uns geschit niemer mere
Gnade noch êre
Zu libe noch zu guote
In hectoris blute
Walgeter her unde dare
Biz sin harte schone vare
Alsô sere wart verstalt
Daz in helena schalt
unde nam in mit der hant
Un leitte in dannen zuhant
Troylus quam zu gegan
Waz hân ich hêrregot getân
Wider dich sprach er eylas
Daz du mich sus geuntrostet has
Daz du mir den bruoder mîn
Der mîn herze solde sin
Alsô vru genomen has
unde mir den lîp las
Waz solde ich armer geborn
Nû hân ich den bruoder verlorn
unde dar zu mîn liebez wîp
Waz sol mir nû mer den lîp
Er kuste in alda er lac
Deiphebus des selbes pflac
Alsô tete eneas
unde ouch polidamas
Un antenor
Owe liebe hector
Von dîn eines valle
Sin wir verlorn alle
Die kebes bruoder quamne dar
Mit einer grozzen schar
Sie wisten wi gelazzen
Vor leide sie vergazzen
Wie sie sich verstalten
Zu den wenden sie sich halten
unde zu den sulen
Schrigende unde hulen
Ir iegelich begunde
Mit gemeinen munde
Versuchten sie ir stimme
Sô lute unde sô grimme
Daz die stimme unde die zunge
Mit der bibunge
Alsô sere ûz doz
Daz in die qrnquele wart groz
unde zublies alle
Von rûfen unde von schalle
Sin muter . vrouwe ecuba
Die hup ir klage dâ
Sie sprach troia unde ylion
wâren harte ungewon
Sus getaner leide
Hie wus wilen heide
Gras unde buschee
Ez ist an der nehe
Daz sich hebet die zît
Dâ ir âne verlorn sit
O we dirre ruwe
Uwer schone gebuwe
Wirt zufurt als ein wint
Owe hector liebez kint
Weinet alle lute
Disen tôt hute
Ir muget alle wol klagen
Ir sit an den hosten tagen
unde an der groszten êre
Die iuch geschit mere
ûf die erden sie saz
Irre klage sie niht vergaz
Die edel kunginne
Ir wange unde ir kinne
Legete sie ûf ir hant
Ir ougen sie bewant
unde begunde weinen
Wer sin herze steinen
Swer sie weinen sehe
Zu weinen im geschee
Adromacha sin schonez wîp
Die hette irn reinen lîp
Alsô sere gequalt
Sie hette deheine gewalt
An sinne noch an worte
Ir hangete der borte
unde der schone ciclatin
unde die cursne derin
Zubrochen unde zurizzen
unde gar zuflizzen
Ir har unde ir gebende
Zubrochen ir hende
Gar âne witze
Zu krummen ir antlitze
Berunnen mit blute
Man hette ir grozze hute
Hette man des niht getân
Sie muste den lîp verlorn hân
Sie was vil na von leide
tôt unde verscheiden
Under irn handen
Daz merrer teil wande
Daz sie tôt were
Sô groz was ir swere
Zu sînem houbete saz helena
unde sin muter ecuba
Von helenen war dâ gehort
Halbe rede halbe wort
Als ez ir in den munt quam
Daz sufzen ez ir halp abe nam
Nach einer lângen stunde
Quam ez ir ûz dem munde
mê geschriget denne gesauget
Sie hette geweinet unde geclauget
Daz ir ougen un ir munt
Gar ûz sime rechten stunt
Pollixena der swester ein
Sô lute schrei unde grein
Daz aller der palas
Von irme rûfe vol was
Sie schrigten alle gemeine
Groz unde kleine
Daz von irme geschreige
Ir stimme maneger leige
Mit glichme lute wider schal
ûf unde nider in dem sal
Als daz buch gesaget hât
Sie zugen im ûz die sarwat
unde wuschen mit wine
Die gewunten lide sine
Sie strîchen wurze un krut
An sin vleisch un an sin hut
Sie bestichen in allenthalben
Mit balsmen un mit salben
An den selben stunden
Den hêrren sie bewunden
In einen turen blialt
Mit borten harte wol bestalt
Mit golde un mit gesteine
Schone un reine
ê man in ouch bestette
ûf ein edel spanbette
Wart her hector geleit
Dâ was ein pfellel ûf gebreit
guot unde lobesam
Als ez dô wol gezam
Dâ was daz golt âne erhaben
Mit guldinen buchstaben
Dar in geworcht un genat
Swaz plato gescriben hât
Sine kunst unde sine list
Die zu paris genge ist
mê denne anderswa
Daz ist dialetica
Sô guot was sin geworhte
Spreche ich ez ich vorhte
Daz ez gelogen were
Waz sol es nû mere
Er was uzzer mazzen guot
Daz buch mir kunt tut
Die kerzen die dâ wâren
Gesetzet um die bare
wâren von grozzer ziere
Dar quamen die troyre
Uzzer stat die besten
Die kunden unde westen
An buchen unde an pfafheit
List unde wisheit
Die huben irn sanc an
Dâ schrigete wîp un man
Durch den iemerlichen sanc
Der in ûz dem munde klânc
Ir iegelich sanc un las
Biz die nach ergangen was
dô die nacht dô er ginc
Agomennon zu rate ginc
Des morgens vil vru
unde nam die vürsten darzu
Er sprach vernemet gliche
Arme unde rîche
unde sehet mit welcher wise
Wir gelonen parise
Daz er vrouwen henenan
Zu krîchen mit gewalt nam
Sie hant verlorn den man
Den ir dehein verwinden kan
Nû hector ist ervallen
Daz lazzet iuch liep allen
Uns wirt burg un lânt
Des dancket alle sîner hant
Der uns daz liep getân hât
Unser nôt wirt nû guot rat
Achilles sere gewunt ist
Mir muzzen haben eine vrist
unde vriede unde tac
Zwene mande ob ez sin mac
Biz er werde gesunt
Sie santen boten zu stunt
In vride gegeben wart
Als ir itzunt sit gelart
Waz sol umbe rede mê
Sie begruben ir toten als ê
Als ich daz buch horen saugen
Rechte in vunfzehen taugen
Priamus sich versan
unde ander sine rat man
Der er zu rate was gewon
Wie er mochte sinen son
Begrabe mit êren
Sie begunden in leren
Un raten als er bat
Dâ was ein porte in der stat
Die dâ hiez tymbree
Die stunt rechte gegen dem se
Dâ hette bî ein bethus
Ein got der hiez pfebus
Schone unde rîche
Dâ rieten sie alle gliche
Daz man in dâ leite
Die stat was ungereite
Dâ er ligen solde
Von silber un von golde
Un von edelme gesteine
Ein grap harte reine
Dem bethuse nahen bî
Worhten stein metzen dri
Ein gewelbe sô getân
Solde man ez gelonet hân
Sô waz ez alsô schone
Man hette in zu lone
Von rechte gegeben
iemer rîche un iemer leben
Vier sule stunden dar unde
An dem vullemunde
Was der sule iegelich
Eime lewen glich
Dâ was in geworht daz golt
Sie wâren harte wol irvolt
Mit guotme gesteine
Mitten niht zu kleine
Beide unde un obe
Zu prise un zu lobe
Dâ was wunder an gegraben
Geschriben ouch mit buchstaben
Swaz ie mochte werden
In wazzer unde in erden
Von vischen unde tyeren
ûf den sulen vieren
Daz gewelbe sô schone stunt
Daz ouge noch munt
Nie sulches niet gesach
Der munt mê sulches niet gesprach
Zwo sule wâren rubine
Zwo almetine
An dem gewelbe was sulch prîs
Ez enwart nie man sô wis
Swer ez gesehe
Der wande unde iehe
Daz ez ein paradise
In aller hande wise
Daz ie ich gwar wart
Was sin kraft un sin art
Grune rot wiz gra
Daz was allez sam dâ
Daz geworchte was sô rîche
ûf dem esterîche
Was ein luter stein geleit
Zu mazze lânc zu mazze breit
Als ein stark solde sin
Schone als ein sunnen schin
Dâ leiget man in in
Als ich gelart bin
Daz ich die rede kurze
Sie legeten dar wurze
Alsô maneger hande
Als sie in dem lânde
Vunden die besten
unde guot westen
Sie legeten bî in ein swert
Daz was maneger marke wert
Waz wolt ir mere
Dâ was grozze êre
Vruwe unde spete
Ob er den geist hete
Dâ wer ein paradise
Man dorfte dâ niht der spise
Sulich was der wurze smac
Daz gesteine gap den tac
Gliche der sunnen
Vier kerzen dâ brunnen
Zwo zu den vuzzen
Sô wir sage muzzen
Zu dem houbete zwo
Mit listen gemachet sô
Die wile sie dâ stunden
Vurleschen sie niht enkunden
dô stunt umbe daz grap
Von golde manic buchstap
Mit kurtzer rede tun ich kunt
Waz dâ gescriben stunt
Von troyge von ylion
Des kuniges priamus son
Der starke hector hie lit
Ez enwart bî sîner zît
Nie kuner man geborn
Des hât er den lîp verlorn
Ouch ist von sîner hant
Manic künec von krîchen lânt
Hie zu troyge tôt bliben
Der namen wâren dâ gescriben
Als hector was bestat
Sie karten wider in die stat
Mit ruwen unde mit swere
Mit sô getanen geberen
Die dar zu gehorten
Mit leidigen worten
Sie geswigen nie in dem tage
Sie weren alz in der klauge
Sie stalten manic wunder
Sament unde besunder
Grozze unmazze
An geschreige un an gelazze
Noch mê denne dâ vor
In was allez hector
In mute un in munde
Sie hetten swere stunde
Under den krîchen under des
Klaugete polidamas
Daz agomennon were
Zu lânge ir richtere
Er enhat die manheit
Noch sterke noch wisheit
unde ist dar zu niht geborn
Daz er zu hêrren si erkorn
über sô manegen wisen man
Er entar noch enkan
Noch enmac mit êren
Gewisen noch geleren
Eine sô kreftige diet
Ich wil sin zu hêrren niet
Sint hector tôt lit
Wersinnet iuch nû des ist zît
Diz lânt daz ist gwunnen
Ob wir uns kunnen
darumbe vereinen
Daz wir kiesen einen
Der uns nû leite
unde wol bereite
Mit witzen un mit sinnen
Ich wil kere hinnen
Ez ensi daz mir werde
Ein hêrre zu guoten verde
Den die rede âne ginc
Agomennon ez enphinc
Sô gezogenliche
Daz dehein sin gliche
Daz daz enphangen hete
Er sprach ver anders tete
Wen als ir gesprochen hât
Der enhette es niht mînen rat
Uwern rat hân ich gerne
Biz ich baz gelerne
Sô rate ich harte gerne baz
Ir sult idoch wizzen daz
Daz ich zu richter was genomen
Daz ist von vrevel niht komen
Ich enhan es gefure noch gewin
Daz ich richter bin
Des hân ich michel erbeit
Daz ist mir hute unde iemer leit
Daz ich dar zu erwelt wart
Enwere dise hervart
Durch mînen bruoder niht geschen
Ir soltet daz hân gesehen
Ich enhette es mich niht underwunden
hât ir den vunden
Der dar zu guot ist
An der kunst un an der list
An tugende un an êre
Den nemet zu richtere
Sehet wer iuch gevalle
Dunket ez iuch guot alle
Der iuch disen rat git
Der kan harte wol dâ mit
Palimedes der ist wis
Eine wis un ander wis
Der ist vil guot dar zu
Ich wene erz ouch gerne tu
Dirre rat der geschach
Als agomennon vor sprach
Palimedes wart erkorn
Daz was achilli vil zorn
Swie zorne ez im were
Doch bleip er richtere
Palimedes sich zu hân
Sines gerichtes underwant
dô was der vride ouch ûz gegan
Der zu einem mande was getân
Priamus in der stat
Sine ritterschaft bat
Mit grozzer vlehe
Daz ir igelich sehe
Wie wol er were gereit
Zu rechene sines sunes leit
Ich bit es iuch iemer mere
Durch truwe un durch êre
Un durch mînen willen
Swer mir achillen
Von dem libe tete
mînes rîches er hete
Alsô vil sô er wolde
Von silber unde von golde
Muste er iemer rîche sin
Kune helde lazzet schin
Werde . ob er iuch ruwe
Sô leistet im truwe
Des sol doch werden guot rat
Ist daz ir truwe hât
Alsô ist hector belegen
Hie ist sô manic guot degen
Wir suln uns harte wol erweren
Un unser lânt wol generen
Un die vesten dar mite
Tut ot des ich iuch bite
Die rede in wol gehaugete
Ir iegelich sagete
Wie gerne er tete
Swes er sie bete
Beide in ernste un in spot
Wolden sie sin gebot
Tun unde leisten
Zum minsten un zum meisten
dô der tac ûf ginc
Un die werlt die licht enphinc
Von der klaren sunnen
dô hetten sie begunnen
Irre alden reite
Die hêrren geleitte
Hectoris bruoder deiphebus
Dem volgete troylus
Paris un eneas
unde ouch polidamas
Daz volc sich scharte
Priamus sie bewarte
Von ende zu ende
Der ûz dem ellende
Nam her palimedes war
ûf unde nider in der schar
Er nam siz harte sere an
Wenne er es von ersten began
Daz er sie wol berichte
Si riten zusamne in richte
Beidersit als ê
Waz sol umbe rede mê
Dâ wart lîp gegen libe gegeben
Beide tôt un leben
Vuren an einer strazze
Mit grozzer ummazze
Alsô gar gliche
Als ir iegeliche
Dem andern glich ist
Der hie des libes hette vrist
Der lac andersit tôt
Der hie was in sulcher nôt
Daz er na tôt was
Harte kume er genas
Susgetan gewerbe
Ist aller der erbe
Die gerne in strite sint
Ir sehet wol wi der starke wint
Die vedern umbe tribet
Sô sie nirgen blibet
Weder verre noch na
Itzunt hie un itzunt dâ
In allen steten meren
Alsô geschach den troyren
dô sie wonden tôt wesen
Des tages wâren sie genesen
Un begingen grozzen prîs
Troylus unde paris
unde ander ir gesinde
Des gliche ich sie dem winde
Zu glucke unde ouch zu heile
Ist der rîter veile
Zu verlust un zu gwine
Iene von dar inne
Tatenz wol an dem tage
Beide zu stiche un zu slage
Von lizelânt quam zu gerant
Ein künec sarpedon genant
Neptolomus quam im engein
dô hup sich von in zwein
Groz ungeverte
Sie slugen slege herte
Swaz ir swert ie vant
Bukeln oder schildes rant
Daz lac dâ zuschroten
Sarpedon was in noten
Sin gedinge were kranc dâ
Wen der von persia
Der quam under sie geflogen
Mit pfilen un mit bogen
Treip er die krîchen hinderwert
Menelaus ructe sin swert
unde ayax thelamonis son
unde sin vater thelamon
unde manic vürsten von über mer
Un berincten mit irme her
Den künec dâ von persia lânde
unde als der hêrre wande
Daz er helfe hete
dô geschach im ungerete
Daz er dar nider wat getrat
Der bleip er ûf der walstat tôt
Wol von tusent wunden
dô wart ouch sîner vunden
Uzer mazzen vil erslagen
Die man sere mocht klagen
dô hup sich daz alde leit
Priamus dâ reit
Eime helde gliche
Er hette ouch sin rîche
Verlorn an dem tage
Wen daz er mit stiche un mit slage
Daz menlichen werte
unde vil wol beherte
Als ez quam zu der wesper zît
Sstarker helde beidersit
Lac dâ alsô vil tôt
Daz in vriedes was nôt
Biz man sie begrube
ê sie ez aber erhuben
Daz sie an dem andern tage
Vruwe aber solden dar zage
dô wart geworben um den vride
Zu begrabene ir toten un ir lide
Zu heilende ir wunden
Die ez gewerben kunden
Die wurden um den vriden gesant
Den gaben die von krîchen lânt
Als sie gebeten wâren
Ich enweiz zu wie manegen iaren
Oder manen oder tage
Verwar ich iuch des niet ensage
Wen ich vant es niet gescriben
Des sit irs unbericht bliben
Wen daz ich daz bin gelart
Daz er lânge gegeben wart
Waz sol umbe rede mê
Sie taten den toten als ê
Sie wurden harte wol bestat
ûf dem velde un in der stat
Priamus von ylion
Klaugete daz mennon
Der künec dâ von persia
Sinen lîp hette verlorn dâ
Sie wâren truric alle
Von des hêrren valle
Paris den rat vant
Daz man in vurte in sin lânt
Un begrube in nach sime rechte
Under sin geslechte
Sine vrunt taten
Als dâ was geraten
Sie vurten in zu lânde
In pfellinen gewande
Mit wurzen bewunden
Sô sie best kunden
Beide wurze un gewant
dô sie in brachten in ir lânt
Sine vrunt in begingen
Mit sô getanen dingen
Als man vrunt tun sol
Er wart begangen harte wol
Zu troyge in der geburde
Wart dô sô groz turde
Un sô groz hunger nôt
Daz man ein vil kleines brot
Koufte um einen bisant
Dicke man ez niht veil vant
Palimedes dô geriet
Des enweiz ich niet
Ob erz durch guot tete
Ez was doch sin gerete
Daz agomennon wart gesant
ûz in ein ander lânt
Umbe vuter unde umbe spise
Agomennon der wise
Wider der rede niet ensprach
Daz sines bruders ungemach
Wurde gerochen deste baz
Mit sime volke er ûf saz
unde reit gein thesidas
Dâ theseus hêrre was
Daz was ein harte rîche lânt
Agomennon dar inne vant
unde mit im die sine
Von korne unde von wine
Als er gewunschet hete
Man saget daz er bete
Teseum durch vruntschaft
Daz er vor troyge der ritterschaft
Mit spise zu staten stunde
Er klage man enwunde
Dâ korn noch win
Theseus sprach daz sol sin
Ich tun ez gerne durch dich
Agomennon warnete sich
Mit spise eine mazze
unde hup sich an die strazze
Zu dem her er wider karte
Man vrewete sich dâ harte
Wander was wider kumen
Mit gevore un mit vrumen
Als daz iar dô erginc
Her priamus beginc
Hectoris iar zît
Als ir vor berichtet sit
Uzzewendic der stat
Alda er begraben lac
Dar quam sin geslechte
Zu êren un zu rechte
Den hêrren sie begingen
Mit sô getanen dingen
Der man in den geziten pflac
Ez was ein harte schone tac
An daz eine
Daz sie alle gemeine
Hetten ruwe un klauge
Ez enwart nie tac dem tage
Glich an der schonheit
Her achilles dar reit
Die wile der vride werte
Des er dâ gerte
Daz wart im unsanfte dâ
Als ir wol gehort herna
Er quam dar durch schouwen
dô gesach er under den vrouwen
Priamis tochter polixenan
Die selbe maget im nam
Daz beste daz er hete
Sterke unde stete
Im half mannes herze niet
Sint er dar âne geriet
Daz in des duchte
Daz ir varwe luchte
Gliche wol der sunnen
Im was gar entrunnen
Der tugende der er ie gwan
Unz dar was er gewesen ein man
dô zuginc im der manheit
Er bleip in einer kranheit
Durch polixenen minne
Uzzen unde innen
Was er aller vurkart
Er sprach owe daz ich ie wart
Ich mac mich harte wol schamen
Daz mir durch eines wibes namen
Mannes herze ist engan
Ich vorchte ich muzze den namen hân
Daz ich heizze ein wibe tore
Ez engesach nie ougen noch ore
Daz wunder nie gehorte
Ioch enquam nie mit worte
ûz menschen munde
Waz mir an dirre stunde
Von mînen ist worden kunt
mîn ore mîn ouge mîn munt
Un daz man ubet mit disen drin
Daz ist trifaldic sin
Sprechen horen unde sehen
Daz ist verlorn des muz ich iehen
Daz mîn munt nie gesprach
Noch mîn ouge nie gesach
Noch mîn ore nie vernam
Un in mînen mut nie quam
Daz ist in hone wis mir kumen
Un hât mir selber mich benomen
Um eime andern gegeben
Swie sere ich dar âne streben
Daz ich wider werde mîn
Sô muz ich doch der vrouwen sin
Die mîn deheine achte hât
And daz eine mîn wurde rat
Daz ich irn bruoder hân erslaugen
Deste mer muz ich nû vertraugen
Des ich dô zu kune was
Owe leider elas
Mir were alsô mere
Daz ich narcissus were
Der harte schone iungelinc
Der über einen brunnen ginc
Un sine schone dar inne sach
Un wider in sprach
Er wonde ein wîp ersehen hân
ûfe gnade un ûfe wan
ûf dem brunnen er lac
Einen sumerlângen tac
unde vlehete unde bat
Unz er an der selben stat
Von swere un von leide
Muste vurscheiden
Ich wolde ê haben den tôt
Denne an dem libe sulche nôt
Wer alle diese werlt an mich gewant
unde lute unde lânt
Die sterke von samsone
Die schone von absolone
Un salomonis wisheit
unde dirre werlde rîcheit
An silber unde an golde
Umbe minne ich ez geben wolde
Ich pflac zu schuldigene die man
Die sich daz gemach liezzen an
Daz sie mit wiben gerne wâren
Solde ich biz zu tusent iaren
Leben unde dannoch vort
Mich solden ruwe ie wort
Daz ich sie ie gesprach
Sô gerne hette ich sulch gemach
Ich were eime wibe sô undertan
Wolde sie mich dâ heime lân
Ich blibe zu den ziten
Hiezze sie mich ûz riten
Ich were gereit unde rite
Ich volgete ir alles des mite
Swaz sie gebute oder bete
Swaz sie ioch mit mir tete
Daz wer mir allez liep
Wa nû bote unde briep
dô rief er eime knappen dare
unde enblozzete im gare
Sin leit unde sine swere
Wie deme dinge were
Er sprach vernim daz ich dir sage
Mine nôt unde mîn klage
Un hilf mir dar zu stillen
iemer durch mînen willen
Ich muz dir iemer wesen holt
Daz hastu harte wol verscholt
Du were mir ie heimelich
Sô dir got nû sich
Wie ich mine wise anegeva
Mir enwerde polixena
Dâ horet anders niht zu
Wen daz ich mir den tôt tu
Nû kere hine wec balde
Daz ich den lîp behalde
Als liep als ich dir bin
Rit hin zu troige in
Un sage der kuneginne
Der tochter ich dâ minne
mînen dinst iemer mere
Ich klage ez harte sere
Un wil ez iemer mer klagen
Daz ich hectorem hân erslaugen
Des sten ich ir zu buzze
Sie tut mit mir die süeze
Zu gnaden unde zu rechte
Als mit irme knechte
Sie mac mich heizzen ob sie wil
Von der swarten unz an daz swil
Zuhouwen unde zusniden
Daz wil ich gerne liden
Doch daz ich blibe
lânge in disme libe
Daz sol ir wesen harte guot
Ob sie mine bete tut
Wil sie mir ir tochter geben
Sô wil ich dar âne streben
Daz sie behalden ir lânt
Sô hant sie sie wol bewant
Ich vure sie zu lânde
unde zire sie mit gewande
Mit golde un mit gesteine
Ich gebe ir mine gemeine
Un allez daz ich ie gwan
unde swaz ich geleisten kan
Un wil sie haben zu einer ê
Ich enweiz waz dir saugen mê
Wirbez sô du best kans
Un als du mir guotes gans
unde ob du vor der muter macht
Sô sage der tochter guote nacht
Un minne dinst dar mite
unde laz sie wizzen wes ich bite
Lichte hilfet mîn bete
Der bote leiste unde tete
Als er gebot un bat
Er reit hin in die stat
Ungeworben er niht enliez
Allez des in sin hêrre hiez
Von worte zu worte
Swaz dar zu gehorte
Er warp sine mere
Baz denne er were
Von hern achillen gelart
Als dâ geworben wart
Daz dâ zu werbene gescah
Die kuneginne ecuba sprach
Daz ir hie geworben hât
Des wil ich gerne suchen rat
An mînem manne vurbaz
Ir wisset selbe wol daz
Daz ez ubel gezeme
Daz ich mich an neme
Ein sulich dinc
Keret hin wider iungelinc
unde saget hern achille
Daz mir sin wille
unde sin bete wol behage
An dem dritten tage
Kumet un horet mine wort
Unz danne hân ich erhort
Wes ich antworten mac
Alsô schiere im der tac
Von ir gegeben wart
Der knappe hup sich an die vart
Un tete dit sime hêrren kunt
dô achilles die rede verstunt
Daz im tac was gegeben
Der zwivel ginc im an daz leben
Die vorchte im underwilen brachte
Daz er im leide gedachte
Als danne die hoffenunge nach quam
unde im die angest abe nam
Sô vil er wider in daz leit
Dise zwifaltickeit
Wiste in hin un dare
Des wart der hêrre missevare
Vru unde spete
Die zeichen er alle hete
An libe unde an swere
Die der minnere
An sîner nôt zu habende pflit
Zuhant bî der selbe zît
Daz er qual an minne
Versuchte die kuneginne
Ecuba an priamo
Ob er des were vro
Oder ez im leit were
Daz achilles der gewere
Hette boten zu ir gesant
Un bute burge un lânt
Un silber mit dem golde
Ob man im geben wolde
Sine tochter polixenan
Priamus des under quam
An alme sime libe
Er sprach zu sime wibe
mîn vleisch unde mîn gebein
Werde zu eime steine
ê danne daz geschee
Vrouwe enredet ez niht mê
Alsô liep als ich iuch si
Wenne hette er der richtume dri
Der er nû einen hât
Ez geschee an mînen rat
Wen als ich bescheide
Lazze ich von dem leide
Daz er mir hât getân
Sô wil ich gewisheit hân
Daz er gemache
Ich enruche mit welcher sache
Daz ich mit vride blibe
Ich gibe im zu wibe
Mine tochter an sulch gedinge
Daz er ez dar zu bringe
Daz diz volc hinnen kere
Vurliese ich lânt un êre
Sô veliese ich die tochter dar zu
Des ist bezzer daz ich tu
mînes schaden ein teil
Den ich an ein unheil
Valle zwirnt alsô groz
Er enist niht mîn genoz
Noch mir gliche geborn
ê mîn lânt si verlorn
unde mîn êre zursliffe
Sô ist bezzer daz ich griffe
An eine nider geburt
Die wile ecuba sine wurt
unde sinen willen vernam
Hern achillis bote quam
Als er gebeten was
Un als er ûf daz palas
dô zu der vrouwen solde gan
Sô vant er polixenam stan
Hubesch un wol gezogen
In des sales swibogen
Er gruzzete sie stille
Un sagete ir von achille
Holde minne un allez guot
Schone presente un einen hut
Daz ir sin hêrre hette gesant
Gap er ir stille an ir hant
Der bot ginc verbaz
Dâ vrouwe ecuba saz
Harte wole sie in enphinc
Un sagete im alle die dinc
Als ir vor vurnomen hât
Irs mannes wort un rat
Der bote im liebe gedachte
An sinen hêrren er brachte
Den rat un daz mere
Daz ez komen were
Als ers ûf hette geleit
Sie sint alle bereit
Zu tune uwern willen
Ob ir muget gestillen
Ir leit un ir ungemach
Swaz in von iuch ie geschach
Des ist gar vergezzen
Ir hât iuch vermezzen
Ir wollet in vride gwinnen
Dâ werbet nach mit sinnen
Mac in der vriede werden
Sô geschach ûf diser erden
Uwern vorvarn nie
Sulche êre als iuch hie
Ist erboten un geschiet
Nû ensumet iuch niet
Gerne sprach achilles
Got der lone dir des
Du hast vil wol dar zu getân
Ich wil ouch niht dar abe lân
Ich wolle halden dînen rat
Swie ez mir darumbe ergat
Sin herze begunde wanken
Von manicfalden danken
Waz er tun wolde
Oder waz er tun solde
Waz er tun mochte
Waz im zu tune tochte
Wie er ez âne vinge
Mit wie getanen dingen
Er sine nôt verwunde
Welchen rat er vunde
Daz sin wille gesche
Ez was an der nehe
Daz im zuginc die nacht
Im was vil na der macht
Von gedanken zugangen
In begunde sere erlângen
Daz ez queme an den tac
Die wile er an dem bette lac
Von mînen hette er sulche nôt
Sin herze birt unde sot
Als ez dann gerne tut
Sô des iungen manne mut
Zu dem ersten wirt geleit
An ein unversuchte erbeit
Achilles lac in quale
Von male zu male
Von stunde zu stunde
Er mochte noch enkunde
Des tages niht erbiten
Her hiezze bî nacht riten
Die krîchen er besante
Eine stat er benante
Dar die hêrren quemen
unde sine wort vernemen
Sie quamen alle an die stat
Dar sie der hêrre kumen bat
Des morgens vil vru
Achilles ermannete du
Mil menliche er sprach
Daz im zu sprechene geschach
Ir hêrren mich dunket guot
Daz ir mînen rat tut
Wenne ich wol raten tar
Ez ist rechte daz seste iar
Daz ir her comen sit
Duchte es iuch des ist zît
Daz wir hinnen keren
Daz wir hie lenger weren
Daz weren unsinne
Wir hân sie dort inne
Sere benotet
Un irn houbet man ertotet
Un manic wunder mit in gestalt
Sô tun wir in gewalt
Nam her paris elenam
Alsô tete thelamon esionam
Waz solden wir darumbe her
Mit schilde unde mit sper
Wir keren heim zu lânde
Menelaus hât es schande
Daz er ie her quam
Umbe vrouwen helenam
Die sin zu manne niet enwil
Dâ heime ist schoner vrouwen vil
Die im baz gezeme
U harte rechte bequemen
Zu sime rechte
An guote un an geslechte
Ich wil niht lenger bliben hie
Ez ensolde sô manic helt nie
unde sô manic kune degen
Um ein niht hie sin gelegen
Wir lazzen wîp unde kint
Die mit uns ein blut sint
Dâ heime iemerliche
Un varen in vremde rîche
In unsern eigen tôt
Des geschit von mir mer dehein nôt
Von athene der herzoge
Stifte zu eime gezoge
Mit sô getanen worten
Die zu gezogen horten
unde mit grozzen unwille
Sprach er zu achille
Edel helt achilles
Nû berichte mich des
Tut ir ez durch iamer daz ir klaget
Oder sit ir verzaget
Ir hât vil ubel getân
Ir soldet es niht geredet hân
Ich wider rede ez eine
Ich enweiz waz ez meine
Were iuch misse gangen
Un weret ir ioch gevangen
An einer tôt vehe
Ob ich iuch gesehe
An sulcher gebere
Ich wonde ez zageheit were
Sie begunden aber zulegen
Beide mit stiche un mit slegen
Von dem gezelden unz an dem graben
Alsus wart die nôt erhaben
Alda reit ein krîche unde
Der zu rosse wol kunde
Resus was er genant
Aresse hiz sin lânt
Der was von rîcher gebort
Der reit vor unde vort
Mit sime swerte albare
Priamis son nam sin ware
Der deiphebus hiez
Sime rosse er den zoum liez
Als er im gehancte
Gein reso er sprancte
unde spilt in mitten enzwei
Un begreif daz ros un schrei
Sin zeichen lute uberal
Sin stimme gein der stat schal
In horten schiere
Sine vrunt die troyre
Sie rurten ros un pfert
unde versuchten ir swert
Mit sulcher unmazze
Daz velt un strazze
Von den krîchen vol lac
Palimedes erschrac
Der krîchen richtere
Un diomedes der gewere
Die lizzen beide dar zu gan
Die krîchen weren endan
Bliben in den sweren
Ob comen niet enweren
Von salemine thelamon
unde priamus son
Sisileus genant
Die quamen zu samne gerant
Sie versuchten beide ir macht
Thelamon der sige vacht
An dem bastharte
Sin bruoder zu karte
Deiphebus der adel son
Eine bestunt thelamon
Dise hêrren zwene
Menesteus von athene
Der brachte thelamone
Helfe vil schone
Menesteus ûf ein ros saz
Daz dâ deheinez baz
An sprungen un an gelazze
Hette bezzer mazze
Des warf er ez dar un her
Mit dem schilde un mit dem sper
Un mit deme swert
Geschuf er des er gerte
Beide zu stiche un zu slauge
Dâ vloch der helt un der zauge
Swa der hêrre zu reit
Troylus der helt gemeit
Un der hêrre eneas
Un der künec polidamas
Die riten im engeine
Den widerstunt er eine
Zu ranten die sine
Die von salemine
Deiphebus dô benotet wart
Ir was sô vil zu gekart
Daz er sich niet mochte entsagen
Im wurde dâ sin ros erslagen
Idoch er ûf daz ros quam
Daz er reso dâ nam
Als ir vor vernomen hât
Doch getet er es guoten rat
Er satzete sich zu gewere
Daz er under dem here
Mit sines eines hant
Manegen valte ûf den sant
Beide tôt un gewunt
Palimedes in bestunt
Der krîchen richtere
Daz was im harte swere
Daz er in turste bestan
Un liez hin gein im gan
Un sluch im einen sulchen slac
Daz im sin helm aller erschrac
Der kune palimedes
Der erholte sich des
Er treip ûf in sinen schaft
Mit vil sterclicher kraft
Hie im ûz bider hant
Der stich im kume widerwant
Er mochte des stiches niht genesen
ê was dâ nôt gewesen
Nû wart dâ alsô groz strit
Daz des volkes in beder sit
Alsô vil dar nider lac
Unz biz an den tac
Wart dâ nie grozzer nôt
Alsô vil lac ir tôt
Paris den sinen begreif
dô er ûf die erden sleif
Als dô er solde vallen
Er nam in in allen
Als er in hette berat
dô vurte er in gein der stat
Er enwiste ob er genas
Vil harte leide im was
Wende er zwifel hete
Waz er im tete
Iedoch er niet enbeite
ûf deiphebun er sich leite
unde schrigete vil harte
Zu dem munde er im warte
unde besach sine wunden
bî den selben stunden
Deiphebus in entsup
Sine ougen er ûf hup
Iemerliche er in âne sach
Mit halben worten er sprach
Paris bruoder lieber man
Ich enmac noch enkan
Des libes lenger haben vrist
Ob dir mîn sele liep ist
Sô kere zu strite
unde rich mich bezite
An im der mich gewunt hât
mîn wirt deste bezzer rat
Un la dir leit sin mine klage
Ich erlige hute an disme tage
Un lige bî dir tôt nider
Sprach paris zu im wider
Oder ich gereche mîn leit
Eya nû unselickeit
Wie ist uns nû sus geschen
Wil unser got niet sehen
Was haben wir wider got getân
Daz wir gluckes niht enhan
Nû walde es got ob ich gesige
Oder tôt hie belige
Got wolle daz ez wol erge
Ich wil mit palimede
Noch hute zu ringe
Swie mir dâ gelinge
Er nam kocher unde bogen
Mit zorne un mit unhogen
Saz er ûf un reit
Zu kreizze harte wol bereit
Als er quam under des
Hette palimedes
Sin harte vil gevalt
Paris der helt balt
Spin sinen bogen un schoz
Durch man durch schilt durch noz
Dâ der man ûfe saz
Sarpedon der gesach daz
Un reit mit im in den strit
Sie hetten es beide grozzen nit
Un begunden ez vil ho wegen
Daz palimedes der degen
Der krîchen richtere
Sulich lewe worden were
Wande er vreisliche
Eime lewen gliche
Sin leit ginc anden
Swaz im quam zu handen
Daz was allez verlorn
Sarpedone was die rede zorn
Un quam ûf in gerant
Des liez er dâ daz beste pfant
Daz er geleisten kunde
Im wart ein sulich wunde
ê er ie slac gesluge wider
Sô lac er tôt dar nider
Paris aller erschrac
dô sarpedon tôt lac
Un sin bruoder was erslagen
Wolde er daz hân vertraugen
Un von dannen wichen
Sô mochte er glichen
Dem bosten der ie zu rosse quam
Sin ros er mit den sporn nam
Un quam ûf in geraht
Sin ros was verdacht
Mit einer koverture
Gliche eime vure
Schein der rote zindat
ûf sîner sarewat
Un an dem schilde daz golt
Paris reit mit ungedolt
Mit eime hurninen bogen
Quam er ûf in geflogen
ê sin gener wurde geware
Sô hette er geschozzen dare
Tusent pfile afer ein
In den vuz un in daz bein
In den arm un in die hant
Swa sin pfil state vant
Ez were dâ oder hie
Dâ geloc im sin ram nie
Manegen pfil er in in schoz
Daz blut sô sere nider goz
Wer er von zehen liben
Er muste tôt bliben
Ez ist iuch allen wol kunt
Sô im des blutes entstunt
Sô mochte er genesen niet
Des vil er nider un verschiet
Der kune palimedes
dô schrei diomedes
Menelaus un agomennon
Vlixes unde thelamon
Ayax unde thoas
unde swaz der krîchen dâ was
Die ranten zu alle
Ir vinde mit schalle
Riten in engeine
Mit starc handigen zeinen
Har vro vil gemeit
Gein dem krîchen dô reit
Der vil schone paris
Wenne er êre un prîs
An dem hêrren hette beiaget
Des quamen die sinen zu geiaget
ûf ir sinde geriten
Der zît wart dâ mê gestriten
Den in allen den iaren
Sint sie dar komen wâren
Den krîchen entstunt ein ubel tac
Daz ir richter tôt lac
Des was in missegangen
Ir wart dâ vil gefangen
Beide erslagen un ertrat
Die von troyge ûz der stat
Gwnnen die ubern hant
Die krîchen wichen zuhant
Un die troyger in nach
Die dâ vluhen den was gach
über daz gevelde
Hin zu dem gezelde
Dâ wurden sie inne
Bestanden mit unminne
Ez gin dâ an ein vechten
Mit hêrren un mit knechten
Un mit den sarianten
In die herberge sie in ranten
Daz sie dar inne vunden
Oder vinden kunden
Daz was allez verlorn
Win vleisch un korn
Silber golt un gewan
Un swaz man ioch dar inne vant
Von schatze oder von spise
Dâ volgete parise
Ein vil kreftigiz here
Er karte hin zu dem mere
Zu den schiffen sie ranten
Mit gewalt sie sie verbranten
Al bî dem stade
Dâ were in geschehen groz schade
Die schif weren in alle verbrant
Wen daz dar zu quam gerant
Ayax von salemine
Un die gesellen sine
Ayax rief die krîchen an
Ich engesach nie sô manegen man
Un sô manegen rîter ervelt
Sô manegen ûz erkorn helt
In sô grozzer schonferture
Wert helde dem vure
Daz uns die schif bliben
Wir mugen niet becliben
Ob wir sie verliesen
Sullen wir den tôt kyesen
Sô ist ez alsô wehe
Hie in grozzer nehe
Als lânger gespert
Swelich rîter des gert
Daz er guot wort habe
Der volge mir an die habe
Ich wil noch die schif gevern
Wolt ir mir sie helfe wern
ê er gespreche daz wort
Sô quam er ûf sie gehort
Ouch wart er bestanden
Mit heldes handen
Ouch sazten sie sich zu were
Daz er ûf dem mere
Der schiffe vil generte
Dâ wart der strit sô herte
Daz daz mer un sin vlut
niht enwas denne blut
mê danne einer mile breit
Der hêrre menlichen streit
Un hilt sich in hart
Unz im ein rum wart
Hin zu den schiffen
Dâ weren sie besliffen
Wen daz er alleine
Sie troste alle gemeine
Den daz ayax der degen
Sie weren alle tôt gelegen
In dem ellende
Von ende zu ende
Die schif er wol bewarte
Swa er hine karte
Dâ tete er schaden über schaden
Sie wâren bedersit irladen
Mit vil grozzen leiden
ê sie begunden scheiden
Ayax beginc vil grozzen prîs
Noch grozzern bezalte parys
Als ich gescriben vunden hân
Die krîchen wurden sô endan
Daz sie enwisten ware
Sie wurden des wol geware
Wer achilles dâ gewesen
Ir were tusent dâ genesen
Der nie dehein genas
Wenne er dâ niht enwas
Achilles un sine dit
Quamen des tages ûz niet
In den strit noch ûf daz velt
Er hette ouch sin gezelt
Vor dem roube wol behut
Dâ enwas kein rîter sô guot
Der zu sime gezelde queme
Oder ich dâ neme
Paris wunder dâ beginc
Er sluc unde vinc
Swaz er bereit oder vant
Des kuniges sun von tracen lânt
Ein krîche harte wol geborn
Hette den arm dâ verlorn
Gewunt von maneger wunde
Der bat sich zu den stunden
Brengen dâ achilles was
Er sprach wie ubel du getân has
An disme tage hute
Ouch hân dine lute
An uns untruwe getân
Ich enkan des niht gelân
Ich ensage dir eine warheit
Du hast dine kunheit
Zu einen bosen ende bracht
Dâ ist ubel gedacht
Daz wilt du vollen bringen
Ubel muzze dir gelingen
Nû du in disen lânden
Wirbes unse schande
Als er sprechen solde vort
dô zugingen im die wort
Mitten in dem munde
Im nahete die stunde
Die mit dem tode dar quam
Un im die sprache benam
Des gesweic der von trace
dô quamen von aiaze
Die bote gerant
Sie hette ir hêrre dar gesant
Un hiz mit vlehen un mit siten
Harte guotlichen biten
Den kunen achillen
Daz er durch sinen willen
Wolde comen in den strit
Ayax hette ubel zît
Un suchet truwe an dich
Edel rîter nû sich
Ob du im zu helfe comen wilt
Im ist zuhouwen sin schilt
Un alle sine sare wat
Sin swert er an den knouf hât
Aller zubrochen un zuslagen
Un heizzet dir sine nôt klagen
Wir sin alle endan
Du wolles ez dich erbarme lân
Wir kumen nienemer in unse lânt
Uns sint die schif gar verbrant
Du enwolles den ein dar zu sehen
Uns enkan gluckes niht geschen
Swie sie geteten
Oder swie vil sie gebeten
Swie sie geliezzen
Swaz sie im gehizzen
Daz was allez ein wint
Er saz rechte als ein kint
Daz er nie dar gesach
Noch ein wort nie gesprach
Die krîchen weren gar erlegen
Wen daz ayax der degen
In behilt ir macht
Ouch half in die nacht
Die von troyge in treip
Daz in der schiffe ein teil bleip
Die nacht treip sie dannen
Paris mit sinen mannen
Zu herbergen karte
bî der stat er warte
Waz sin bruoder tete
Ob er den lîp hete
dô vant er in als er in liz
Deiphebus bat unde hiz
Daz er wurde bestat
Rechte an die selben stat
Dâ sin bruoder lac hector
Paris als dâ vor
Veinte un schrite
bî der selben zite
Zoch er im ûz den schaft
dô zuginc im der kraft
Als im der schaft ûz quam
Deiphebus sin ende nam
Sie vurten in zur stat in
Priamus quam engein in
Un sin muter ecuba
Groz geschreige wart dâ
Ecuba unde priamus
Beide klaugeten si sus
Wie solden wir verwinden
Daz leit von unsen kinden
Daz uns alle zît geschit
Hetten wir anders leides niet
Wir musten doch von swerden
Zu leide wol werden
Sie begunden ouch dar mite klagen
Daz sarpedon was erslagen
Wunderlichen sere
Waz wolt ir mere
Sie wurden wol zu rechte
Geklaget von irme geslechte
Rechte um die selben zît
Klageten die krîchen ander sit
Daz in zu klaugen geschach
Daz was ein michel ungemach
Sie hetten dehein gewisheit
Daz was ein ander leit
Sie hetten richters niet
Von pyro nestor dô rit
Den krîchen einen guoten rat
Er sprach swelich man herze hât
Der gedenke dar an
Wie er sulle wesen man
Als ich iuch bescheiden
In sorgen un in leiden
Sol man den kunen man ersehen
Ist uns hute misseschen
Uns geschiet morne lichte baz
Von dem sô rate ich daz
Gehabet iuch zu uwer manheit
Zu den êren gehort erbeit
Wollen wir êre beiagen
Sô muzzen wir erbeit tragen
Unser richter ist tôt
Nû ist es uns nihtes sô nôt
Als daz man einen andern neme
Der uns zu richter gezeme
Un wer gezeme daz darzu
Beide spate un vru
Den her agomennon
Wir sin sin wol gewon
Un erkennen sine site
Er ist biz her gewesen der mite
Mit vil grozzen truwen
Erkisen wir einen nuwen
Des wir kunde niht enhan
Uns mac lichte missegan
Un als sine wort wâren gelegen
dô lobeten sie den degen
Er hette wol geraten
Sinen rat sie taten
Agomennon der helt
Wart andwerbe erwelt
Mit grozzern êren den dâ vor
Daz gerit der alde nestor
An dem andern tage vru
Griffen sie aber dar zu
An dem dritten alsam
Der vierde mit strite zu ende quam
An dem vunften dar na
Geschach ouch alsam dâ
An dem sesten ouch dâ geschach
Leit unde ungemach
Beide zu stiche un zu slage
Hetten sie die siben tage
Binnen der wochen
Wurden alle die gerochen
Die bî sehs iaren
Unz dar geslagen wâren
Daz velt daz lac toten vol
Sie bedorften guotes vrides wol
Sie begunden nach dem vride streben
Der wart zu sehs manden gegeben
Waz sol der rede mere
Der krîchen richtere
Der kune polidamas
Genoz in dem tode des
Daz er lebende was ein degen
Sin wart am dem tode wol gephlegen
Man legete sin vleisch un sin gebein
In einen edeln mermel stein
Dâ stunt ûfe gescriben
Wie er in strite was bliben
An dem steine man ouch las
Weilches geslechtes er was
Gescriben man ouch dâ vant
Sine burge un sine lânt
Deiphebus un sarpedon
Wurden in der burc zu ylion
Mit vlizze begangen
dô daz was ergangen
Sie schûfen beidersit ir gemach
Daz in zu tunde geschach
Der krîchen in rede heten
Mit wie getanen reten
Sie gerieten oder gedechten
Daz sie achilles brechten
Zu schilde un zu swerte
Daz volc sin sere gerte
Daz enwas wunderes niet
Wenne man in mer entriet
Den der andern dehein
Agomennon wart in ein
Daz man an in versuchte
Wes er geruchte
Waz man im tun solde
Zu liebe . un waz er wolde
Daz versuchten zuhant
Die dâ wurden zu im gesant
ûf dem velde
In sime gezelde
Achillen sie vonden
Er gebarte in den stunden
Als er hette den zan swern
Er enwiste was er solde gern
Oder wes er geren mochte
Die minne in sô drochte
Un hette in sô sere gedrocht
Lege er an einer socht
Im wer vil baz gewesen
Er enmochte niet genesen
Wen daz er des genas
Daz im sin herze starc was
Un alsô veste un alsô starc
Daz nie sô vestes niet enwart
Um daz er alsô leidic saz
Idoch er niet vergaz
Gegen den hêrren er ginc
Harte wol er sie enphinc
Er sprach ist hie icht des ich hân
Dâ sult ir über gebieten lân
Un gebieten selbe zu mir
Sie sprachen got lone dir
Sie viere gingen rune
In den palunen
Vlixes der wise man
Der was der es began
Er sprach wir sin zu dir gereiten
Des wir dich sullen biten
Mugen wir des gezwidet sin
Sô wirt des vil wol schin
Daz du guot vrunt bist
Daz dir zu mute nû niet enist
Als dir wilen was gewon
Daz klauget agomennon
unde ander unse vürsten
Wir solden ob wir tursten
Dir raten dine êre
Der hast du noch mere
Den die andern alle
dîn êre loûfet mit schalle
Du hast harte guoten prîs
Un bist des doch niet wis
Sint du daz bezzer teil has
Daz du sô gerne dar abe las
Al bistu starc du bist ein kint
Ob dir dine êre liep sint
Grif zu un beherte
Un wirt unser geferte
Dir enstet niht wol daz
Daz du durch einen kranken haz
dînes swertes has verzigen
Salt du nû stille ligen
Durch eine sulche vehe
Sô ist ez alsô wehe
Daz ich dir sage mînen mut
Als vrunt vrunde tut
Als ich ez dir lenger hele
Die êre zufert als daz mele
Un zustubet als ein melm
Du ennemes aber dînen helm
dînen schilt un dîn swert
Ez enist der rede niht wert
Daz du zurnes wider die
Die dir dîn êre riten ie
Achilles dô antworte
Ez enqueme niht mîner geborte
Un ouch mîner stetekeit
Un ouch mîner manheit
Daz durch uwer vlehe
Icht des geschee
Daz mir laster were
Ir sit sô gewere
Un sô biderbe un sô wis
Ir rtent mir des deheine wis
Daz ich daz âne ge
Daz mir niht wol ste
Ez were wider mînen êren
Solde ich zu strite keren
Sint daz mîn bete un mîn rat
niht vervehet noch verstat
Noch dehein guot ende
Ich was in ellende
Durch uwer êre her komen
Nû enwolt ir mir des niht gefromen
Des ich gebeten hete
Ob ich uwer bete tete
Daz were al der lute spot
Ich tun es niht sam mir got
Ich rede es niewen dâ bî
Ich wene es wole um iuch dri
Daz iuch mîn liep liep ist
Nû gebet mir eine vrist
Unz ich mich versinne
Wes ich beginne
Der alde nestor sprach dar zu
Nû hore achilles waz du tu
La varen dînen zorn
Wir sin alle verlorn
Wilt tu uns geswichen
Armen un rîchen
Uns geschiet dehein êre
Versinne dich un kere
Zu den mit den du salt wesen
Unser weren tusent genesen
Ob du bî der zite
Wers in dem strite
dô uns paris über ginc
Un unser volc uns abe vinc
Un uns manegen ersluc
Achilles sprach der rede ist gnuc
Des ich nû gesprochen hân
Des wil ich niht abestan
Swaz mir ioch geschit
Sô wandele ich mine wort niet
dô er gesprach underdes
Sprach ouch diomedes
Was sullen wir vlehen disen man
Er enweiz noch enkan
Noch daz ubel noch daz guot
Hettet ir mînen mut
Ir lizzet die rede gare
Er ist bleich un missevare
Un vil ubel getân
Wie wol ich ez ersehen hân
An ougen un an wangen
Der hêrre ist gefangen
Un gar verzaget
Um ein wîp oder um ein maget
Wir biten in niet mere
Ob ez achilles were
Wenet ir niht er tete
Wes in der boste bete
Der ie zu krîchen wart geborn
Ez ist mir uzzer mazzen zorn
Daz wir umbescheiden
Hinnen sullen scheiden
dô zurnte her achilles
Un sturte sich under des
Daz er niht ubels sprach
Wizzet ir icht wie daz geschach
Er wolde gewis sin des
Der her palimedes
Sin gewerp hette vernomen
Des was er sere under komen
Leide er im gedachte
Sin zorn in doch brachte
Ein teil ûz der vart
Daz er ubel sprechende wart
Er sprach her diomedes
Wizzet ir icht des
Swie kune sô ir sit
Nû versumet ir iuch niht in zît
Sô sult ir keren hinnen
Mit grozzen unminnen
Mit zorne un mit leiden
Sult ir hinnen scheiden
Sie weren comen zu gezoge
Wen daz ir unhoge
Wart ûf gehalden
Von nestor dem allden
Un von vlixe dem wisen man
Doch schieden sie an ede dan
dô sie widerquamen
Un die krîchen vernamen
Achilles rede ûf sine wor
Beide vor un vort
Wart daz mere gebreit
Ez was in allen samt leit
Sie klageten ez harte sere
Doch sprach ir richtere
Wir haben achillen
Wir mugen unsern willen
Mit deheinen dingen
Niemer vollen bringen
Sine wort sint sô veste
Mich duncket daz daz beste
Daz man sinen willen tu
Ez ist uns alsô wehe vru
Daz man hinnen rite
Als man lânger bite
Sin bruoder menelaus
Der antwurte der rede alsus
Were achilles nie geborn
Hie ist sô manic ûz erkorn
Helt von unsen lânden
Wir haben es schande
Daz wir hinnen kereren
Un einen des gewerten
Daz tusent zu laster queme
Achilli vol gezeme
Daz im unsrer êre
Sô leit niht enwere
Solden wir nû keren wider
Nû lit hector dar nider
Der uns daz leit allez tete
Solde achilles bete
mê danne mine vor gan
Daz were ubel getân
Wa bî dunket iuch des
Sprach her vlixes
Ir sit uns liep beide
Doch ist dar underscheide
Under iuch un im groz
Nû wiset wa ist sin genoz
Von wem ist uns die êre geschen
Oder wen hât man gesehen
Alsô dicke zu kreizze
Mit blute un mit sweizze
Berunnen un begozzen
Un gewunt von den schozzen
Mit swerten gehowen
Durch helenam die vrouwen
unde durch parisen
Sullen wir in werwisen
Un von uns schalden
Der uns hât behalden
Wen sin eines lîp
Weder kint noch wîp
Gesehen unser niemer dehein
Als an dem tage wol schein
dô er zu velde niht reit
Daz was daz groste leit
Un daz groste ungemach
Daz uns hie ie geschach
Diomedes sprach sine wort
Als ir hêrren hât gehort
Waz vlixes geredet hât
Daz ist ouch mîn rat
Daz man griffe dar zu
Un achillen sinen willen tu
Wir wollen keren hinnen
Im zu liebe un zu minnen
Nû er es niht wil enpern
Sô sullen wir in des gewern
Wen sô getane sache
Cumet uns zu gemache
Des ensol deheine widerrede sin
Dirre rat der ist mîn
Sehet wie er iuch gevalle
Sie sprachen wol alle
Un als sie vare wolten
Un sich bereiten solden
Als ez vor geredet was
dô widerredet ez calcas
Ir hât ez ubel ûf geleit
Ir varet âne wisheit
Blint un unversunnen
Unse gote ez uns vergunnen
Ob wir hie deheinen prîs beiagen
Wie dicke sol ich wissagen
Daz ich gewissaget hân
Dis lândes enmac niht bestan
Wolt ir beherten
Die ez uns biz her werten
Den ist missegangen
Erslaugen un gefangen
Ist ir daz bezzer teil
Unse gelucke un unse heil
Nahet uns alle tage
Daz in der wissage
Dâ zu blibene riet
Des widerredeten sie niet
Sie entorsten in niht widertriben
Des musten sie bliben
Daz volc zureit un zuginc
Menlich schuf sine dinc
Als im dô guot was
Un als sie larte calcas
dô sie wâren gescheiden
Zu sorgen un zu leiden
Bereitten sie aber ir lide
In zuginc tag un vride
Hin gein der abunt stunde
Ir iegelich begunde
Sich bereiten zu ringe
Un ê die nacht erginge
wâren sie alle bereit
Zu der alden erbeit
dô der tac ûf ginc
Sie riten wider in den rinc
Wol zu gereche als ê
Die hêrren dâ von über se
Gegen den troyren
Bie zwein bî drin bî vieren
Al einzeln dare
Dar nach schare über schare
dô entstunt in der tac
Gein dem stiche der slac
Nach dem stiche un nach dem slage
Grozze ruwe un klage
Umbe toten un gewunden
Die krîchen necunden
Bezalen deheinen prîs
Troylus un paris
Mit sper un mit schilde
Namen in daz gevilde
Beide kreiz un velt
Sie triben sie in die gezelt
Die krîchen daz kume beherten
Daz sie die gezelt gewerten
Vor roube un vor brande
Wen daz die von dem lânde
Vor der nacht enmochten
Sie hetten dâ gevochten
Daz in niemer mere
Dehein leit enwere
Von den krîchen geschen
Sie neliez die nacht niet gesen
Des karten sie zu der burc wider
Weder ê noch sider
Enwart in alsô kurzer zît
Nie gestiten sô groz strit
Noch sulich slachte
Âne zal un an achte
Bleip dâ vil manic man
Den ich genennen niht enkan
Wen is gescriben niht envant
Wie ir deheiner wer genant
Sie schûfen ir gemach du
An dem andern tage vru
dô der tac begunde schinen
Sie blisen ir busynen
Un ander ir herhorn
Ir alde ir nuwe zorn
Wiste sie an die tobeheit
Ir igelich gein dem andern reit
Daz er den tôt dâ kure
Oder iener den lîp dâ verlure
Der gegen im quam
Swer daz wunder ie mê vernam
Daz in dem tage geschach
Daz iamer daz ungemach
Die sorge die swere
Swer sô er were
Un erz gesehen hette
Sime herzen ez we tete
Sulich was ir nôt
Ez was allez sament rot
Dâ der strit bî was
Ez were velt oder gras
Ez wer mer oder sant
Oder ros oder gewant
Schilt oder swert bare
Daz wart allez ein vare
Dem roten blute glich
Wart der dinge igelich
Der ich vor gesauget hân
Troylus liz dare gan
Diomedes dar engein
Dâ hup sich under in zwein
Der starke zorn unde nit
Des ir vor bereitet sit
Wie ez under in quam
Umbe vrouwen briseidam
Die minten sie beide
Der eine zu leide
Der ander zu liebe
Mit boten un mit briebe
Der eine sie der minne bat
Der ander hette sie gehat
Sie gingen sich under howen
Umbe die selben vrouwen
Als ein eber un ein bere
bî wilen mit dem spere
Under wilen mit dem swerte
Sweder ir baz werte
Swertes ecke oder spheres ort
Daz wart dâ lânger geurbort
Troylus von ylion
De kuniges priamus son
Der sluc im in richte
Zu ir aller gesichte
Eine wunden sô sere
Ob er tôt were
Daz was den sinen unkunt
Sô sere was er gewunt
Als im der slac wart
Sin ougen wâren im verkart
Im was der sprache zugan
Eime toten glich getân
dô daz troylus gesach
Nû horet wie er zu im sprach
Wie nû helt kune degen
Ir hant zu lânge hie gelegen
ûf dieser erden
Was sol der gewerden
Von der minne ir siech siet
Enbietet ir daz ir hie lit
Ist daz sie uwer angest weiz
Sie kumet her in den kreiz
unde vure iuch hinnen
Ir muget von irre minne
Harte wol noch genesen
Lazzet iuch niht leit wesen
Daz ir durch eine vrouwen
Hie liget zuhouwen
Diese spehe rede un wort
Hette agomennon gehort
Der krîchen richtere
Im enwart nie mere
Alsô harte leide
Als im was beide
Umbe diomedis schande
Un umbe daz er wande
Daz der krîchen vil erslagen lac
Er sprach hute si mîn leste tac
Ich engereche diz leit
Als erz gesprach er reit
Daz er ez mochte gerechen
Ich hore daz buch sprechen
Daz erz sô wol tete
Ob er die helfe hete
Er hette sich harte wol entsaget
Sie wâren alle verzaget
Sine geselen un sine geverten
Des enmochte er nieht beherten
Troylus im dô abe sluc
Den helm den er ûfe truc
Diomedes wart betoubet
Wen im an in houbet
Troylus sluc einen sulchen slac
Daz im sin hirn alzu schrac
Un im ûz ran daz blut
Des verzagete der helt guot
Er muste harte wol verzagen
Im was sin houbet sô gar zuslagen
Daz im daz blozze hirn bein
In der wunden ûz schein
dô diomedes misseginc
Troylus im abe vinc
Sine rîter daz merre teil
Ungelucke un unheil
Un groz ungerete
Der krîchen her hete
Sie lagen tôt un gewunt
Wen daz der abunt entstunt
Sie hetten verlorn ir macht
Sie karten heim gein der nacht
Die krîchen gingen zu rate
Des abundes spate
ê sie gar verturben
Daz sie umbe vride wurben
Sie santen boten die boten riten
Sie hizzen vlehen unde biten
Daz in vride gegeben wart
Der werte als ich bin gelart
Un ez dares hât gesprochen
Vier unde zwenzic wochen
Waz sol umbe rede mê
Sie taten den toten als ê
Un heilten ir wunden
In den selben stunden
Briseida des wissagen
Tochter begunde klaugen
Von dem sie guotes was gewon
Daz hern tydeus son
Diomedes was gewunt
Daz rienete ir munt
Stille unde tougen
unde beweinten ir ougen
Wen sie grozzen smerzen
Truc an irme herze
Der starken minne swere
Mochte sie niet mere
Behalden dar inne
Dir ir von sîner minne
In ir herze was geschen
dô quam die vrouwe gegen
Dâ diomedes lac gewunt
dô klaugete sie in der stunt
Grozliche sin ungemach
Sie er sufcete unde sprach
Hêrre ich mac es verswigen niet
Ich sauge wie mir ist geschiet
Swie lânge ich ez hân vertragen
Sô muz ich iuch doch nû sagen
Mir sint durch uwer minne
Verkeret mine sinne
Swie ich doch nie bî iuch gelac
Beide nach un tac
Ist mîn herze mit iuch gewesen
Mochtent ir nû genesen
Des ir lânge gebeten hât
Daz wolde ich lazzen an rat
Un als ez an rat gelizze
Ich tete daz man mich hizze
Daz iuch zu guote queme
Un mir ouch wol gezeme
Ich mac niht swigen noch enkan
Daz ein wîp um einen man
Susgetane rede tut
Daz ist zu nihte guot
Nû merket ir vil rechte daz
Weder gezimet mir baz
Daz ich eines mannes gere
Der mit schilde un mit spere
Mit ritterlicher hubischeit
Durch mine minne swere treit
Oder ich âne man si
Un âne helfe dâ bî
Her minnet mich un ich minne in
Un ob ich im liep bin
Un ob er mîner minne gert
Un ob er danne des ist wert
Daz ich in minne
Ez were ein unsinne
Daz ich niht entete
Swie gerne ich troylun hete
Des enmac ich gehaben niet
Sint er selbe daz riet
Daz ich von im verwiset wart
Were alle die werlt an in gekart
Un daz er keiser were
Er were mir unmere
Solde ich den liep haben
Der mich gerne begraben
Sehe den an dem libe
Ich bin zu einen wibe
Alsô schone als er zu man
Des er mir niht engan
warumbe gunde ich im des
Sint mir diomedes
Alles guotes gan wol
Ich wene ich von rechte im sol
Alles guotes gunnen
unde vröuden unde wunnen
unde aller der werlde êre
Ob die mîn were
Die wolde ich allesament geben
Daz er behilde daz leben
Dem hêrren was deste baz
Die wile die vrouwe bî im saz
Un süeze wort von im sprach
Sie schuf im anders gemach
An sinen wunden
Sô sie sie ungebunden
Oder zu ungerechte vant
Harte wol sie sie im bant
Agomennon un nestor
Dachten als dâ bevor
Mit wie getanen dingen
Sie achillen mochten bringen
Wider zu dem swerte
Die wile der vride werte
Quamen sie zwene zu im geriten
Un begunden in vaste biten
Daz erz durch got tete
Un ir gnade hete
Sie sprachen ir hât wol gesehen
Waz uns leides ist geschehen
Lat uns des genizzen
Daz uwer dienst ie hiezzen
Un sullen heizzen iemer mê
Ach ach leider iemer mê
Wie tut ir sus seliger man
Daz iuch nieman enkan
Wider zu uns bekeren
Nû tut ez doch gote zu êren
Un lat iuch erbarmen unse ungemach
Achilles kurtlichen sprach
Uwer ungemach daz ist mir leit
Ich sage iuch die warheit
Daz ir harte tump sit
Ir verliset uwer zît
Uwer bite enhilfet niet
mîn volc un mîn diet
Ob iuch daz zu staten stat
Swenne der vride ûz gat
Die wil ich iuch lihen
Ir muzzet iuch mîn verzihen
dô entorste sie achillen
Wider sinen willen
Biten niht mere
Sie dancten im sere
Um sine volleiste
Achilles ouch leiste
Als er hette gesprochen
In der lesten wochen
dô der vride ûz ginc
Schûfen sie aber ir dinc
Uzzene unde innen
Zu strite un zu unminnen
Dâ stunden alle die nacht
Die ros harte wol bedacht
Ir harnasch al gereit lac
Un alsô schiere der tag
Schein über die erden
dô quamen sie zu den pferden
Un riten ûz zu velde
ûz den gezelden
Un ûz der stat von ylion
Als sie wâren gewon
Sine rîter sante achilles dar
Er sprach ir hêrren nemt war
Ich wil zu strite niht sin
Nû werde an iuch selben schin
Daz ir alsô getut
Als ez die krîchen dunge guot
In der selben zite
Karten sie zu strite
dô sie zu kreizze quamen geriten
dô hette troylus gestriten
Alsô menliche
Daz dehein sin gliche
Alsô wol dâ gestreit
Menesteus im engein reit
Der herzoge von athene
Dâ slugen sich die zwene
Unz menesteus dar nider quam
Troylun sin ros nam
Zu reit dô thoas
Gein im polidamas
Achillis gesellen
Die wisten dâ ir ellen
Sie gingen sô howen
Man mochte wol schowen
Daz sie wunder taten
Sie gingen sô schraten
Daz in die vinde wichen vor
Troylus un nestor
Quamen zu samne gerant
Der alde nam die über hant
Un stach in ûf die erden
Un rossen un von pferden
Were troylus ertrat
Wen daz er in ziten wart gerat
Von den bastharden
Gein nestoren sie karten
Dâ wart margariton
Der aller turste kebes son
In dem strite erslagen
Daz begunde troylus klagen
Der klage er nie vurgaz
Biz maneger bekante daz
Daz im sin tôt leit was
Im quam zu helfe polidamas
Un pfilemenis
Mit in reit ouch paris
ouch quam agomennon
Ayax unde thelamon
Un der wise vlixes
Un her diomedes
Der was kume genesen
Ich hân von strite vil gelesen
Ich envernam doch sulche nôt nie
Sô ich gescriben vant hie
Troylus reit under in
bî zwein unde bî drin
Sluc er die krîchen dar nider
Un reit her wider
Un sluc ir dâ viere
Daz getet er nie sô schiere
Er hette den vunften erslagen
Ich muz iuch kurtzlichen sagen
Sô sluc er alumbe
Die rechte un die krumbe
Daz ir mê dan hundert was
Die er valte ûf daz gras
Alsô taten die sine
Wen der von salemine
Ayax thelamones son
Troylus von ylion
Hette in den stunden
Die krîchen über wunden
Verzaget was der krîchen her
Ayax satzete sich zu wer
ûf der walstat
Er schalt un bat
Sine daz sie sich werten
dô vluhen sine geverten
In ir hamiden
Dâ muste er eine liden
Des hunderten gnuc were
Her behilt sinn die êre
Daz sie niht wurden vertriben
Doch was ir wunder tôt bliben
Die troylus erslagen hete
Grozzer ungerete
Were in lichte dâ geschen
Die nacht enliez sie niht gesen
Des karten sie dannen
Troylus mit sinen mannen
Un ayax von salemine
bî dem mane schine
Hette er gerne gestriten
Sie wâren im alle entriten
Groz unde kleine
Ecuba die reine
Mit manne mit kinde
Un mit anderme irme gesinde
Gingen gein troylo
Sie wâren sîner kunste vro
dô er in den sal quam
Sin vater sinen schilt nam
Sinen helm nam ecuba
Sin swester polixena
Enphinc sin swert
Troylus was êren wol wert
Sinen halsberc zuhouwen
Zugen im ûz die vrouwen
Un salbeten sine wunden
Sô sie best kunden
Daz sie im baz teten
Sine swlft sie im beten
Ecuba sin wol pflac
Der geschaffen hât den tac
Sprach sie lieplich
Got von himelrîche
Der dâ geschuf die sunnen
Der muzze uns dîn gunnen
Nû wir hectoren hân verlorn
Un dich got sô hât erkorn
Daz du nach im geardet bist
Der gebe dir dînes libes vrist
Sie kuste in mê den tusent stunt
Got lazze dich sin gesunt
Die vrouwen sazzen umbe in dâ
Un spotte daz briseida
Sine liebe amige
Von diomedis vrie
Zu grozme worte komen was
Was sprîchet calcas
Sie mac sin tochter wol sin
Daz ist daran guot schin
Sie sint ungetruwe beide
Sie sprachen ir zu leide
Beide vor unde vort
Sspehe rede unde scheltwort
Als man dannen gerne pflit
Unz an die slafzit
Daz ir schimpf dô gelac
Ir iegelich sîner ruwe pflac
Underdes andersit
Hette achilles bose zît
Sin sorge was zwifalt
Daz in die minne hette gequalt
Daz was ein pine
Ein ander daz der sine
Erslaugen was daz merre teil
Diz leste unheil
Un die erste quale
Hette er zu male
Er sprach ich bin unselic geborn
Mich hât minne un zorn
Beroubet mîner sinne
Mir hât genomen die minne
Minne prîs un mîn êre
Swie zorne mir were
Daz ich gereche mine diet
Des engestate ich der minne niet
Man mac wunder schowen
Ich bin um eine vrouwen
Alsô sere verquolen
Daz ich daz muz dolen
Daz mine rîter sint erslaugen
Un sol ich ez vertragen
Durch ein getrucnisse
mîn minne ist gewisse
Als ich gesprochen hân
Ein elbisch vure un ein wan
Un mînes herzen brodekeit
Mir enhat niht vergeleit
Wen daz ich selbe brode bin
Un daz ich herze unde sin
An ein wîp hân gekart
Dâ mir nie niht abe wart
Noch anders werden mac
Wen ubel nacht un ubel tac
Un ubel leben dar zu
Beide spate un vru
Muz mîn herze wanken
Mit sulchen gedanken
Ich sehe wol waz mir ist
Un hân doch kunst noch list
Die mich wider leite
Von sulcher kracheite
An mine alden stete
Seht swaz man mir tete
mîn enwurde niemer rat
Daz selbe getwas daz mich hât
Ez sie minne oder waz ez si
Daz ist mir alzu vaste bî
Der mich allen zusniete
Ez wer mir doch iemer mite
Als ez gewesen ist unz her
Mir enwerde des ich gere
Ich stirbe in mîn selbes nôt
Die mir wilen wâren rot
Mine wangen die sint mir val
Un mîn varwe bleich sal
Un wibel var mîn munt
mîn herze vil ungesunt
Verdorret mîn lunge
Zucloben mîn zunge
Vergangen alle mîn macht
Sus klagete er alle die lânge nacht
Achilles in der klauge saz
Unz er der zorne vergaz
Daz sine rîter wâren erslagen
Ez begunde harte schone tagen
über al die gezelt
Sie huben sich aber an daz velt
Ir vinde dâ engeine
Des veldes des was kleine
Un der walstat bloz
Dâ was manic hoffe groz
ûf dem gevilde
tôt under den schilden
Der rîter mit dem rosse lac
dô entstunt in dire tac
Als in der ander was enstanden
Von troylis handen
Lac ir alsô vil darnider
Hette in die nacht niet wider
Mit den sinen in die stat getriben
Sie weren alle tôt bliben
Die wochen alle
Vur troylus mit schalle
Un die andern ûz der stat
Wen daz ayax vrides bat
Hern thelamonis son
Sich hette agomennon
Libes un guotes ergeben
Der vride behilt in daz leben
Un anders ir êre
Waz wolt ir nû mere
Sie taten den toten als ê
Nach irme site nach irre ê
unde nach irme rechte
Zu sturme un zu vechte
Quamen sie an den tac
dô der vride gelac
Ein ioste dâ geschach
Menelaus der stach
ûf hern parisen
ûf vlixen den wisen
Hurte polidamas
Menesteus dâ bî was
Von athene der herzoge
Der quam zu dem gezoge
Parise zu helfe anthenor
Der quam geflogen alenpor
Der starke pfilemenis
Der beginc dâ grozzen prîs
Zu reit agomennon
Wen der künec thelamon
Als ich daz buch horen sagen
Pfilemenis hette erslagen
Agomennon den helt guot
Harte menlichen mut
Hette pfilemenis
Er was starc un wis
Er machte under den krîchen
Vil manegern sichen
Er hette sie benotet
Gewunt unde ertotet
Un ertrat uzzermazzen
Thelamon an einer strazzen
Quam ûf in geriten
Sie begunden unsiten
Der sturm wart herte
Dar quam an daz geverte
Antilocus vil balde
Ouch quam dar der alde
Nestor der sin vater was
Als ich an dem buche las
Antilocus was vil starc
Un sinen vinden arc
Ein wol gewaffen brun man
Er vurte einen wapenroc an
Von wizzen zindate
Alsô schiere un alsô drate
Als er zu sturme quam geiaget
dô quam emilius unverzaget
Andersit im engein
Der was der kebis sune ein
Antilocus stach dare
Un iener nam des stiches ware
Un entwencket sime stiche
Un ê er voln entwiche
Sluc er in mit dem swerte
Daz er helfen gerte
Un ê im helfe were komen
Sô hette er im den lîp genomen
Un dô die troyere
Vernamen dise mere
Daz emilius was erslagen
dô begunden sie dare iagen
Mit nide unde mit zorne
Daz blasen mit dem horne
Daz rûfen mit dem munde
Nieman enkunde
Geachten zu rechte
Rîter unde knechte
Die quamen alle zu geracht
Mit einer sô getaner macht
Daz der krîchen lutzel genas
Wenne zu vlucht comen was
Daz krichische here
Daz dâ vloch gein dem mere
Waz wolt ir daz ich mer sage
Die krîchen wurden an dem tage
Sigelos unde verzaget
Zu irme gezelde geiaget
Un ê sie es iht westen
Mit den ersten un mit den lesten
Die troyane mit in wâren
Un zugen sie mit den haren
Her unde dar wert
Un namen in ros un pfert
unde anders daz sie vunden
Die sie begriffen kunden
Slugen sie un vingen
Die krîchen wolden dingen
Sie enwisten waz sie solden
dô sie dingen wolden
Ein heil geschah in under des
Ez gesach achilles
Ir leit un ir ungemach
unde als er ez rechte gesach
Vil zorne im wart
Des verginc im der zart
Den er von minnen hete
Sin zorn wart alsô drete
Daz in der zorn uberwant
Un die minne verswant
Als ez ein niht were
Im was ioch unmere
Umme deheine minne
Der zorn was im inne
dô er von dem zorne enbran
dô schut er sinen halsberc an
Sinen helm er ûf bant
ûf daz ros sper an die hant
Zu siten schilt un swert
Seht wie der lewe gert
Der schaffe als er hungerc ist
Achilles alsô under vrist
ûf sine vinde reit
Mit sô getaner girekeit
Als der lewe danne tut
Achilles der helt guot
Der quam ûf sie gerant
Swie er den rîter vant
Zu rosse oder zu vuzze
An state unde an muzze
Sluc er slege über slege
Sie hetten dehein gehege
Swaz er ir über zoch
Der itzunt disen vloch
Der begunde wider mite iagen
Der diesen iagete ver einen zagen
Der wart selbe geiaget
Sie wâren alle verzaget
Swaz ir kune was gewesen
Ir mochte lutzel genesen
Swelchen er der recken
Mit sinen brunen ecken
Ieren mochte erlângen
Des leben was ergangen
Waz ist diz sprach troylus
Wie vert dirre man sus
Er veret wol mit schalle
Wir vliehen einen alle
Wir muzzen uns es wol schamen
Daz wir hân ritters namen
Oder ie prîs gwunnen
Sint wir niht enkunnen
Einen manne wider stan
Mirs leit daz ich den lîp hân
Un in niht tar verliesen
Ich wil den tôt kiesen
Oder ich behalde mine êre
Swer mîn vrunt sie der kere
Troylus dô karte
Mit im die bastharte
dô achilles gewar wart
Daz er umbe was gekart
Er achte es harte kleine
unde karte im engeine
Sie underhiewen sich
Harte sere ir iegelich
Dem andern widerstunt
Idoch wart er ê gewunt
Der es minre angest hete
Daz was achilles der drete
Im wart ein sulich wunde
Daz er niet enkunde
In dem strite blibe
Wer er von tusent liben
Sin wunde was sô groz
Daz blut im ouch sô nider schoz
Daz er zu den ziten
Dannen muste riten
Ez was ouch an der vesperzit
Sie karten heim beidersit
Siben tage die wile er vacht
Von dem morgen biz an die nacht
Alle zît un alle wis
Behilt troylus den prîs
Un die mit im ûz der stat
Die toten wurden bestat
unde geruweten ir lide
Man nam von beidersit vride
dô heilte sine wunden
Achilles bî den stunden
dô priamus hette vernommen
Daz achilles was zu strite komen
dô schuldegit er ecubam
Wen sie polixenam
Im gelobet hete
Achilles ist unstete
Sprach er zornliche
Sô mir got der rîche
Sin gelubede ist ein wint
Wir hetten selben unser kint
Vil na verraten
Vil manege rede sie taten
Beide vor unde vort
Polixena hette erhort
Daz achilles was gewunt
Alsô schiere sie ez verstunt
dô sprach sie harte stillen
Got gnade hern achillen
Mir muz wol umbe in leide wesen
Mochte der hêrre genesen
Ich wolde in gerne liep hân
Er ist hubisch un wol getân
Vor andern rittern ûz erkorn
Ryche unde wol geborn
Ein harte kune starc man
Einen boten sie gwan
Dem hêrren sie enbot
Ir were leit um sine nôt
dô er die botschaft vernam
Drifaltic leit im âne quam
Um sine wunden daz was ein
Daz ander daz er des tages erschein
Zu strite unde zu vechte
Wider sime rechte
Die dritte was im wider kumen
Von der ir vor hât vernumen
Daz was um die minne
Daz im die kuneginne
Boten hette gesant
Die botschaft über want
Die andern swere
Im half daz liebe mere
Daz er schiere genas
Von dem er gewunt worden was
Dem dreuwet er an den lîp ie
Swer mich ûz dem werren hie
Kunde bescheiden
Von den drin leiden
unde von der liebe dâ mite
unde ouch von dem unsite
Daz er dem dreuwete zum libe
Des swester er zu wibe
Harte gerne hete
Swer ez wiste oder tete
Der were wiser dan ich
Doch versinnen ich mich
Unz ich ez gelerne
Sô berichte ich ez iuch gerne
Itzunt was die stunde
Daz in begunde
Der unfride nehen
ê sie den tac gesehen
Daz sie zu velde solden
Sie enmochten noch enwolden
Lenger niht beiten
Sie begunden sie zu reiten
Achilles die sine scharte
Er wisete sie un larte
Als sie zu ringe quemen
Daz sie troylis war nemen
Alsus er zu sinen sprach
Wen im sin zorn ser wach
Mine sele von mir scheide
Ich getu im alsô leide
Als er mir hât getân
Mich entriege mîn wan
Ich tôt in oder er mich
Zu velde huben sie sich
Dâ stuben schefe un klungen swert
unde lieffen ros unde pfert
Die dar ûfe sazzen
Die hetten sich gelazzen
Zu tode un zu libe
Dar nach daz die schibe
Des gluckes leûfet un get
Un über vert unde entstet
Nach glucke unde nach heile
dô vurte sinen lîp veile
Troylus allen den tac
Enphinc unde gap manien slac
dô wider reit im achilles
Den wunderte wie unde wes
Im were zu mute
Daz er âne hute
Im sô dicke wider reit
Ez duchte in unwisheit
Er reit ûf in iener hilt in hart
Von irme deweder geboten wart
Bezzerunge noch unschult
Sie riten mit ungedult
Ir itweder dem andern engein
Mit vil ungefuge slein
Der herte stal dâ erklânc
Daz vur nach dem slage ûz spranc
Un der halsberg zu reiz
Unde daz blut unde der sweiz
Vliezen begunde
Ein harte ubel stunde
In beiden samt enstunt
Sie wurden sere gewunt
Achilles hette die kraft
Daz im der helm mit was haft
Die riemen er im vaste zuschiet
Des enmochte troylus niet
Des helmes enthalden
Des wart im zuspalden
Sin houbet mitten enzei
Dâ wart beidersit geschrei
Die krîchen mit schallde
Die andern von dem valle
Wen troylus erslagen was
Er vil tôt ûf daz gras
Aller zuhowen
Des schigeten die vrouwen
Obene ûf der zinnen
Die dâ sazzen enbinnen
Durch warten unde durch kaffen
Biben zane klaffen
Klage sorge swere
unde iemerliche gebere
Hetten sie in der stat al
Andersit vröude un schal
Achilles durch unwerde
Hiez in eime pferde
Zu dem zagele binde
Als ich gescriben vinde
Der in sime pferde zum zagel bant
Der was kalo genant
dô schrei allez daz dâ was
Paris unde eneas
Polidamas unde mennon
Priamus von ylion
unde sine wîp unde sine kint
Mochten weinens werden blint
Mennon der künec den sinen na
Der volgete mit den sinen na
ûf kalon er horte
Der troylun vorte
Er sprach dô er in uberreit
Kalo mir ist leit
Daz ir in disme lânde
Uns susgetane schande
An unserme vrunde erboten hât
Ich wene irs mir ein pfant lat
Als er daz wort gesprach
Gein dem rucke er in in stach
Durch den buch andersit
dô hup sich ein nuwe strit
Achilles rante aber dar
Mennon mit sîner schar
Troylun in werte
Sô daz er in beherte
Grozze erbeit er des gewan
Dâ verlos achilles manegen man
unde wart ouch selbe gewunt
Der strit eine wochen stunt
Daz sie nachtes nie gelagen
Noch tages ruwe niht enpflagen
Achilles hette grozzen zorn
Daz er kalon hette verlorn
Den mennon hette erslagen
Er begunde ez sinen vloke klagen
Sine rîter er bat
Daz sie ûf der walstat
Sin war nemen
Als sie zu strite quemen
Des er bat daz gewart
dô sie zu strite wâren gekart
Un mennon ûf daz velt quam
Achilles sin ware nam
Un beringete in ûf dem ringe
ê der strit erginge
unde zu ende queme der tac
Mennon dâ erslagen lac
Achilles sluc in dar nider
Weder ê noch sider
Wart dâ grozzer ruwe
Der hêrre was getruwe
Kune zu schilde
rîche unde milde
unde von edelre gebort
Sine tat unde sine wort
Quamen ie zu êren
Sinen vrunden swa sie weren
Daz er tôt wurde berat
Dâ wart gerant un getrat
unde gerûfen un geschrit
Achilles in zuschint
Wol in hundert stucke
Durch sin ungelucke
Quam zu strite paris
unde ouch vilemenis
Pfyon un esdras
Eneas unde polidamas
Gein in diomedes
Menelaus unde vlyxes
Ayax unde thelamon
unde ouch agomennon
unde ir volc dar mite
Ungebere unde unsite
Wart dâ vil gestalt
Die krîchen iageten sie mit gewalt
Rechte an daz burc tor
Dâ striten sie alsô lânger wor
Unz sie die nacht dannen treip
Der von troyge dâ bleip
mê den der krîchen tete
Sie riten harte spete
Diese in die stat . die in die gezelt
Sie mochten kume über daz velt
Vor toten geriten
Ez wart in manegen ziten
Von mannen von rossen von pfagen
Nie sô vil zu male erslagen
Die zu troyge inne
Kinc kuneginne
Ir kint ir vürsten ir man
Un die sie anders gehorten an
Rîter vrouwen manic knecht
Die klaugeten daz unrecht
Daz in armen was geschen
Man mochte iamer an in sehen
Die nacht sie alle sazzen
Sie trunken noch enazzen
Manne noch wibe
Geschach zu irme libe
Aller der ruwe dehein
Die die sunne ie beschein
Sie klageten daz irs kuniges son
Un der künec agomennon
Beide erslagen lagen
Von vrunden unde von magen
Was dâ ruwe unde klage
Die nacht durch biz zu den tage
Ecuba die begunde
Vluchen der stunde
Dâ sie inne was geborn
Sie sprach ich hân einen sun verlorn
Er gezeme gote zu kinde
mîn unheil ist zu swinde
unde mîn gelucke zu laz
Mir were harte vil baz
Daz ich ein stein were
Denne ich sulche swere
Truge . oder sulche leide
Sie zufurten beide
Ir kleider unde ir vas
unde anders daz an ir was
Sie sprach wie ist mir geschen
Leides hân ich sô vil gesen
An mînen kinden unde gelide
Der mich zu einzeln liden
Al zusniten hete
Senfter mir daz tete
Ich enruche was mir mê gesche
Vil gerne ich gesehe
Daz mich daz abgrunde
Als lebende vurslunde
unde behilde iemer vort
Daz ich sulche gebort
ûf der erden ie gewan
Der mir got niht engan
Mine gote sehen her
Pluto . mars . jupiter
Iupiter der des himels pflit
unde mars der bewart den strit
unde pluto die helle
Swelicher welle
Der gebe mir die volleist
Daz er neme mînen geist
Die vogele mîn vleisch ezzen
Sint mîn got vergezzen
In dirre werlde nû hât
Ich enruche wirt mîn niemer rat
Daz ich sus geredet hân
Des endarf nieman haben wan
Daz ich daz tu von torheit
Ich enkan anders mîn leit
Mit nihte gerechen
Muste ich den leide sprechen
Die mir guot unde leben
Mit sulichen sorgen hant gegeben
Sô spreche ich daz ich were wert
Daz man mich wurfe in einen hert
unde verbrente dar inne
dô entgingen ir die sinne
unde quam in ir ungewalt
Sie viel nider al vestalt
Al versturzit al verkart
Als ein stein alsô hart
Ir was die sprache entgangen
Bleich . als ein wahs ir wangen
unde eime toten wol glich
Der vrouwen schrigete iegelich
dô sie ûf die erden sleif
Helena sie begreif
unde begunde scrigen un klagen
unde hiz sie in ein gaden tragen
An ein bette sie dô lac
Unz an den dritten tac
In aller der gebere
Als sie verscheiden were
An werke un an gelazze
Grozze ummazze
Paris dô stalte
Priamus sich qualte
Sie lagen beide alle die nacht
ûf troylun gestracht
Vrunt un mage schrigeten al
Alsô sere daz der sal
Dâ troylus inne lac
Al erbibete unde erschrac
dô ez tagen began
Priamus sich vursan
Daz der tac ûf ginc
dô sante er einen iungelinge
Der um einen vride wurbe
ê dâ ieman mê verturbe
Der bote tete daz er hiez
Des vrides der er biten liez
Den wolden sie im niet versagen
Sie gaben in zu drizzic tagen
dô hiz priamus vru
Balde griffen dar zu
unde einen stein wirken
Daz nieman konde gemirken
Ob er ie gesehe
Einen stein sô wehe
dô daz grap was gereit
Troylus wart dar in geleit
Mit sô getanen êren
Solde ich ez iuch leren
Ich enkunde ez niht vollen comen
Als ir von hector hât vernomen
Alsô wart hie getân
Dannoch hetten sie alle wan
Daz ecuba were tôt
Iedoch begunde ir nôt
Slifen unde wanken
Sie lac an dem gedanken
Wie sie getete dem den tôt
Der ir dise grozze nôt
unde dise herzeleit tete
Mit vluche oder mit gebete
Oder mit zoubernisse
Oder mit verretennisse
Oder mit sulchen dingen
Si ez mochte vollen bringen
dô gedachte sie daz
Daz sie mit verretennisse baz
Irn willen mochte verenden
Sie dachte daz sie senden
Nach achille solde
Als sie im wolde
Polixenam ir tochter geben
Die were im liep sô daz leben
Sie dachte wen er kumen ist
Sô gedenke ich wol die list
Daz mîn wille geschiet
dô ensumte sie niet
Sie sante nach parise
unde bat in al die wise
Daz sie mochte unde kunde
Daz er an der stunde
Willeclichen tete
Swaz sie in bete
Sie sprach paris liebe sun
Du enwolles mînen rat tun
Un vil gnedic wesen
Ich enmac deheine wis genesen
Sô groz ist mîn ungemach
Paris in ir wort sprach
Ich swere dir in truwen
Solde ez mich ioch geruwen
unde solde ez mîn tôt sin
Ich leiste die bete dîn
Ich geswige der bete dîn gebot
Leiste ich gerne sô mir got
Sie sprach ich hân willen
Daz ich achillen
Von dem libe getu
Dâ salt du mir helfen zu
Ich hette im gelobet polixenam
Wen mir von im ein bote quam
Der gelobete in truwen daz
Daz er hinnen vurbaz
Entete niemer mere
Daz unser schade were
Sint hât er troylun erslagen
Daz ist daz ich klaugen
Sint er uns verraten hât
Sô ist daz mîn rat
Daz wir in ouch verraten
Als er un die sinen uns taten
Ich wil in sun paris
Besenden in sulche wis
Daz er gewislichen kume
Ich wil achte sinen vrume
unde polixenam hole
Ich bedurfe sin sô wole
Ich wolle sie im gerne geben
Daz wir behalden unse leben
Unser lânt unde unser geine
Ich bringe sie mit engeine
bî daz burc tor
Dâ bî mîn sun hector
Bestatet lit unde troylus
Sô ganc du in daz bethus
Dâ dine bruoder mine kint
Rechte vor begraben sint
Alda nim sin ware
Ich weiz wol er kumet dare
Dâ salt du im zun den tôt
Daz sie bat unde gebot
Vil ungerne erz tete
Doch muste er leisten ir bete
Er sprach wie ungerne ich ez tu
Doch muz ich griffen dar zu
Ez ge zu schaden oder zu vrumen
Ich bin sô verre dar in kumen
Daz ich ez widerreden niht ensol
Ez enstet mir doch niht wol
Ez ist ouch unritterlich
Dez muz ich doch getrosten mich
Ez ist alsô we in zît
Als lânger gebit
Ez gesche noch an dirre nacht
Ob du ez vollen kumen macht
Sin muter sprach daz si alsô
Sie was der rede vil vro
Einen boten sie dô nam
Der zu der botschaft gezam
unde ez gewerben kunde
Rechte an der stunde
dô der mane ûf ginc
unde hiez in werben diz dinc
Der bote reit stille
unde warp zu achille
Daz im zu werbene geschach
Dem hêrren er zu sprach
Dâ er in dem bette lac
Achilles in dem slaffe erschrac
dô er die botschaft verstunt
Balde er ûf stunt
Liebe er im gedachte
Antilocun er wachte
Daz was nestors sun
Er sprach ich bin wol gewun
Du bist ein guot helvaz
Er sagete in diz unde daz
Wie dem dinge were
Antiloco daz mere
Harte wol behagete
Zuhant er sagete
Wir wollen sament dar wert
Sie namen beide ir swert
unde anders deheine were
unde slichen ûz dem here
unde quamen hin bî daz tor
Dâ begraben lac hector
unde sin bruoder troylus
unde gingen in daz bethus
Dar in was bescheiden
Dâ geschach in ubel beiden
Des enversahen sie sich niet
Als manegen geschiet
Der durch minne wirt betrogen
Dâ lagen bî den swibogen
unde bî den wenden
In vier enden
Zwenzic rîter starke man
unde hetten ir halsberge an
Wol zu gereche in alle wis
Dâ was ouch inne paris
Ez was dâ vinster inne
Als die kuneginne
Hette geraten
Zutz in darin traten
Die zwene hêrren wnder des
Antilocus unde achilles
dô sie wol quamen darin
Iene wâren hinder in
unde besluzzen die ture
unde zucten ir kerzen hervure
Uzze den kisten
Iene zwene dô wol wisten
Wes ienen was zu mute
unde dô sie ûz der hute
ûf sie geloufen quamen
Die iene zwene namen
Ir swert an die rechten hant
Um die lerzen wunden sie ir gewant
unde gehilden sich zu ir manheit
In enwas dâ bereit
Dehein ander were
Die zwenzic wâren zweiger here
Zwenzic zwene bestunden
Die zwene wider stunden
Mit sulchen geberen
Ob sie gewafent weren
Sie hetten sich in wol entsaget
Sie wâren bloz sô unverzaget
Weren sie gewarnet dar kumen
Sie hetten den lîp genumen
Ez was vil unwene
Daz under zwenzign zwene
Der itweder was bloz
Enthilden sô manegen slac groz
Sie hetten lenger dehein gehege
In wart zu vil der slege
Die sie bloz enphingen
Sie hizzen sie dingen
Daz sie geben ir swert
Achilles sprach des ir gert
Daz sol iuch wol werden
Er sluc ir viere zu der erden
Mit dem salben swerte
Des man zu im gerte
Den vunften sluc er dar nach
Im was zu dem sehten vil gach
Daz er im samt tete
dô was von ungerete
Antilocus ervallen
Under den andern allen
Wolde in achilles hân berat
unde als er über in trat
Daz er in generte
dô starp sin geverte
Dâ er über im stunt
Wende er was sô gewunt
Daz er muste wesen tôt
In der kreftigen nôt
Paris dô hervur lief
Sine rîter er âne rief
Slahet balde den man
Nû hât er dehein gewer an
Tret im zu allesit
Her paris ob ir kune sit
Sprach her achilles
Sô erholet iuch des
Des iuch an im werre
Ir stet mir harte verre
Swie ich hie nû luzze
Hette ich iuch dâ uzze
Ich wolde mine stille hân
unde wolde iuch mit den vuzzen bestan
Sol diz ein bethus sin
Daz ist ubel an mir schin
Ich quam her durch guot in
Um daz ich hie verraten bin
Sie bestunden in mit zorne
Hinden unde vorne
unde ouch gein den sieten
Den hêrren sie zuschrieten
Obene unde unde
Daz nieman enkunde
Sin gesehen dehein teil
Weder ganz noch geheil
Er wart sô sere gewunt
Daz er in dem blute stunt
Als in einen brunnen
Im was der kraft zurunnen
Er hette der beine deheine gewalt
Er was zuschit unde zuspalt
Sô daz im daz herze entsanc
Paris im dô zu spranc
unde sluch im abe eine hant
Achilles sin swert ûf want
unde wolde in slahen wider
dô vil er mit dem slage nider
dô slugen sie alle dare
unde zuhacten in gare
dô nam er sin ende
In dem ellende
Mit sulcher manheit
Daz ez allen rittern leit
Si . unde iemer muzze wesen
Die diz horent lesen
Daz von sô manegen bosen zagen
Ein sulich helt wirt erslagen
Ir was ouch nie dehein
Den sin swert ie berein
Er mochte ez wol gewisen
Ouch wunte er parisen
Sines swertes spitze
Hette sin antlitze
Sô garwe zuhouwen
Daz er sine vrouwen
Mit ganzem munde niemer mê
Enkunde gekussen als ê
Er muste den narwen haben
Paris hiez sine begraben
Der wâren vunfe bliben tôt
Paris sinen knechten gebot
Er enwolde sie es niht erlazzen
Sie enwurfen sie an die strazze
Antilocun unde achillen
Sie taten sinen willen
Sie wurfen sie uzer der ture
bî die sule hin vure
Dâ her hector ûfe lac
dô begunde der tac
Harte schone schinen
Paris mit den sinen
Mit rittern unde mannen
Hup sich dô dannen
Dirre tôt unde dirre mort
Was itzunt komen ein teil vort
Dan in die stat zu ylion
Ez weste agomennon
unde allez sin her
dô vlouc daz mere über mere
Harte witen in die lânt
Wen achilles was wol bekant
Von sterke unde von manheit
Des wart daz mere vil breit
Daz iamer unde die leide
Um die hêrren beide
Was in dem her alsô groz
Daz ir ruf unde ir doz
Erhal unde ir geschreige
unde ir klage maneger leige
Mochte erbarmen einen stein
Sie wolden alle uberein
Achillen hole mit gewalt
Ir iegelich parisen schalt
Durch die untruwe
Got wolle daz ez in geruwe
In vil kurzen citen
Agomennon hiez boten riten
Hin zu priamo in die stat
unde hiez in biten unde bat
Mit grozzer vlehe
Daz er an got sehe
unde hizze in die hêrren widergeben
Die alsô iemerlichen ir leben
In dem bethuse hetten verlorn
Parise was die rede zorn
Daz er es gedachte
Sin bruoder in dar zu brachte
Helenus der wissage
Beide mit bete un mit klage
Daz man sie widergeben hiez
dô man sie brachte daz volc geliez
Als ez unsinnic were
Nestor von sîner swere
Wander den sun tôt sach
Sine hende zubrach
unde verfluchte sine iar
Er zuroufte sine har
unde zureiz sin gewant
unde sprach daz in sin lânt
Antilocun sende solde
dô geschach daz als er wolde
In sime lânde wart er begraben
dô hette agomennon ûf erhaben
Ein werc unde ûf geleit
Von sô getaner zirheit
Daz nieman sulches niht vant
Ob er durch vure tusent lânt
Er hiez wirken einen stein
Dâ von golde inne schein
Vil manic schone bilde
Daz in walde noch in gevilde
In der luft noch in dem mer was
An dem steine man ez las
Als dares hât gelart
ûf den stein geworht wart
Ein bilde glich einer maget
Von der iuch vor ist gesaget
Sie was polixena genant
Sie hette ein vaz an der hant
Von eime rubine
Glich der sunnen schine
Als ein blut alsô rot
Daz vaz bezeichente sinen tôt
Wenne er hette sin blut un sin leben
Um ir minne gegeben
Die ander hant hette daz vaz
Der wercman des niht vergaz
Er hette der âne gescriben
Wie er zu troyge was bliben
Von wiben verraten
In der sarc si taten
Wurze maneger hande
In pfellinen gewande
Den hêrren sie bewunden
unde balsmeten sine wunden
dô der stein was bereit
Achilles wart dar in geleit
Sie richten ûf viere
Sule . von grozzer ziere
Dar ûf wart der sarc erhaben
Daz dar âne was ergraben
Daz golt schein uberal
über velt unde über tal
über wazzer über berg
Ez enwart nie schoner werg
Die von troyge iahen
Als sie ez gesahen
Ez were daz beste
Daz ieman irgen weste
Als er gesprochen hette vor
dô hiez der alde nestor
Sinen son beren
unde sante in mit êren
Hin heim in sin lânt
Daz was piro genant
Un hiez in under den magen
Die dâ bestat lagen
Mit anderme sime geslechte
Begraben nach sime rechte
Underdes die krichische diet
Ginc zu rate unde riet
Waz sie âne gingen
Ob sie mit deheinen dingen
Ieman kunde geleren
Ob sie zu lânde keren
Mochten oder wolden
Oder wen sie kyesen solden
Der achillen reche
Dirre rat un diz gespreche
Dri tage werte
Dirre disses gerte
Iener gerte anders wes
dô vereinten sie sich des
An dem vierden tage
Daz calcas ir wissage
An erme gote verneme
Waz in zu rechte queme
Âne beite unde âne vrist
Calcas ubete sine list
Er gesprach sinen got
dô vernam er daz gebot
unde ein antwurte sus getân
Die krîchen sullen hie bestan
Schiere geschiet ir wille
Er ist geborn von achille
Der iuch zu helfen kumen sol
Die krîchen verstunden sich niht wol
Wer der selbe were
Der got sprach niht mere
Sie begunden vragen
Under achilles magen
Stille unde offenbare
Ob dâ ieman ware
Der achilles kint erkente
Daz er sie nente
dô wart ir vil dâ genant
Ayax ir einen dâ vant
Der ez wol sin mochte
unde dar zu tochte
Nû horet wie ayax sprach
Ich weiz wol waz wilen gescah
In licomedis lânde
Sine tochter ich wol erkande
Von der achilles ein kint gewan
Als ich mich versinnen kan
Licomedes hât daz kint
Vunfzehen iar ez sint
Dâ ez sin muter gebar
Ez ist rechte gevar
unde als achilles gestalt
unde ist vunfzehen iar alt
Starc unde drete
Swer nû boten hete
Der dar kumen kunde
Ich weiz wol daz erz vunde
Er ist pyrrus genant
Agomennon erdachte zuhant
Wer zu boten dar gezam
Sinen bruoder er dar zu nam
Menelao wart bevolen
Daz er den knappen solde holen
Er sprach er were es gerende
Daz im guot erende
Zu werbende geschee
Ez was an der nehee
Daz der vride ûz ginc
Sie richten sich aber ûf den rinc
Sô die wurz enspringet
unde der vogel singet
unde lânget der tac
unde ruch unde smac
Suzzet ûf der owe
Sô daz gras von dem towe
Nazzet hin gein morgen
Sô die werlt von sorgen
In die vröude keret
dô wart ir leit gemeret
Die süeze zît in sure wart
Sie wâren zu velde gekart
Hie zu dort zu
An dem morgen harte vru
Mit der sunnen schine
Ayax von salemine
Vor den andern reit
Harte schone unde gemeit
Paris gein im quam
Manic rîter lobesam
Volgeten beidersit in
Daz was ir erste begin
Der sluc den iener ienen
Gein den ougen gein den zenen
Swa er in treffe mochte
Ayax sin swer rochte
Alsô tete ouch paris
unde pfilomenis
An dem selben willen was
Eneas unde esdras
Andersit agomennon
Diomedes unde thelamon
unde vlixes der wise
Zu guste unde zu prise
Beide zu beiage unde zu lobe
Eine nider ein ander obe
Eine wider ûf ein ander nider
Here dare vort wider
Nach sterke unde nach kranheit
Dirre baz iener wirs streit
Der kranke behagel man
An dem starken den prîs wan.
Dem starken tragen misseginc
Um susgetane dinc
Klaugete zu strite der zage
Daz sin hinckender pfage
Were harte trege
unde dar zu vor wege
Sô er was wol gesunt
unde was des kunen ros gewunt
An houbete oder an beine
Der klaugete harte kleine
Es was im leit daz ez hanc
Idoch er vaste zudranc
unde klagete ez niet
Ob im sin striten misseriet
Sô klagete der blode
Sin halsberg wer snode
Er were niht guot zu gereche
Er enruchte mit welerhande zeche
Ez ûz dem strite quam
Der kune nihtesniet war nam
Ob sin halsberg zureiz
Er enwolde strit noch kreiz
Schuhen durch sinen halsberg
Er ubete ritterliche werg
Mit heldes handen
Von susgetanen schanden
Dem bosen zage ie war
Daz der kune icht tun tar
Won sulchen dingen ez geschach
Daz ayax zu parise sprach
Ir hât achillen erslagen
Gliche eime diet zogen
An dem helde bosez as
Den mort den du begangen has
Du enwurde recht rîter nie
Daz wil ich bereden alhie
Mit schilden unde mit spere
Bist du kune sô rit here
Gerne sprach paris
Man saget daz du mîn mac sis
Esionen mîner wasen sun
Des bin ich ungewon
Daz mich der schelde
Wol her zu velde
Ich wil als du wilt
Sie ebenten sich undir schilt
Beide dirre unde der
unde zubrachen die sper
Zu den swerten sie griffen
Scharfe gesliffen
Von stahel vil herte
Ayax sich wol werte
Er sluc sin brun ysen
Hine gein parisen
Einen slac er im gap
unde sluc im den arm ab
Er sluc anderwerbe dare
unde zuspilt im daz houbet gare
Paris vil zu der erden
Dâ muste iamer werden
Dâ verlos paris den lîp
Daz klageten meide un wîp
Ez was im ein unselic tac
Des tages dô er tôt lac
Der schone in der schonen zît
Wart zuhowen unde zuschit
ûf dem grunen grase
Sin schone munt sin nase
Sine ougen sine wangen
Lagen dâ behangen
Mit blumen mit krute
Daz gezam dem vrouwen trute
ê 
Ayax karte dannen
Von parises mannen
Wart er umbe ringet
Er hette ubel gedinget
Wen daz in sin vater thelamon
Loste unde agomennon
Ayax unde diomedes
Menesteus unde vlixes
unde die krîchen alle gemeine
Huben sich in engeine
unde liezzen sô dar gan
In kunde niht vor bestan
Irn slege noch irn stichen
Die von troyge wichen
An der vlucht sie namen
Parises lichnamen
Die krîchen iageten nach
Ienen was zu der vlucht gach
Dise volgeten deste baz
Sie enwaren wedersit laz
Eine wis noch anderwis
tôt wart her paris
In die stat heim gevort
Die krîchen quamen nach gerort
Unz an daz burc tor
Dâ hilden sie vor
Sie besazzen dâ binnen
Swie vaste man von den cinnen
Un von den turnen werte
Daz krichische her beherte
Sie konden sie niht vertriben
Von mannen unde von wiben
Was in der stat grozze nôt
Um daz paris was tôt
unde sie ouch wâren besezzen
Des setzis wart vergezzen
Ez was in der abunt zît
Sie besluzzen alle sit
Tor unde porten
Parisen sie dô vurten
Dâ man in begraben solde
Als sin vater wolde
In daz bethus man in truc
Dâ er achillen inne sluc
Helena dar in quam
Als schiere sie vernam
Daz er dar in getragen was
Sie zuroufte ir vas
unde zureiz ir gebende
unde want ir hende
unde klagete ir ellende
unde sprach hute si mîn ende
Daz mich mîn muter ie gebar
Stirb lib sele var
Ich enruche rechte war
Daz du ouch cumes dar
Dâ parises ist
Var balde âne vrist
Mir ist leit daz du hie bist
Eya herze nû brist
La mine sele hinnen varn
Wen were ich arme verwarn
dô ich was ein weste barn
Ich kan mich doch niht bewarn
Ich enmuzze verscheiden
Von sorgen unde von leiden
Waz ist uns beiden
Beschert unde bescheiden
Musten wir entsament sin
Sô wolde ich durch die liebe dîn
Miden iemer sunnen schin
unde trincken wazzer vur den win
Vur brot cas unde vesen
Unser enkan deheiner genesen
Daz cassandra hât gelesen
Daz mac nû wol war wesen
Daz sie mir vor hât gesehen
Daz ist daz merre teil geschehen
Daz ich mit den ougen sehen
Des muz ich nû mite iehen
daz lândes blume paris
Seliger man süeze amis
Vrouwen êre rîter prîs
Daz du hie sus verwandelt sis
Was sol mîn gewerden
Von sorgen unde von swerden
Von grozzen unwerden
Vil sie zu der erden
Ir enginc der sin sie niht sprach
Sie enhorte noch ensach
Sie enweste waz ir geschach
Sô groz was ir ungemach
Ecuba die tete alsame
Waz sol ich arme wibes name
Ich weiz wol wes ich den lîp hân
Ich bin des leides durch gan
Als daz vel der beizze
Kalde unde heizze
Beide bleich unde rot
Sorge swere leit nôt
Die vurent mich zu unde in
In mîn herze in minne sin
Alse gereit unde alsô gerat
Als dâ man einen pfat
Alle tage buwet
mîn leit wirt vernuwet
Ie von tage zu tage
Des verdruzzet mich der klage
Des bin ich zu ungeverte
Starc unde herte
Priamus ouch in klage was
unde dar mite eneas
Die rîter wâren alle sô
Die knappen wâren unfro
Die vrouwen sazzen dar inne
unde klageten sine minne
Sie sprachen daz er were
Der beste minnere
Der ie geschuhete sinen vuz
Sie lobeten sinen gruz
Sine gelaz unde sinen ganc
Were die nacht eins iares lânc
Sô redeten sie anders niet
Wen daz im von minnen was geschiet
Zu wane un zu ware
Stille unde offenbare
Dâ was bereitet ein sarc
Bezzer den tusent marc
dô wart paris in geleit
Mit harte grozzer zierheit
rîche was sin gewant
Ein vingerlin an sîner hant
Von edelme golde
Als ez sin vater wolde
ûf sin houbet eine krone
Mit gesteine harte schone
guot ruch guot smac
Von wurzen viel dar inne lac
Zu êren unde zu minnen
Irre gotinnen
Die dâ heizzet pallas
Ein bethus gewort was
Dar ûf huben sie den stein
über alle die lânt er dâ schin
Zu rume unde zu guste
Hohe in der lufte
Als iuch vor gesaget ist
Die krîchen hetten manege list
Zu dem gesetze erdacht
unde hetten vur die stat bracht
An den gunden unde an der hoe
Manegen unde ebenhoe
Geschutze pfedelere
Gein die erkere
Gedilte hamiden
Gein den turnen un den berfriden
Maneger hande gewere
Gehuttet hette daz her
Gein muten unde gein zinnen
unde hetten sie dâ enbinnen
Besezzen alsô harte
Daz iene von der warte
Kume kumen kunden
Hie hân ich ein rede vunden
Der man hie wol enpere
unde ouch ein theil swere
Sint ez aber wor gescriben ist
Wurde ir an mir brist
Man spreche ich hette gelazzen
Vor vorchte die strazze
Ich enturste niht volen varn
Ob ich kan ich wil ez bewarn
Sint im geraten hât sin sin
Des volger ich bin
Daz im des zu mute was
Daz er hie hohe rede las
Ich hân noch iungers namen
Ich wolte mich des idoch schamen
Daz ich ungesaget liezze
Daz er mich sprechen hieze
Oceanus sit daz mer genant
Daz alle die werlt un alle die lânt
Umbe vluzzet un umbe gat
Vier ûz vluzze ez hât
Der ir iegelich
Sin lânt unde sin rîche
Sunderlichen beslozzen
Ein teil ist geflozzen
Engegen dâ uns die sunne enstat
Daz ander gein dâ sie under gat
Dâ sie ûf get daz ist oriens
Dâ sie under get dast occidens
Daz dritte teil dâ engein
Dâ der mittag entschein
Daz ist in meridie
Sô vluzzet der vierde se
Dâ engein rechte andersit
Dâ ist kelden alle zît
Daz teil heizzet septemtrio
Wie nider wie ho
Wie lânc wie breit
Der teilunge der ir sit bereit
Ir iegelich ûf der erden ist
Mit grozzer kunst mit grozzer list
Liez ez juliu mezzen
Ein keiser vermezzen
Iulius niht envergaz
Die werlt er alle über maz
Die lânt aller hande
Die wazzer in dem lânde
Ir richte ir krumme
Die gesazzen wâren darumbe
Ir wunder unde ir ziere
An die vluzze viere
Die ich vor habe genant
Sô sin ir drizzic noch dant
Die von den vieren vlizzent
Vunfzic wazzer schiezent
Her in un kumen von in
Von disen ich gelart bin
Daz sie sint die grosten
Die minsten unde die bosten
Reine un kumen von in
Groz unde kleine
Beide starc unde kranc
Die hant von diesen irn ganc
Iulius der ez mezze liez
Wise boten er hiez
Vursuchen mit schiffen
Waz die erde hette begriffen
Dâ die wazzer ûfe varen
Indewendic drizzic iaren
Die boten befunden
Wie die lânt stunden
unde wie die wazzer gingen
Sie sageten von manegen dingen
Die sie hetten gesehen
unde waz in wunders was geschehen
Iulius hiez scriben
Beide mannen unde wiben
unde von den buchen kunden
unde von des meres unden
Waz dâ wunders ûfe si
unde waz ûf der erden dâ bî
Der daz zu sagene dechte
ê er daz vollen brechte
Sin selbe ende wurde ê
Hin gein meridie
Dâ der mitte tac entstat
Daz lânt sulche hitze hât
Daz dâ nie mensche nequam
Noch rechte vernam
Waz dar inne muge wesen
Dâ enkunde ouch nieman genesen
Mit deheiner slachte sinne
Zu der sunnen âne beginne
Dâ wir sie des morgens sehen
Des in dâ was geschehen
Ein teil ich es gescriben vant
Dâ sint die mere alsus genant
Ein arm heizzet caspion
unde der ander persicon
Der dritte tyberiadis
Alfatones der virde ist
Daz vunfte mare rubrun
Des seste arabicun
Daz sibende caforte
Von dem achten ich horte
Daz ez daz tote mer sie
Waz dar inne unde dar bie
Wunders were zu comen
Dâ hân ich hie alsus vernumen
Dâ ist wunderes gewes
Ein volc heizzet ypopedes
unde ein lomnine
unde ein elefantine
Die andern heizzent alsus
Kypre, rodes, ereus,
Krete unde citherus
Caffata unde carcasus
Synai libanus
Armenius bodiam
Carmetes unde cassian
Diez buch mir alsus beschiet
Berge lânt unde diet
Des volkes gelaz unde irn ganc
Solde ich den sagen ez wer zu lânc
Ich envant es ouch niht gescriben
Des ist ez ungesaget bliben
Ungescriben sie niht enliezzen
Wie die wazzer hiezzen
Ganges unde theriodes
Heros unde kanrestes
Sygoton sygota
Eufrates unde karmenta
Hyspades unde kortaze
Armodius unde suse
Diopargite krisora
Pactolus unde alibata
Taxius unde azonis
Krisos iordan tygris
Diese wazzer vluzzen alle dâ
Mir nennet daz buch herna
Die geburde in der geine
Groz unde kleine
Azonis von persia
Taure von yndia
Syria appamena
unde mesopotamia
Venice komanzine
Vice palatine
Syre unde mede
Die hant hitze bede
Sie ligent bî der sunne
Dirre rede wart begunnen
Oht durch daz eine
Daz azoma die geine
Von der ir vor beredet sit
bî der sunnen nahen lit
In dem oriente
Daz man erkente
Wa daz lânt were
Durch ein guot mere
Daz ich her nach sagen wil
Von wiben wunderlich spil
unde wunderliche dinc
Dâ enist dehein iungelinc
In dem lânde noch man
Wen als ich iuch gesagen kan
Dâ sint wîp inne
Die pflegen deheiner minne
Noch deheiner manne
Wenne kume etiswanne
Swelich man queme in ir lânt
Die wîp erslugen in zuhant
Amazones heizzent die wîp
unde zierent irn liep
Mit siden gewande
unde ritent in irme lânde
Nach der mannesnamen site
unde vurent ir harnasch mite
Sie bezalent zu rosse grozzen prîs
Ir lânt ist alle wis
rîche unde wol gelegen
Nû horet wie sie mannen pflegen
Als der sumer enstat
Swelich rîter wort hât
Daz er guot rîter si
Der kumet in ein lânt dâ bî
Irme lânde vil nehe
Daz lânt ist harte wehe
Dar koment in die vrouwen
ûf wisen unde ûf owen
Vluzzet dâ manic bach
Dâ ist zu minnen guot gemach
Luter brunne grune walt
Vorest harte wol gestalt
Boume breit unde lânc
Blumen schin vogel sanc
unde wurze maneger leige
Dar kument in dem meige
Die wîp alle gemeine
unde in kumet engeine
Rîter wol vermezzen
Irme lânde bî gesezzen
Dri manede sint sie darinne
unde pflegent irre minne
Ein iegelich wîp mit dem man
Von dem sie vor kint gewan
Sie bringent dar ir kint
Die in dem andern iare geborn sint
Swenne sie kerent dannen
Mannes name mit mannen
Sô muzzen dâ bliben
Wibesname mit wiben
Von susgetaner wunne
Wirt dâ wibes kunne
unde ziehent ir geslechte
Zu strite unde zu vechte
Zu ritterliche êre
Durch diz selbe mere
Ein teil ich ûz gegangen bin
Nû kere ich aber wider in
In den selben iaren
dô die von troyge wâren
Besezzen . daz mere uberal
In daz lânt ûz schal
dô daz mere ûz quam
unde diz pentesilea vernam
Des lândes kuneginne
Sie hette holde minne
Zu hern hectore getragen
Sie enwiste niht daz er erslagen
Vor manegeme tage lac
dô siz vernam sie erschrac
dô sante die vrouwe
Mit vlehe unde mit drowe
Nach irn wiben allen
Daz paris was ervallen
dô ir daz wart gesaget
dô muste wîp unde maget
Sweren eine hervart
Als ir daz gesaget wart
Daz troylus ouch was tôt
über al ir lânt sie gebot
Swelich vrouwe
Erheben mochte ein swert
Daz sie vuren zu troyge wert
Als sie noch dant
Deiphebus tôt ervant
Dâ was dâ beitens niht
ûz irme lânde sie schit
Harte wol werhaft
unde vur mit einer grozzen kraft
Mit eime micheln wibes here
Zu hulfe unde zu gewere
Den zu troyge inne
Des wart die kuneginne
Vrouwe pentesilea
Harte wol enphangen dâ
Mit andern irn vrouwen
Swer wunder wolde schowen
Der mochte sehen wunder
Dehein wîp was dar under
Sie were sô wol gare
Daz in ritterlicher schare
Noch nie dehein man
Schoner harnasch gwan
dô sie quamen in die stat
Die vrouwe priamum bat
Daz er sich reitte in den strit
Sie sprach nû hector tôt lit
Nû horet anders niht dar zu
Wen ritterglich sine colzen schu
Helm ûf houbet halsberge an
Bereitet iuch balde ir man
Wir wîp sin ouch gereit
Mir ist hectoris tôt leit
Mir muzzen ûf daz gefilde
An iren wizzen schilden
Was ein guldin rant
Ouch man dar âne vant
Edel gesteine
Groz unde kleine
Ich enweiz waz mer spreche
Wen sie was wol zu gereche
unde ir wibe alle
Zu rumen unde zu schallen
dô bereitte sich pfilomenis
Zu strite wol in alle wis
dô er was bereite
dô wart er ir geleite
Rechte an daz burc tor
Dâ die krîchen lagen vor
Dardanides hiz die porte
dô der krîchen volc gehorte
Daz sie ûf taten
Simeliche dar vur traten
Simeliche zu ros sprungen
Dâ wart gedrungen
Mit grozzer unminne
Die dâ wâren inne
Gerne sie ûz wolden
Die dar uzze wesen solden
Die wolden gene dar in
Des wart gezoc under in
Der quam ûz in ein teil
Simelichen geschach daz heil
Simelichen un selicheit
Daz krichische volc sige streit
unde bezalte dâ den prîs
Der kune pfilomenis
Der was ûz der stat kumen
Des hette er grozzen schaden genumen
Wen daz im polidamas
Zu guoten staten bî was
Polidamas sluc umbe sich
unde sîner gesellen ir iegelich
Einen künec er nider sluc
Der ir baniere truc
Den erbaten die von troyge
unde die von pafagoie
Die wâren mit pfilemene
Ez was ouch unwene
Daz die krîchen solden keren
Zu der vlucht mit uneren
Ir was ouch ein teil gekart
Idoch in des trost wart
Diomedes zu reit
unde menesteus der helt gemeit
Vlixes unde agomennon
Ayax unde thelamon
Quamen sô zu gerurt
Als sie dar gevurt
Der starke wint hette
Irre gesellen ungerette
Wandelt sich schiere
Sie triben die troyre
Rechte ûf die graft
Wen die inre kraft
Geschutze unde steine
Ir were genesen kleine
Ez riten under des
Die vrouwen amazones
Von amazonien lânde
Ez enduchte deheine schande
Als ez hie zu lânde were
Daz sie mit ungebere
Mit schilden unde mit swerten
Starkis sturmes gerten
Sie enkunden hie niht dermite
Sint ez abe dô was site
Sie begingen die site dâ alsô
Daz sie es alle wurden unfro
Die vor manegen iaren
Zu strite gewesen wâren
Sie volgeten irre vrouwen
unde gingen vaste howen
Swa irre vrouwen ros spanc
Ir gereite als von schellen klânc
unde ander ir gesmide
Mit zorne unde mit nide
Diomedes sie bestunt
Des wart er sere gewunt
darumbe zurnte thelamon
Er sprach ich bin ungewon
Daz ein wîp einen man
Mit sper unde mit schilde riete an
iuch gezeme vil baz
Ob ir zu manne hettet haz
Daz ir ez anders an im rechet
Den ir in mit sper stechet
Des quam er ûf sie geflogen
unde begreif sie mit dem satelbogen
unde wolde sie nider zihen
Ir enmuget mir niht enphlihen
Daz uwer der tufel walde
Nû gebet daz swert balde
Sie sprach ir heischet mîn swert
Des werdet ir harte wol gewert
Sie sluc mit dem swerte dare
Daz er vil under die schare
Dâ wart er geslagen unde getrat
Doch wart er kume berat
unde er queme dannen
Sô geschach sinen mannen
unde im . schaden sô groz
Daz ez alle die verdroz
Die den hêrren solden reten
Man mochte in dem blute weten
Sô vil hette sie erslagen
Ir wîp begunde zu iagen
Die krîchen wichen in vor
Dâ wart hector
Gerochen von wiben
Swer ez solde scriben
Er queme es niemer zu ende
Sie besprencten ir hende
Mit zornigeme mute
In der krîchen blute
Der krîchen lac dâ vil erslagen
Sie wâren vilna verzagen
Wen sie hetten dehein gehege
Sine kunden irre slege
Lenger niht erliden
Sie vluhen in ir hamiden
Dâ wurden sie ûz geiaget
Beide wîp unde maget
Slugen swaz sie ir begriffen
Iene vluhen zu den schiffen
Die vrouwen volgeten in nach
unde taten in einen schach
ûf unde nider um den stat
Sie wâren vil nach worden mat
Dâ mochte der vuzgenge
Genesen niht die lenge
Sich enkunden die alden
Nieren behalden
Die schif sie in enbranten
Swaz sie ir beranten
Die rîter mochten niht genesen
Der künec were mat gewesen
Wen daz er vaste vor vloch
Swa die kuneginne nach zoch
Von den schiffen unz an die gezelt
Dâ newas dehein velt
Ez enwere von warte vol
Wen daz er die zuge kunde wol
Er muste mat sin bliben
unde hette die nacht ouch niht vertriben
Die kuneginne dannen
Im unde sinen mannen
Were zugangen der macht
dô gehalf im die nacht
Der sie von dem schache treip
Daz er ûf dem velde bleip
dô sie dannen schieden
Braten unde sieden
Priamus harte vil liez
Den vrouwen er bereiten hiez
Beide wilt unde zam
dô die vrouwe in die stat quam
Er pflac ir zu danke
Mit ezzen unde mit tranke
Er vorte ouch mit minnen
Ir gesellinnen
Die wichaften amazones
unde gnadete in des
Daz sie mit êren
Zu velde gewesen weren
Die krîchen wâren sô hin dan
Sie enwesten niht waz âne gan
Doch was ez alsô wehe
Daz man balde sehe
Waz man tun mochte
Als man ez vor zochte
Sie karten an ir alde behalt
Dâ was die hert stat kalt
unde die spise dunne
Man gwunne swaz ma gwnne
Oder tete swaz man tete
Sô was dâ ungerete
Gemaches in wenic geschach
Sie hetten in der stat gemach
An dem andern tage vru
Die wîp reitten sich aber zu
unde vunden gein morgen
Die krîchen mit sorgen
Dannoch in dem gezelde
unde ladeten sie zu velde
dô geschach in dem tage
Rechte alsô groz klage
Als in vor geschen was
Des tages ir wenic genas
An dem dritten tage alsame
Won wiben manic manesname
An dem tage tôt lac
dô ergangen was der tac
unde velt unde gras
Von rittern allez vol was
tôt wunt unde lam
Den krîchen ein botschaft quam
Des wart gefreuwet ir mut
Wen die botschaft was in guot
Daz mit sinen schiffen
Den stat hette begriffen
Der künec menelaus
unde mit im pirrus
Hern achilles sun
Des vrewete sich agonennun
unde daz her algemeine
unde riten in engeine
Die hêrren sie enphingen
Mit allen den dingen
Daz dâ nihtes âne gebrast
Als man einen lieben gast
Von rechte solde enphahen
Wenne sie in liebe gesahen
unde ioch nie sô liebe mê
Weder nach noch ê
Des nachtes dô sie gazzen
Achilles sie niht vergazzen
Dar klageten mirmidones
Daz ir hêrre achilles
Von eime mordere
Zu troyge ermordet were
dô antworte in pyrrus
Waz hilfet daz ir klaget sus
Ob iuch sin tôt leit sie
Swiget unde gedenket dar bî
Daz ir in gerechet
Nû ir sus sprechet
Lazzet rede unde klage
unde weset vru vor tage
ûf vor der mitternacht
Hette sie pyrrus ûf gewacht
unde sprach gebet mir balde her
mînes vaters schilt un sin sper
Sinen halsberg un den helm darmite
Den der uzzer welte smit
Volcanus gesmidet hât
Wiset mir wa sin ros stat
Sin swert wil ich ouch hân
Daz er hiez daz was getân
Im was sin ros dare bracht
Mit koberturen wol bedacht
Dar ûf ein gereite
Von grozzer schonheite
Pirrus der edel iungelinc
Ubete ritterliche dinc
Er begunde sine colzen schun
unde sinen halsberc an tun
Dar ûf ein siden gewant
Sinen helm er ûf bant
unde daz swert umbe die siten
Sie engesahen bî den ziten
Nie sô rechtes vater sun
unde als agomennon
unde daz her was gereit
Pirrus ûf daz ros schreit
unde als er den stegereif
Mit den vuzze begreif
Zu halse er den schilt hinc
unde schutte ûf unde ginc
Den schaft daz er gesehe
Ob er were zehe
Vorne an dem satelbogen
Hiez er hahen einen bogen
Kocher unde pfile
bî der selben wile
Was bimme gezelde na
Comen pentesilea
dô pirrus gehorte
Die wîp . er dare rorte
unde quam gefolgen ûf sie
ê er dem rosse enthilde ie
Sô tete er der wibe
mê denne hundert von dem libe
Vurbaz er rurte
Sin ros in dô vurte
ûf polidamam
Sin scharfe glevie im quam
Mitten an den schenkel
unde vurbaz durch enkel
Um daz er gewunt was
Doch koberte sich polidamas
unde sluc im vaste engeine
Des achte pyrrus kleine
Er sluc under sinen slegen
Einen slac im engegen
Daz sin blut ûz pfeif
unde er ûf die erden sleif
Dâ were der hêrre tôt bliben
Wen daz dar zu quam getriben
Der wise pfilemenis
Doch enwas er niet sô wis
Im geschehe vil leide dâ
Wen im was pirrus na
Der sich an im rach
Daz im als deme geschach
Den er wolte hân berat
Sie lagen beide an einer stat
Zu ranten ir man
Daz sie in gehulfen dan
Pyrrus enstatte des niet
Idoch ayax entriet
Daz pirro misse ginge
Des quam er zu ringe
Zu staten hern pirro
Sie zwene hilden dâ sô
über vilomene
Daz dusent durch sie zwene
Musten in ligen lazzen
Ir ros begunden grazzen
Sie begunden sere houwen
Des er zurnten die vrouwen
Die dâ hilden in dem strite
Igelich ir zeichen schrite
Mit wiplicher stimme
Lute unde grimme
Der vrouwen stimme erschal
Die wîp die ranten zu al
dô sie zu wâren gekart
Die hêrren hilden in hart
unde ir geferten
Den wiben sie sich werten
Dâ verlos den lîp
Manic man unde wîp
Ayax pentesileam
In dem sturme âne quam
unde hurte sie dar nider
Zu rosse spranc sie balde wider
Einen manne ez gezeme
Daz er sô zu rosse queme
Des quam sie gerant
Dâ sie pfilemenen vant
Under den pferden
Ligende ûf der erden
dô rief sie ir wîp an
Daz sie hulfen dem man
Daz geschach als sie gebot
Dâ bleip manic rîter tôt
Idoch ez alsô geschach
Als die vrouwe vor sprach
Pfilemenis wart berat
Er hette lânge nôt gehat
Wie nû sprach pirrus
Wie tunt dise wîp sus
Wie sullen wir sie gestillen
Mit nadeln unde mit spillen
Solden wîp umme gen
Nû kan in niht vor besten
Der tufel ist dar inne
dô sprach die kuneginne
Her guote knecht wie wir wîp sin
Wol her na nû werde schin
Waz iuch von wiben
Muge hie bliben
Nû ir achilles sun sit
Von dem hector erslagen lit
Den uwer vater hât erslagen
Nû mochte ich ubel vertragen
Uwer stolzlichen wort
Alsô muget ir ouch den mort
Der an uwerme vater geschach
Pirrus der engein niht sprach
dô stach daz wîp ûf den man
Der man sich ouch des versan
Daz ir gebere
Doch wiplich were
unde enphinc den stich
ûf den schilt vursich
Den schaft er under den arm sluc
Daz ros daz in truc
Daz mante er mit den sporn
Er stach wen in twanc zorn
ûf die vrouwen mit sulcher kraft
Daz sin vil starker schaft
ê breche oder wiche
ê sie vor dem stiche
Mochte besezzen sin
Daz wart dâ wol schin
Wenne dô sie zu vuz quam
Sie begreif unde nam
Mit unmute ir swert
unde lief gein pirro wert
dô satzete sich pirrus zu gewere
Under ir beider here
Hup sich die nôt vil mê
Denne sie erhaben were ê
Zu reit agomennon
Ayax unde thelamon
Menelaus unde diomedes
Menesteus unde vlixes
Dise merten den strit
Alsô tete in andersit
Vilemenis unde esdras
Priamus unde polidamas
unde remus von zizonie
Mit den von lânconie
Quam eneas zu gevarn
Dar quam maneger muter barn
dô mochte die erde
Durch brechen von der swerde
Die sie ûf ir truc
Pirrus manegen dâ ersluc
Ouch enphinc er dâ manegen slac
Idoch allez daz erschrac
Daz in mit den ougen gesach
Sinen vater er rach
Mit sô getanen vreisen
Daz witwen unde weisen
Dar nach klageten manic iar
Sine vinde hetten sin alle var
dô wider reit im glaucon
Hern antenoris son
Vaterhalben sin bruoder was
Der kune polidamas
Den sluc er mit eime slage
Daz er tôt unde sin pfage
Alda bliben beide
Sin bruoder im leide
Polidamas gedachte
Zu helfe er im gahte
Doch enwas im nie sô ga
Ne were pentesilea
unde ander manic wibesname
Im were geschehen alsame
Dâ wart sulich slachte
Der ez sach unde achte
unde ez selbe screip
Der saget daz bleip
Zehen tusent lute
nihtes wen rosse hute
Ein arm betelere
Zu eime hêrren worden were
Die starke nôt werte
Daz nieman vrides gerte
Doch einen manet umme
Dâ enmochte man in swumme
Nimman gerite
Daz blut in den ziten
Vloz alsô starke
Mit hirne un mit marke
Mit trore unde mit sweizze
Ob dâ ûf dem kreizze
Ein ebenwaffen man stunt
Im ginc daz blut in den munt
Pirrus stalte wunder dâ
unde pentesilea
Zu samne sie quamen
Sie begunden ramen
Daz sie im den tôt getete
Des selben er ouch hete
In der selben zît gedacht
Daz wart ouch vollen brach
Beide sie unde er
Slugen zu arme die sper
Die stuben ûf als ein wint
Sie griffen zu den swerten sint
Die teilten sie alsô lânge
Daz in munt un wange
unde die stirne dar mite
Engulden irre unsite
Die vrouwe wart sere gewunt
Daz was recht dô sie bestunt
Einen alsô starken man
Daz er ir sige vechte an
Daz wîp enhette dehein gehege
Der man sluc ir sulche slege
Daz ir der lîp aller erschrac
Ich enweiz waz ich anders sprechen mac
Ez was des wol wert
Sint sie genumen hette swert
Daz sie den man vant
Der ir sin swert zuhant
Alsô menlichen gap
Daz er ir sluc daz houbet ab
dô sie verlos den lîp
dô vluhen alle ir wîp
Die dar kumen wâren
Got wolle daz in unsen iaren
Sulich dinc niet gesche
Daz man wîp zu strite se
Bezzer ist dirre site
Daz sie mannen sin mite
Mit wiplichme gelazze
Den sie mit unmazze
Den mannen mit swerte widerstan
Als ich vor gesaget hân
Man sach dâ von vrouwen
Manegen man zuhouwen
unde manic wîp von mannen
Doch vluhen die wîp dannen
Sie musten dannen kere
Swie kune sie weren
Doch gesigeten die man
Pirrus vacht in sige an
Dâ bleip manic kune degen
Der mit den wiben was belegen
Manic man dare vloch
Swelichen pirrus bezoch
Der bleip tôt oder gewunt
Ir dehein im widerstunt
Die krîchen volgeten nach
Den von troyge den was gach
dô geschach in als dâ vor
Sie vluhen in daz burc tor
unde in die stat vurbaz
Pirrus sie dar inne besaz
Sus bezalte er den prîs
Hie saget uns ytis
Ein rîter harte wol gelart
Daz troyge dô besezzen wart
Als sie muste sin verlorn
Daz geschach durch zorn
Durch über mut unde nit
Als ir wol gehoret sit
Ytis unde dares
Die zwene vereinten sich des
Daz sie tichten unde scriben
Weliche vürsten zu troyge bliben
unde wie die stat wart verbrant
unde wie sie verlurn daz lânt
Sie wâren beide dar mite gewesen
Als ich ez von in hân gelesen
Alsô muget ez hie verstan
Hie muz ich hin wider gan
Dâ ich die rede ê liez
Priamus der geliez
Sich harte iemerliche
dô im unselicliche
Allez daz in hant ginc
Swaz er ir âne gevinc
Er mochte harte wol klagen
Daz die vrouwen was erslagen
Ouch klagete er daz dâ lagen
Erslagen mit sinen magen
Sine man unde sine kint
unde doch besezzen wart sint
dô bat er pirrun sere
Daz er durch vrouwen êre
unde durch gotes minne
Im die kuneginne
Wolde senden in die stat
Er hette sie gerne bestat
dô enwolde diomedes
Deheinewis gestaten des
Er sprach ich bin ir sô gram
Ich wil daz pentesileam
Vrezzen die hunde
Oder in einen vulen grunde
Werde gelenket als ein hunt
Daz geschach al dâ zu stunt
In ein wazzer man sie schoz
Daz dâ nahe bî vloz
Troyge wart besezzen sô
Von hern pirro
Daz priamus enweste
Waz im were daz beste
Anchises unde polidamas
Antenor unde eneas
Dise viere gingen zu rate
Des abundes vil spate
Iegelich zu dem andern rat nam
Wie lânge sullen wir durch helenam
Mit sulchen ungnaden leben
Wolde sie priamus wider geben
Wir mochten ez gerne raten
Priamum sie baten
Daz er ir wort verneme
Wie wol ez uns queme
Daz wir uns versunnen
Wie wir vride gwunnen
Wen uns gnade nie geschach
Sint cassandra daz sprach
unde helenus dîn son
Daz die êre von ylion
Als ein wint solde zu varn
Daz mochten wir noch bewarn
Antenor dô ûf stunt
Dem was die zunge un der munt
Gerade zu dem worte
unde swaz zu rede horte
Er sprach hêrre ir sehet wol
Hie enist venster noch hol
Porte noch burctor
Dâ ensi sulich gewer vor
Daz wir unser ougen
über lut noch tougen
Dar turren gekeren
Ob wir ioch weren
Als wir vor wâren
dô in den iaren
Du wir deiphebun heten
unde troylun den steten
unde den schonen parisen
unde hectorem den wisen
Mir mochten mit êren habe getân
Daz ich zu redene erhaben hân
Daz enist anders niet
Wen von den wir uns haben geniet
Ubelre tage unde ubeler nacht
Sint sie here wart bracht
Daz wir wider geben helenam
Die uns zu unselden in diz lânt quam
Anfimacus dâ bî saz
unde wider redete daz
Den hêrren er antworte
unde sprach mit disen worte
Ez engeschit niemer
Die wile daz mir iemer
Die sele in dem libe ist
We dem rate we der list
Tut hin die rede schiere
Wir newollen durch iuch viere
Zu troyge tun alle
Icht des uns missevalle
Ez ist ubel bestat
Daz iuch die zunge ist sô gerat
Liebe her antenor
Sint ir vur daz burgtor
Enturret niht gelugen
Die iuch die vrunde erslugen
An der worte sit ir hie
Ez ist noch unde was ie
Swer ez an der rede hât
Daz er geswichet an der tat
Von zorne sprach eneas
Waz du hoe rede has
Wa was dîn manheit
dô man ûf dem velde streit
Wa was dîn tat hie hastu wort
Ich hân ich selden gehort
Ich swige der tat dînen namen
Wir wollen uns des rates niet schamen
Von zorne priamus zudranc
Sin zorn in sô über want
Daz er sinen munde
Gesturen niht enkunde
Er sprach antenor ich was iuch holt
Nû hât uwer rat an mir verscholt
Daz ich iuch muz wesen gram
Ir waret um esionam
Hin zu krîchen geriten
unde wurdet dâ mit unsiten
Enphangen unde gelazzen
Get uwer strazzen
Daz iuch mîn ouge ie gesach
Wande iuch dâ leide geschach
Des hân ich mine kint verlorn
Ich hette eneam erkorn
Zu einem wisen manne
Des sante ich in wilen wanne
Zu krîchen mit parise
sîner lere unde sîner wise
Brachte er here henenam
Hien abe mir allez leit quam
Ich enweiz wamite ir vart
mîn leit were allez wol bewart
Wen daz ir beide
Mich bracht hât zu leide
unde wollet mir noch schaden mê
Got gebe daz ez iuch ubel erge
Eneas sprach zu ienen drin
Wol ûf ir hêrren unde keren hin
Dirre hêrre zurnet sere
Daz ist mir ummere
Ich kume doch wol hinnen
Er wirt es noch wol innen
In einer harte kurzen vrist
Daz uns sin rede daz misten ist
Er zurne mit sime knechte
Er denket unrechte
Wenet er daz ich sin eigen si
ûf stunden iene dri
Anchises unde polidamas
Anthenor der dritte was
Sie ein achten sîner zurne niet
Iedoch priamus entriet
Sint dô er sich versan
Daz er die viere wise man
Sô erzurnet hete
Des dachte er waz er tete
Anfimacun nam er sint
Der was sin sun iugestez kint
Der was iunc unde umbekant
Von dem ich wenic vant
An diesem buche gescriben
ê die viere tôt bliben
Paris unde deiphebus
Hector unde troylus
Zu amfimaco sprach er dise wort
Sun du hast wol gehort
Wie antenor unde eneas
Anchises unde palidamas
Mit zorne un mit leide
Hinne sint gescheiden
Nû weiz ich daz harte wol
Niemanne ich ez doch ensol
Wen dir alleine sagen
Sie sint sô bose un sulche zagen
unde sô ungetruwe
Unse lânt unde unser gebuwe
Wirt von in verraten
Ich mac sie wol entraten
Ouch vorte ich sie von rechte
Sie sint von starme geslechte
unde sint ouch selben sô starc
unde alsô ubel unde alsô arc
Daz sie raten unsern tôt
Oder sie bingen uns in nôt
Daz wir verliesen unser êre
unde ob daz nû were
Als ich vor geredet hân
Sô ist unser bezzer getân
Daz sie den tôt kiesen
Den wir die stat verliesen
Su hân ich under zwein
Zweiger ubel daz ein
Daz mimre uns erkorn
Sie sint vil baz verlorn
Denne wir verlorn sin
Morne swenne der sunnen schin
Under get spate
Sô wil ich sie zu rate
Vil heimeliche laden
Alher in dit selbe gaden
Sô salt du mit dînen gesellen
Zu irme tode stellen
Sô gelone wir in der erbeit
Amphimacus sprach ich bin bereit
Rechte umb die selben zît
Als liep als ir mir sit
Sô habet dar zu samften mut
Mich dunket uwer rede guot
Ouch behaget mir der rat
Der ir nû getân hât
Daz priamus hie riet
Des envinde ich hie niet
Wie ez ûz queme
unde ez eneas verneme
Doch weiz ich wol daz ez ûz quam
Lichte duchte es eneam
Von sin selbes sinnen
Wende sie mit unsinnen
Weren gescheden dâ vor
Eneas unde antenor
Polidama unde anchises
Die vereinten sich des
Daz sie die stat wolden geben
ûf sulich gedinge daz sie daz leben
Behilden unde daz guot dar mite
Durch die selben unsite
Diesen rat sie taten
Wenne priamus hette geraten
Mit sime sune diesen mort
Daz ir rat unde ir wort
Geschee unde ir wille
Verholen unde stille
Zu den krîchen dô vuren
unde vruntschaft dar swuren
Eneas mit den drin
unde encalegon mit in
ê si dâ schieden sich
Sô versan sich des ir iegelich
Daz sie vol werhaft
Wolden mit sulcher kraft
In priames rate wesen
Als sie mochten genesen
Vor sime sune anphimaco
Daz geschach ouch alsô
Waz wolt ir daz ich mê sage
Sie quamen an dem andern tage
dô sie besante priamus
Daz in anphimacus
niht mochte geschaden
Sie quamen in sin gaden
Mit sô getaner gewer
In enmochte ein her
Dâ niet geschadet hân
dô hette priamus entstan
unde an irme gelazze vernumen
Daz sie gewarnet wâren kumen
Im ante vil sere
Daz ez vermeldet were
Des enwart dâ niet vollenbrach
Des er hette gedacht
Ez was im doch harte leit
Daz er ez ûf hette geleit
Sie schieden dannen bî der zît
An ubel rede unde an strit
Er enweste waz er tete
Sint er es begunnen hete
Sô mochte er niet vollen varn
Wie solde er sich bewarn
Sint sie wurden geware
Daz er sie geladet hette dare
Durch verretennisse
Er enweste gewisse
Waz er âne ginge
Des muste deme dinge
Wider sinen willen geschen
Er muste daz hette er vorsehen
Willen daz sie wolden
Des hette er engolden
Daz er sie zu vrunt hette verlorn
Durch den andern zorn
Wenne er sie gemordet wolte hân
Des muste er daz âne gan
Daz im lieber wer der tôt
Ein gespreche er gebot
Die vürsten dare quamen
Sine wort sie vernamen
Des stunt er ûf un sprach
Daz im zu spechene gescach
Nû sehet ir hêrren alle
Waz iuch gevalle
Groz unde kleine
Ich enmac niwent eine
Dan als ein ander man
Ich ensol noch enkan
Niet tun an uwern rat
Ir sehet wol alle wie ez gat
Erslagen sint uns die iungen
Mit setze betwngen
Sin wir armen alden
Wie sullen wir us enthalden
Uns get abe den krîchen zu
Ich enweiz rechte waz man tu
Daz ist doch ein ende
Daz man boten sende
unde gehoren an den krîchen wes sie gern
Ob wir sie mugen gewern
Mit deheiner sache
Daz uns zu gemache
Kume unde zu êren
Daz riete ich ê wir weren
iemer mer mit leide
Wen ich zu boten bescheide
Daz lazze ich an eneam
Eneas zu boten nam
Antenoren der alde
Reit dar hine balde
dô behagete der ritterschaft
Der rat der bote die botschaft
Des truc her antenor
Einen zelligen ûf daz burgtor
Als grune als ein gras
Einer oliven der zelge was
Er stunt ûf der gewere
Un wiste in dem krichischen here
Er bezeichente dâ mite
Vride nach dem site
Un nach der alden gewonheit
Vride unde gewisheit
Wart dâ bedersit getân
Antenor hup sich san
Dâ er die krîchen entsament vant
Er sprach ich bin zu iuch gesant
Ir sult mir des gunnen wol
Daz ich hie werben sol
Uwer grozze arbeit
unde unser unselicheit
Hant lânge gewert
Ob ir nû vrides gert
iemer unde ewecliche
Sô sprechet endeliche
Wie getane sune man neme
Daz ez beidersit gezeme
Wolt ir wider elenam
Durch die doch dise vehe quam
Daz wir mit vride muzzen leben
Die wollen wir gerne widergeben
Dise rede sprach er uberal
dô wart dâ ruf unde schal
unde manic rede getân
Iegelich sprach sinen wan
Agomennon unde vlixes
unde ouch diomedes
Dirre rede sie sich underwunden
dô sie der rede begunden
dô ginc dar zu antenor
unde leit in ein ander rede vor
Er sprach ich unde eneas
Anchises unde polidamas
Wollen geben an uwer hant
Dise stat unde diz lânt
Daz wir behalden den lîp
unde unse kint unde unse wîp
Unse gesezze unde unse guot
Ob man des uns tut
Stete gewisheit
Sô sin wir darzu bereit
Wir viere hân diz gesworn
Durch einen haz un einen zorn
unde umbe unminne
Wir hân gewalt dar inne
Priamus mac an uns niet
Einen mort er ûf uns riet
Des haben wir disen eit getân
Ob ir die stat wollet hân
Sô sehet daz diz verholen si
unde gebet mir einen boten ir dri
Der gewerben kunne
Zu priamo unde zu sime kunne
Daz er wider gebe helenam
unde swaz paris mit ir nam
Er gebe oder gebe niet wider
Sô tun wir einen andern rat sider
Einen boten als er bat
Gaben sie in in die stat
Einen künec wol bekant
Der was taltibius genant
unde taten im des gewisheit
Des er ûf in hette geleit
ê er dô dannen kerte
Eines vrides er gerte
Daz sie irn toten geteten
Als sie dâ vor heten
Dez geschach ouch alsus
Antenor unde taltibius
Schieden dâ von in drin
unde karten hin zu troyge in
Die rîter gein in gingen
Taltibium sie enphingen
Ez was abunt stunde
Ir dehein enkunde
Vernemen ir botschaft
Des schiet sich die ritterschaft
Unz an den andern tac
Des nachtes antenor pflac
Taltibiun mit êren
Mit manierhande meren
Wart der abunt hine bracht
Antenor hete ouch erdacht
Daz an den vorderen tagen
Sin son glâncus was erslagen
Des saget er sime gesinde
Wibe unde kinde
Daz sie vride hatten
Unz sie die toten bestatten
unde hiez sie vruwe ûf stan
unde hin an daz velt gan
unde suchten wa er lege
Er hiez daz man sin pflege
Als ez wol gezeme
unde im zu rechte queme
dô die nacht ergangen was
ûf des kuniges palas
Die vürsten alle quamen
Von antenore sie vernamen
Mit wie getanen mere
Er wider kumen were
Antenor dô ûf stunt
Ez ist iuch allen wol kunt
Iungen unde alden
Wir hân uns enthalden
Unz hute an disen tac
Daz unser dehein mac
Rechte dem andern gesagen
warumbe wir dise nôt tragen
Die krîchen hant iuch daz enpoten
bî mir unde mit iren boten
Hêrren taltibio
Daz die muzzen wesen vro
Die deheine rechte rede verstant
unde hie hus unde hof hant
unde mage unde kint
Oder mit truwen hie inne sint
Daz enist anders niet
Von der uns leide ist geschiet
Daz wir die vrouwen widergeben
Wer solde iemer mer leben
Mit leide um vrouwen helenam
Wir endurffen um esionam
Deheine bose rede hân
Mit ir hât vil wol getân
Der herzoge thelamon
Durch hern ayacem irn son
Dunket mich daz harte guot
Daz ir der krîchen willen tut
Geschiet irs willen niet
Waz sol denne unse diet
Sô sin wir unselic geborn
Unse stat die ist verlorn
Unse lânt unde unse geine
Unser êre wirt sô klein
Ob man sie verkoufen wolde
Der sie denne koûfen solde
Den vunden man leider nieren
Got gnade uns troyren
Eya troyge schone stat
dîn strazze dîn pfat
Un dîn schone zu vart
Daz sie ie sus besezzen wart
Durch eines wibes namen
Daz wir zu spotte un zu schamen
Vremden lânden nû muzzen sin
An uns selben ist wol schin
Ungelucke un unheil
Von uns selben daz merre teil
Kumet unde kumen ist
Mit diser rede mit dirre list
Rief er sô daz palas
Von geschreige vol was
Alle die dâ wâren innen
Mit grozzen unsinnen
Weinten unde schriten
unde sprachen zu den ziten
Stille unde offenbare
Daz sin rede alsô ware
unde quamen an sinen rat
Swenne der man in munde hât
unde sin ouge weinet
unde ez sin herze niht meinet
Sô ist er als die want
Die man uzzen ganz vant
unde wurezic ist innen
Mit unkustigen sinnen
Mit sinen suzzen worten
Schuf er daz sie horten
Der valsche bote antenor
Swaz sô er in leigete vor
Eya sprach priamus
Wie hât mîn got vergezzen sus
Daz mir wachende geschit
Were mirz getroumet ich enwande es niht
Vor eime halben iare
Er zohte ûz sime hare
dô manichen schonen grawen loc
unde zureiz sinen roc
Sine hende er zu samne sluc
unde hette sulcher gebere gnuc
Als man zu habende pflit
Swenne im die sorgen bî lit
dô sprach iemerliche
Der künec von troyger rîche
Eya glucke eia heil
Nû hast du mir daz swarze teil
Allenthalben zu gekart
Mir sint die wizzen wege verspart
Dâ ich wilen âne ginc
Nû stant leider mine dinc
Harte ungewisse
Mich blendet vinsternisse
Die truben zît ich meine
Nû bin ich leider eine
dô ich hette der salden schin
dô was alle die werlt mîn
Nû hinket mîn êre
Waz mac ich sprechen mere
Tut ir hêrren alle
Swaz iuch gevalle
Ez si ubel oder guot
Mir ist lieb swaz ir tut
Got lazze uwerme gewerbe wol geschen
Ich wil ez horen noch sehen
Des ginc er dannen
Mit unmanigen mannen
Als er ûz dem rate quam
Antenorem unde eneam
Daz volc al gemeine bat
Daz sie sich des lândes unde der stat
Zu gedinge under wunden
unde swelich gedingen sie vunden
Daz mochte sin mit êren
Daz sie dar âne weren
Sie globeten alsô
unde riten mit taltibio
unde sprachen zu den krîchen daz
Wir enwollen niht vurbaz
Bliben in den leiden
Wir woln ez gerne scheiden
Uzzen unde innen
Mit liebe unde mit minnen
Dâ enmochte ander rede niht sin
Ergangen was der sunnen schin
Ir rede des an ende bleip
Daz sie die nacht widertreip
unde dô sie heime quamen
Der toten lichnamen
wâren in die stat bracht
Antenor wachte alle die nacht
Beide mit ruwen un mit klage
Des morgens vru mit dem tage
Die hêrren sich ufhuben
Ir toten sie begruben
dô die von ylion
Antenor glaucun sinen son
Bestatte harte reine
In eime mermelsteine
Pfilemenis zu im nam
Die kunegin pentesileam
Die hette man gesuchet allen den tac
In dem wazzer dâ sie inne lac
Der vrouwen er sich underwant
Er wolte sie vuren in ir lânt
Daz was bî sime lânde
In eime gewande
Sô manz best konde vinden
Hiez er sie bewinden
Unz er gesehe
Waz den troyrern gesche
unde wie ez in ergingen
Zu sune oder zu gedinge
unde als die toten wâren begraben
Des tages wart dehein rede erhaben
Mit gedinge noch mit sune
Sie hetten gnuc zu tune
Daz sie den toten die sie heten
Ir recht gar geteten
Helena gehorte
Daz daz was in worte
Daz man sie solde widergeben
Sie begunden sere widerstreben
Daz ez niet gesche
Doch was ez alsô wehe
Sint sie es wandel niet enhete
Daz sie ez willecliche tete
Swenne du niht enmach daz du wilt
Sô kere umbe den schilt
Des ginc die vrouwe bî der nacht
Mit trurigen mute
Zu antenoris heimute
unde bat in durch gotes êre
Daz er ir guot were
Wie sie zu hulden queme
Daz in den lîp niht neme
Menelaus ir man
Er sprach ich tun ob ich kan
Beitent unz morne an den tac
Swaz dar ûz werden mac
Als ich in doch sprechen sol
Daz geschiet danne wol
dô die nacht ergangen was
Antenor unde eneas
Rieten ûz raten
Um helenam sie baten
Daz sie die hulde gwan
Sint huben sie disen rat an
Git man elenam wider
Daz were vil bezzer sider
Als die stat wer gwunnen
Priamo wir es niht gunnen
Daz ez im sô sanfte erge
Man sol zu im muten ê
Daz amphimacus sin son
Verswere die stat unde ylion
Ob er wider redet daz
Sô mugen wir harte vil baz
Vinden rat unde list
Dâ die stat mit verlorn ist
Daz geschach alsô
Die krîchen wâren der rede vro
Des wurden boten mit im gesant
Sô man sie allerwist vant
Daz was diomedes
unde der wise vlixes
dô die troyani vrischen
Daz die krîchen mer hischen
Den die vrouwen elenam
Ir iegelich sô underquam
unde zurnte sô sere
Daz ienen lieber were
Daz sie weren anderswa
Sulich ruf was dâ
Priamus unde sine diet
Von zorne us dem rate schiet
Ir rede bleip an ende gar
Durch die sie wâren kumen dar
Antenor mit in zwein ginc
Einen andern rat er âne vinc
Der was susgetan
Er sprach ir hêrren ich hân
Eine rede vor gedach
Die enwerde vollen bracht
Sô nemugen wir vollen bringen
Unse dinc mit deheinen dingen
Ylus ein künec hiez
Der ylion stiften liez
Von ylo heizzet ez ylion
Von im was man des gewon
Daz er nacht unde tac
An sime gebete gerne lac
Von grozzer schonheite
Ein bethus er ûf leite
Zu êren unde zu minnen
Der selben gotinnen
Die dâ heizzet pallas
Als ez vilna gewort was
Ein zeichen dar inne geschach
Daz nieman sulches niet gesach
Ein bilde dar in geflogen quam
Schone unde lobesam
Glich einer vrouwen
Wie ez were gehowen
Oder wie ez gesniten were
Des wunderte sie iemer mere
Die ez engesahen nie
Die wile wir daz bilde hân hie
Indewendic in unsen graben
Sô wollen wir daz verwar haben
Daz unser stat niet missege
Ich enweiz niet waz sagen mê
Pallas hât ez her gesant
Ez ist palladiun genant
Daz anebeten wir hie inne
Mit liebe unde mit minne
unde mit grozzen êren
Ob wir gevangen weren
Die wile diz bilde hie inne ist
Sô enhoret dar zu deheine list
Dâ die stat mite si gwunnen
Nû hân es mich versunnen
Mochten wirz ûz bringen
Sô solde uns gelingen
Ez ist in grozzer hute
Theanus der guote
Der ist alle zît dar bî
Swie sere ez doch behutet si
Sô gedenke ich gerne einen rat
Daz unser wille vurgat
Got gemane iuch des
Sprach her vlixes
Ez sol iuch niet geruwen
Sint wir iuch getruwen
Daz ir denket an uwern mut
Wie ir alsô getut
Als ir uns gelobet hât
Antenor sprach es wirt rat
Ir muget wol wider riten
Ich gedenke in kurzen ziten
Daz mîn wille geschit
Priamus enweiz niet
Waz im sorgen nahet
Sint er daz gedinge smahet
Daz anphimacus sin son
Verswere die stat zu ylion
Nû lazzet ez an den rat mîn
Ich wil der krîchen bote sin
unde wil von im heischen daz
Als im got ergaz
Ob er ez leisten niht enwil
dô er geredet hette vil
Sie zwene lizzen ez an in
Daz dâ was von in drin
Gerunet unde geraten
Daz bevalen sie im unde baten
Daz er dar âne dechte
unde ez vollen brechte
Dar nach schieden sie sich
An sinen weg ir iegelich
Antenor zu im nam
Sinen gesellen eneam
Priamum er besante
unde die vürsten die er bekante
Daz sie vernemen sine wort
Beide vore unde vort
Quamen die vürsten alle dare
unde namen sîner rede ware
Des stunt er ûf unde sprach
Ir hêrren iuch ist daz ungemach
Um anfimaco leit
Daz die krîchen hetten ûf geleit
Daz er vurswere diz lânt
Nû hant sie mich zu boten gesant
Die enturren ander boten senden
Wolt ir ez nû enden
Daz unser unde ir bliben guot
Des uns gestern wart gemut
Daz mochten wir gerne hân getân
Si wollen von priamo nû hân
Ein dinc daz ist niht kleine
Ich enweiz waz ez meine
Sie hant sere ûf geslagen
Wolt ir ez horen ich wil ez iuch sagen
Antenor dâ nante
Vunftusent bisante
Vunfzehen tusent marke wert
Was dâ silbers gegert
unde zu drizzic iaren
Hundert tusent malder in wâren
Weizzes geheischet un genant
herumbe hât here gesant
Nestor unde agomennon
Vlixes unde thelamon
Pyrrus unde diomedes
Nû versinnet iuch des
Ob des niht geschiet
Uns mac vrides werden niet
Priamus sprach dar zu
Wil man daz ich daz tu
Nû man habe nemen sol
Sô gescheiden wir uns wol
Mit guoten minnen
Des hiez er gwunnen
Als ez ûf geleget was
Antenor unde eneas
Nach vlixe santen
Diomedem sie mite nanten
Daz sie dare quemen
unde ir gelubede nemen
Des quamen sie vil schiere
Die rat geben viere
In ein bethus gingen
Raten mit welchen dingen
Sie vol enten des in was gedacht
Die wile was darin brach
Opfer manegerhande
Als man in dem lânde
bî der alden zît pflac
ûf dem lectere dâ lac
Manic schaf unde rint
Nider geslaugen unde beschint
Daz daz blut dar ûz trouf
Des lac dâ ein vil michel houf
Dar quamen alle gemeine
Groz unde kleine
wîp unde man ûz der stat
Ir iegelich vlehete unde bat
Nach irre gewonheit
Ir opfer daz dâ was geleit
Daz ez irm gote wer anne
unde in zu guote queme
Dar under hiezen sie machen
Vur von durren spachen
unde wolden daz opfer brunn
Pallade der gotinnen
Beide zu êren unde zu lobe
dô enwolde ez unden noch obe
Brinne nach irme alden site
Sie wâren im vil vaste mite
Daz sie ez enpliesen
dô enkonden sie dar âne erkiesen
Noch ganstern noch loben
Etliche vor leiden danne vlohen
Ez was im vil ungemach
Daz ir opfer niet geschach
Als im von rechte solde geschen
Des hetten sie in leide gesehen
Daz merre teil bleip ir dâ
Die riten daz man anderswa
Ir opfer versuchte
Nû es pallas niht enruchte
Ez neme lichte apollo
Der rat geschach alsô
Als ez dar bracht was
Ir iegelich bette unde las
Mit grozzer vlehe
Daz irme opfer recht geschehe
Sie namen des vures alle war
Die wile quam ein engel dar
Oder der tufel an der gebere
Als er ein engel were
Daz volc allez erschrac
Er nam daz opfer dâ ez lac
unde schrei mit einer stimme
Harte heiz grimme
Im was dannen vil gach
Daz volc sach im allez nach
Er vurte daz opfer zu dem mer
Under daz krichische her
Dâ wart geschreige
unde klauge manegerleige
Sie wanden sin verraten
Irn got sie baten
Daz er in helfe tete
zu sulcheme ungerete
Den krîchen sagete calcas
Wie dem dinge was
Sulche bezeichennunge
Diz ist wandelunge
unde anders niht mere
Unser vinde êre
Wirt schiere an uns gewant
Dise stat unde diz lânt
unde diz kunicrîche
Wirt uns kurtzliche
Daz geschach ouch alsô
Ecuba was unfro
Wen in sô was geschen
Sie wolde baz ir gelucke sehen
Ein opfer sie bereite
Von grozzer zierheite
Als man daz vur dar âne stach
Als in dâ vor geschach
Alsô gescah in aber hie
Sie enkunden ez nie
Er quicken noch enzunden
Ez kumet von uwern vunden
Sprach kassandra
Wir enprinnen diz opfer anderswa
Diz zurnet pfebus
Daz in disem bethus
Ist geschehen ein mort
Als ir wol hât gehort
Hie wart achilles inne erslagen
Sie hiez daz opfer ûz tragen
ûz der ture hin vor
Dâ bestat was hector
dô man ez dâ bereite
ê man vollen vur geeite
Sô was daz opfer gar verbrant
Dar bî hetten sie bekant
Daz cassandra die wise maget
In hette vil war gesaget
Sie wurfen die schult ûf ecuba
Von der der mort ûz quam
Sie gingen mit vrohen mute
Zu irre heimute
unde hetten des alle wan
Daz ez wol solde gan
Des nachtes harte spete
dô man sich geleget hete
Antenor ginc in daz bethus
Dâ der prister theanus
Behutte ir heilictum
Daz dâ hiz palladiun
Doch mochte ez baz der tufel wesen
Wir hân vil dar abe gelesen
Waz dâ wunders abe gescah
Antenor zu dem prister sprach
Du hast hute wol gesehen
Wie unserme opfer ist geschen
Wie ez ûz der stat gevur wart
Daz weiz ich wol in bin gelart
Diz bilde wil dar nach kumen
Ioch hân ich daz wol vernumen
Enkumet ez dar nach niet
Daz uns niemer guot geschiet
Sô heilic ist diz bilde
Kumet ez ûf daz gefilde
Nach dem opfer bî daz mer
Dâ getar daz krichische her
Lenger niht bliben
Wilt du sie vertriben
Sô laz mich ez dar ûz tragen
Ich wil dich wol minnen
Sô die krîchen vliehent hinnen
unde wil dich wol minnen
Sô blibet mir eine ir habe
Dâ mache ich dich rîche abe
Der prister was mietegerne
Er wolte der habe niht enpern
Daz bilde er in nemen liez
Wende er im mite gehiez
dô der prister was betrogen
dô wart ez niet lenger verzogen
Antenor sich genante
Daz bilde er hin ûz sante
Vlixes daz bilde enphinc
Harte wol er ez behinc
Nach sime rechte er sin pflac
Beide nacht unde tac
dô merkete theanus
Daz er betrogen was alsus
Er entorste niht iehen
Wie im zu dem bilde was geschen
Als der tac ginc zu
Antenor hup sich harte vru
Zu den krîchen ûz der stat
Vlixem er bat
unde tydeus son
Swenne sie ylion
Mit sime rate gwunnen
Daz sie sich versunnen
Waz sie im gelobet heten
unde wol zu im teten
unde zu sinen kinden
Ich enmac es niht irwinden
Ob uwer wille hie geschiet
Enleistet ir mine gelubede niht
dô sprach her vlixes
warumbe zwifelt ir des
Ist ez ubel getân
Daz ir des hât wan
Daz wir mit untruwen varn
Wir suln ez harte wol bewarn
Ir unde eneas
unde anchises der an dem rate was
Sult uwers gelubedes sin gewert
Drizzic tusent marke wert
Goldes sult ir von uns haben
Daz wir ûf hân erhaben
Denket wie wirz geenden
Ir sult ez wol bewenden
Dannen schit antenor
Vlixes truc diz bilde vor
Die krîchen vreuten sich des
Calcas unde krises
Des bildes sich underwunden
Die von troyge enkunde
Gefragen noch gewisten
Mit wie getanen listen
Palladiun wer verstoln
Theanus hette ez verholn
unde torste ez niemanen sagen
Wer ez ûz hette getragen
Krises eine list vant
Dâ mit er stat unde lânt
Den von troyge âne gwn
Er hiez epiun einen zimmerman
Eines werkes beginnen
Mit grozzen sinnen
Wart daz were vollenbracht
Als er vor hette erdacht
Daz gezimmerde was herlich
Eime rosse glich
Uzen gevestent vil wol
Innen wit unde hol
Geworcht von grozzer wisheit
dô daz werc was gereit
Krises in die stat enbot
Den krîchen wer irs rates nôt
Sie westen wol daz pallas
In harte grozme zorne was
Wenne sie ir bilde hette verlorn
Sie vorhten sere irn zorn
unde hetten sô sere geforht
Daz daz ros were geworcht
Swenne sô erginge
Ir gelubede unde ir gedinge
unde zu lânde solden keren
Sô wolden siz ir zu êren
In die stat triben
Daz sie mochten bliben
In der vrouwen hulden
Sie enwolden niht dulden
Irn zorn unde ir unminne
Dâ was vil rîter inne
Die wonden daz diz mere
In harte guot were
Ouch was ir dinne ein michel teil
Die merketen daz unheil
Die zu lânde karten
unde unheilis bewarten
Der künec vilemenis
Der was merke unde wis
Zu troyge er urloup nam
unde vurte pentesileam
Mit im zu lânde
Ir vrunt er wol bekande
dô liez er sie begraben
Antenor der hette die wil erhaben
Mit priamo den alden rat
Den ir dicke gehort hât
An dem andern tage vru
Griffen sie beidersit zu
Zu gelubede unde zu gedinge
Die krîchen daz vollen ginge
Ir verretennisse
Die andern daz sie gewisse
unde mit vride musten bliben
Diz begunden antenor triben
Der ez lânge getriben hette
Priamus durch sin gerete
Quam daz ûz ûf daz velt
unde brachte golt unde gelt
Daz von im geheischet was
Anchises unde eneas
Als wir horen sagen
Hizzen ir gote ûz tragen
ê die krîchen dannen vuren
Daz sie mit truwen swuren
Daz sulich gedinge
Alsô vollen ginge
Als sie zwene unde antenor
lânge hetten geraten vor
ûf sulich unterscheide
Bot sich zu dem eide
Zu erste diomedes
Dar nach vlixes
Dar nach diomeus
Thoas unde menesteus
Menelaus unde thelamon
unde pirrus anchilles son
Als dâ was begunnen
Sie swren bî der sunne
bî himele unde bî der erden
Daz daz war solde werden
Daz von in vieren
Von den troyieren
lânge was ûf geleit
Sie viere namen verguot den eit
dô was dâ anders niht gesworn
Wen daz sie musten sin verlorn
Sint daz dâ gesworn was
Daz der troyane dehein genas
Wie solde sie dô genesen
Daz mochte ouch wol mit êren wesen
Daz er in den stric begleit
Der in eime andern hette geleit
dô sie gesworn hetten sô
Priamus was vil vro
Den eit er vur guot enphienc
Swie er doch ubel ûz ginc
Wunders was dâ vil geschit
Ir iegelich ûf den andern rit
Daz verwunden sie spate
Von manicfalden rate
Die hêrren verworhten sich
Des wart verworht ir iegelich
Priamus wonde vride hân
dô der eit was getân
ê denne er karte in die stat
Um helenam er bat
Menelaum irn man
Daz er ir die hulde gwan
Menelaus bat ouch in
Als ich von dir gebeten bin
unde ich dînen willen tete
Nû leiste ouch du mine bete
Ich hân ein gezimmer hie
Du gesehe schoner werc nie
Daz wil ich zu minnen
Geben dîner gotinnen
Die dâ pallas ist genant
ê ich rume diz lânt
Des hât dîn stat êre
Ich enbite dich niht mere
Wen daz du mir helfes dar zu
Wie ich wol darmite getu
Nû ich ez dar in triben sol
Sô bedarf ich dîner hulfe wol
Eneas sô vil dar zu sprach
Daz sin bete geschach
Priamus heim karte
Sie liefen von der warte
Alle daz ir dar ûfe was
Un volgeten im ûf sin palas
dô quamen die von troyge
Mit vröuden unde mit ioie
wâren alle die nacht
Wenne in der vride was bracht
Epius der zimmerman
Manien starken helt gwan
Die im hulfen sin werc
über tal unde über berc
Triben gein der stat wert
Daz hulzine pfert
Wart sere gezogen
Sine kunden nirgen genogen
In was zu der erbeit sô gach
Sie zugen vore un schurgeten nach
Biz daz ez quam hin vor
dô enwas dehein burctor
Sô hohe noch sô wit
Noch dehein berfrit
Noch erkere
Der im glich were
Ez was den turmen glich ho
Die von troyge wâren vro
Daz dâ vrouwe pallas
Sô wol mite geeret was
Sie zubrachen unde zuforten
Ir muren in den worten
Daz ez dar in queme
Wen ez drin wol gezeme
dô sie ez dar in brachten
Die krîchen gedachten
Sint zubroch wart ir gewer
Daz die von troyge irme her
Nich enmochten widerstan
Des wolden sie den schatz hân
Als ez ûf was geleit
Der schaz wart in bereit
unde kornes ein unmazze
Daz lizzen sie ir strazze
Vuren mit schiffen
Sus wart die stat begriffen
Von vinden unde von vrunden
Sie mochten noch enkunden
Sich niht wol hân behut
Sint im die niht wâren guot
Die in guot solden wesen
Hie hân ich von krîchen gelesen
Sie namen zu priamo urlop
unde über al sinen hop
unde baten daz er helenam
Zu einer stunt zu im nam
Unz sie zu lânde quamen wider
Sie wolden boten senden sider
Die sie gemechliche
Vurten in ir rîche
Hetten sie sie zuhant genumen
unde weren sint wider kumen
unde hetten die stat zubrochen
Sô wer in gesprochen
Witen in dem lânde
Unere unde schande
darumbe taten sie daz
Wenne ez lutte vil baz
Swenne man die stat zufurte
Daz man sie dannen hine vure
Wen daz ez durch sie eine geschach
Daz man troyge zubrach
Sie hizzen ir schif reiten
Von grozzen ziereiten
Ir segel sie ûf hingen
Von troyge sie dô gingen
unde riten unde ranten
Ir herberge sie branten
Daz vur vaste ûf stoup
Dâ lohete holtz unde schoup
Beide hutte unde stal
Wart zu aschen über al
dô karten sie gein syeon
Des wonden die von ylion
Daz sie ledic weren
Von sorgen unde von sweren
Als ez vinster nacht wart
dô hetten sie ir segel umbe gekart
In einer kurzen wile
Karten sie wider die mile
Die sie hetten über geruret
Ir schif wurden gefuret
Aber an die alden habe
Dâ sie gefaren wâren abe
Dâ enwas nieman
Er schutte sinen halsberg an
Sie wapente ir iegelich
unde bereitten sich
Als sie bî der nacht
Mit gewalt unde mit macht
Die stat zu troyge wolden hân
Sie hetten es drinne keinen wan
Ir dehein newiste
Der krîchen argeliste
dô sie begunden nahen
Ein groz vur sie sahen
Vor dem rosse brinne
Dâ wâren drizzic inne
Rittere verborgen un verholen
Den daz ros was bevolen
Der was synon genant
Der hette daz vur durch daz enprant
Daz sie quamen dâ engein
Dâ daz vur ûz schein
Dâ was die mure zubrochen
Ez was alsô vor sprochen
Ir volc hie zu karte
dô enwas ûf der warte
Noch ûf den erkere
Dehein wechtere
Des riten sie an sorge darin
Synon der luchte in
dô sie in wâren kumen
unde ez die drizzic vernumen
In dem rosse hetten
Waz wolt ir daz sie teten
ûz dem rosse sie traten
Als ez was geraten
Dâ wart lenger niht gebeit
Als ez ûf was geleit
Besatzten sie die porten
Ot in den worten
Daz ir dehein dâ enbinnen
Dar ûz mochte entrinnen
Sie hetten die gazzen gezalt
unde lagen gestalt
Beide ûf unde nider
unde vort unde wider
Sie hetten hute uberal
Dâ enwas hus noch sal
Noch dehein kemennaten
Sie weren alle verraten
Dâ wart gerant unde getrat
Sie slieffen alle in der stat
Al dâ sie slieffen
Mit swerten sie über sie lieffen
Sie slugen unde stiezzen
ê sie dar abe liezzen
Sô verlos man unde wîp
unde ir kint dar zu den lîp
Dâ wart gestalt sulche nôt
Sie lagen allesant tôt
Die in der stat wâren
Sie zugen sie mit den haren
Dâ wâren zuhouwen
Rîter unde vrouwen
Mit vrunden unde mit magen
Die edeln vürsten lagen
tôt dâ iemerlichen
unde die armen mit den rîchen
Ez mochte got erbarmen
Den wiben an den armen
Dâ sie die kint trugen
Zu tode sie sie slugen
Hus unde palas
unde waz dâ gesezis was
Von blute ez allez vol vloz
Dehein mensche es genoz
Sô ez zu dem bethus vloch
Swer in dar inne bezoch
Dem muste er den lîp lazzen
Gazzen unde strazzen
Vluzzen alle von blute
Sie enmochten vor hute
Zu deheiner vlucht kumen
Des wart in allen der lîp genummen
Die stat toten vol lac
unde als quam an den tac
Ir iegelich roubete unde nam
Allez daz im zu quam
In welichen enden man ez vant
Silber gesteine golt gewant
An golde unde an gewande
Ziereit maneger hande
Priamus vloch in daz bethus
dô konde im sin got pfebus
Zu deheinen staten gestan
Er muste dâ den lîp lân
Sin tochter cassandra
Lief im als schrigende na
In ein bethus dâ bî
Dâ klagete sie palladi
Ir nôt unde ir swere
Daz ez sô kumen were
Nû enweiz ich was mê sagen
Wen dâ was nôt unde klagen
Von mannen unde von wiben
Sie enwisten wa bliben
Sie liffen her unde dare
Swa man ir ieren wart geware
dô enmochten sie niet des gegeben
Sie musten lazzen daz leben
Sie lieffen zu dem uberisten hobe
Dâ man unden unde oben
Maneger kameren was gewon
Daz was in dem gesezze zu ylion
Dâ lieffen die vrouwen inne
unde die kuneginne
Eneas unde anchises
Volgeten in underdes
unde antenor der alde
unde hizzen in daz sie balde
Her vor gingen
Sie solden wol gedingen
San bî disen worten
Ecuba gehorte
Daz die stat verraten was
Sie sprach pfi dich eneas
Pfi dîn êre pfi dîn leben
Du hast magen unde neben
Vil ubel mite gefarn
We wie manic muter barn
Von dînen schulden tôt lit
We der unseligen zît
Dâ du inne wurde geborn
Du hast alle die verlorn
Die du behalden soldes hân
Wie hast du armer sus getân
Eya troyge reine
Wer ist der dich nû weine
Sint dine lute
Hie ligent hute
Alsus iemerliche erslagen
Die dine êre solden tragen
Die hant dich leider gevalt
Sie klagete vil unde schalt
Idoch bat sie eneam
Daz er polixenam
Neme an sine hute
Polixena die guote
Die was sere verzauget
Eneas troste die mauget
Underdes ersluc pirrus
Priamum in dem bethus
Daz daz blut ûf den lector spranc
Dâ man irn goten ûfe sanc
Menelaus ouch quam
Dâ er vant vrouwen helenam
Were er schiere niht comen
Sie hetten ir den lîp genumen
Andromache unde cassandra
Die wurden wol behut dâ
Von ayace oileo
Der behutte sie sô
Daz ir deweder hete
Dehein ungerete
Grozzen schaden sie taten
In den kemennaten
Brachen sie die zirde abe
unde namen die habe
Swa si sie vunden
Dâ die gote stunden
Gezieret harte reine
Mit golde unde mit gesteine
Den namen sie ir zierheit
unde lizzen in ir gotheit
Sie lizzen den got un namen daz golt
Un daz gesteine dar in gevult
Bethus unde palas
unde allez daz dar inne was
Daz wart allez verkart
Unz in der schatz aller wart
Als ich ytim hore sagen
Zu samne hizzen sie ez tragen
Beide schatz unde gewant
unde swaz man zirden irgen vant
Daz hizzen die behalden
Die ez von rechte solden walden
An eime hoûfen ez allez lac
Ir gwin unde ir beiac
Daz teilten sie gliche
Dâ nam ir iegeliche
Weder minner noch vort
Den nach dem werde un nach der gebort
Ouch wurden sie in ein
Daz von den vieren was dehein
Antenor noch polidamas
Anchises noch eneas
Sie enbehilden daz leben
Ouch wart in gegeben
Als ez gesworn hete
Diomedes der stete
unde der wise vlixes
Ayax zurnte underdes
Uzzer mazzen sere
Daz helena genesen were
Er wolde sie gerne hân erslagen
Kume binnen drin tagen
Vlixes dâ zu samne treip
Daz er mit gemache bleip
Cassandra quam gande
Agomennon wande
Daz im der klaren sunnen schein
Blicte under die ougen sin
Sô wol was sie getân
Er wolde sie zu wibe hân
Mit ir ginc dimena
unde ir gellin ethra
Ir itweder harte schone was
Die eine nam achmas
Die andern demophon
Hern priamis son
Helenus der wissage
Der was zu strite ein zoge
Des genoz er dâ der zageheit
Daz im nie geschach leit
Andromacha hectoris wîp
Die behutten ouch irn lîp
Sie wâren guot beide
Des bliben sie âne leide
Von cassandren unde heleno
Wurden die krîchen gebeten sô
Daz ir muter ecuba
Irn lîp behilt dâ
Um hectoris sune zwene
Daz was unwene
Daz ez sô geschee
Wen daz mit grozzer vlehe
Der cassandren hete behat
Agomennon darumbe bat
Durch cassandren eine
Genasen alle gemeine
Die vrouwen von ylion
Des half agomennon
Wen man durch sine bete
Harte gerne dâ tete
Den vrouwen wart vride gegeben
unde was allez worden eben
Sie wolden zu lânde keren
ê sie kumen weren
ûz der porten
Sie sahen unde horten
Ein weter harte swinde
Daz mer von dem winde
Sluc ûf unde nider
Sie karten in die stat wider
In eime mande ez nie gelac
Beide nacht unde tac
Tegeliche starc ez was
dô saugete calcas
Ir prister unde ir wissage
Daz in der helle hete klage
Megera unde allecto
Dise vurie zwo
unde thesifone der mite
Durch ir driger unsite
Was von winde unde von waze
ûf dem mere die unmaze
Daz ich ez iuch gesagen niet enkan
Weder wîp noch man
Sie haben darumbe zorn
Daz achilles hette verlorn
den lîp durch polixenam
unde ir nieman den lîp nam
Ne were des niht geschen
Sie enhetten niemer mer gesehen
Schone weter zu irre vart
dô pyrro daz zu wizzen wart
Durch sinen vater achillen
unde durch der vrouwen willen
Suchete er die maget san
Sie hetten bî der zît wan
Daz sie heten sulchen gewalt
Wen sie quelten der wer gequalt
Sie mochten ouch ruwe geben
Die krîchen begunden derane streben
Als in calcas hette gesagit
Daz in wurde die maget
Sie suchten her unde dare
In eime gaden wart ir gewar
Der ungetruwe antenor
Der zoch sie mit dem arme herfor
Agomennon zu im nam
Die schonen polixenam
unde entwurte sie pyrro
Vlixes rit im dô
daz er sie hin wec truge
unde zu tode sluge
ûf sines vater grabe
Wir muzzen dirre rede kumen abe
Daz ist alsô guot bezite
Als man lenger bite
Sin rat der geschach
Dâ von quam groz ungemach
unde groz leide
Als ich dar nach bescheide
dô leitte sie pyrrus hin
Swie sie schrige oder grin
Des nam er deheine war
Sie sprach dô er sie leitte dar
Edel man pirrus
Wie leit ir mich sus
wamite hân ich dit verscholt
Ich was uwerme vater vil holt
hât in mîn bruoder erslagen
Lebet ich iemer ich wolde in klagen
Ez entu denne mîn sunde
Ich enwiste noch enkunde
Von warheite wizzen
Waz mir si gewizzen
Ach ir arme sunderin
Daz ich mit unerin
Alsus wirde geleit
Ich entet in mê dehein leit
An werken noch an worten
Die ir rede gehorten
unde ir nôt sahen
Die musten enphahen
Iamer unde ruwe
Die vrische rose nuwe
unde ir varwe die von ir schein
Die wâren glich unde ein
Sô schone maget sô schone kint
Bewewete nie der win
Noch enbeluchte nie die sunnen schin
Pirrus leiz alle rede sin
Er leite sie zu dem grabe wert
unde zuckete sin swert
Uns sluc ir daz houbet abe
ûf sines vater grabe
Daz grap wart von blute rot
dô die maget was tôt
Ir muter ecuba
Stalte groz wunder dâ
Sie beiz unde kram
Allez daz ir zu quam
Zu handen oder zu munde
Der krîchen dehein enkunde
Vor ir nieren bestan
Sie liz under sie gan
Mit einn mezzer daz sie truc
Einen künec sie zu tode sluc
Un zwene grefen dar mite
Ouch engalt sie irre unsite
Man mochte wunder schowen
Sie begriffen die vrouwen
unde bunden sie zu einn pfale
unde wurfen alle zu male
ûf sie mit steinen
Ir vleisch mit irme gebeine
Wart sô gar zurslagen
Man sol lânge dar abe saugen
Daz sie den lîp alsô verlos
unde sô bittern tôt kos
Noch wart sie bestat
Ein teil verren von der stat
In eime harte schonen graben
Noch hât die stat namen dar abe
Unselic stat alle verkart
Wenne dâ begraben wart
Die edel kuneginne
vurkart ûz irn sinne
Alsô verlos sie den lîp
Sie was iedoch ein vrumic wîp
Ir was ir leit alzu leit
Des gwan sie sulche tobeheit
Von anders deheiner schande
Des geschach in dem lânde
Wunderliche geschichte
Als ich iuch berichte
Sich hup ein harte groz strit
Ayax sprach zu der zît
Von salemine
Ich unde die mine
Wollen hân palladiun
Ich hân prîs unde rum
unde ritterliche êre
Hie begangen mere
Danne ein ander habe getân
Des wil ich diz bilde hân
dô sprach diomedes
Wer stat iuch des
Ez ist iuch allen wol kunt
Ich bin dicke worden wunt
Zu sturme unde zu vechte
Ist ez iemannes von rechte
Nach sime werde
Ich wene ez mir werde
Thelamon sprach sine wort
Uwer rede ist ungehort
Sol ez iemannes sin
Nach sin werde sô ist ez mîn
dô sprach under des
Der wise vlixes
Mir ist vil ungemach
Daz uwer hute dehein beiach
Daz ez sin wesen solde
Ob ich es niht enwolde
Sô tete er affechte
Swelich uwer es gedechte
Ich sage iuch warumbe ez mîn ist
Ich hân mit mîner list
Daz bilde gwunnen
Man mac es mir wol gunnen
Ez wart mir gesant ûz der stat
dô hette ich ez wol behat
Wen daz ich ez durch truwe tete
Mit rate unde mit mîner bete
unde mit mîner lere
hât ir dise êre
Hie zu troyge beiaget
Daz golt daz ir hêrren traget
Die guldinne vingerlin an der hant
unde daz schone siden gewant
unde daz edel gesteine
unde die lin wat kleine
unde daz silber daz ir hât
Daz gap iuch allez mîn rat
Ich enverwizze es iuch niet
Ich weiz wol daz ich eine riet
Des wir alle rîche sin
darumbe ist diz bilde mîn
Ayax sprach ich wil iuch wern
Swer sich den toren lezzet schern
Der ist selber ein tore
Ez horte mîn ore
unde ez hant mîn ougen gesehen
Des mîn munt wil iehen
Wir kumen alle
Von uwerme rate zu schalle
unde zu bosme worte
mîn ore daz horte
Daz wir swuren meineit
Ez ist mir ouch vil leit
Daz ez mîn ouge ie gesach
unde mîn munt ie gesprach
Daz ir mich hiezzet sprechen
Mag ich ez gerechen
Sô sol ez iuch geruwen
Daz ir mit untruwen
Mit deheiner ander wisheit
Mich alsô verre hât verleit
Mit hât ein tore des geschorn
Daz ich durch in hân gesworn
Daz ich meineidic bin
hât ir kunst oder sin
Daz ist ubel an uns schin
Sint wir truwelos sin
Dez enlazze ich mich niet an
Wende ich baz dienen kan
Mit mîner massenige
Was ich zu cornancige
Un zu trace gesant
Dâ nam ich allez daz ich vant
Polimestor wol entsub
Daz ich im ûf hub
Allez daz er hete
Sine spise sin gerete
Der künec von vrixen lânde
Harte wol erkande
Die stetekeit mîn
Er weste wol daz ich sin
Dehein gnade newolde hân
Er enmochte mir niht wider stan
An sinen danc ich ûf las
Swaz in sime lânde was
Gargarie unde arysan
Copsin un arisban
Dise kunicrîche
Twanc ich geweltliche
Manege êre ich dâ nam
Swaz sô mir zu quam
Daz was allez verlorn
Ich brachte iuch dannen daz korn
unde kuwe unde swin
unde vleisch unde win
Erweiz unde bonen
Des sol man mir nû lonen
Âne diz hân ich vil getân
Des wil ich diz bilde hân
Wil ez mir vlixes nemen
Sô lazze man uns bezemen
ûf dem kreizze
Nû zu ageleizze
Behertet ers dâ sô vure ez hin
Seht wa ich gereit bin
Hette achilles daz leben
Dem solde manz von rechte geben
Der brach die burge un twanc die lânt
Die kunige der drinnen uberwant
Die stete er verbrante
Der künec vorbante
Von sinen henden tôt lac
An anders guot beiac
Sine tochter er nam
diomedeam
unde anders manege schone maget
Der prister krises noch klaget
Um die tochter sin
Syre unde iherapolyn
Die wuste er eine
Wir genuzzen es alle gemeine
Daz enelyacas
Unser geleite her was
Ez wer im liep oder leit
Ouch quam sin in erbeit
Ein stat heizzet pedason
Die gwan er un erion
Dannen was brises
Ytis bereitet mich des
Daz sich der vor leiden hinc
dô er im die lute abe vinc
unde im sine tochter nam
ypodomiam
Manic êre uns von im wart
dô wir wâren ûf der vart
dô wir her quamen
Den sic wir hie namen
Von sîner manheit
Vlixes sprîchet wisheit
Der wil ich geswigen
Ich wil dâ hin nigen
Dâ achilles ist begraben
Von dem wir alle sin erhaben
An guote unde an êre
Ob er in liebe were
Diz palladiun were sin
Nû ist des niht . nû ist ez mîn
Manege rede unde manic wort
Wart dâ von in zwein gehort
Die nuwit ne verstiez
Agomennon dô enthiez
Vlyxi er solde ez hân
Des wolde er im bî stan
Dâ enwere dehein vürste
Der ez wider reden turste
Sint daz er were
Ir aller richtere
Daz entet er um anders niet
Wen daz er pirro daz riet
Daz helena sins bruoder wîp
Vor im behilde irn lîp
Hie hup sich maneger leige
Ruf unde geschreige
Den krîchen was allen leit
Daz agomennon dar âne streit
Daz vlixes daz bilde hete
Sie sprachen warumbe er daz tete
Wen ez baz gezeme
Daz ez ayax neme
Des were er harte wol wert
dô begreif ayax sin swert
Mit beiden sinen handen
unde sprach ich wil diz anden
Einewis oder anderwis
Er si tump oder wis
Swer durch ritterlichen rum
Wolle diz heilictum
Beherten oder behalden
Der lazze es heil walden
Er trete her un berede ez hie
dô enlac sin arm nie
Unz er einn rum gwan
Dâ enwas nie dehein kune man
Der sin torste erbiten
Sô ginc er umbeschiten
Mit susgetanen leiden
Wart die rede gescheiden
Daz ir iegelich vor vloch
Swa sô ayax nach zoch
Des gwan er grozze vintschaft
Von vlixe unde sîner ritterschaft
unde von agomennone
Vil grozzer unde ouch mê
Hie enhore ich itim niht mê sagen
Des morguns dô ez begunde tagen
War ayax vunden
Wol mit tusent wunden
Aller zuhouwen un zuschit
dô nekunde bî der zît
Nieman rechte verstan
Wer daz hette getân
Doch enwart ez sô niht verswigen
Des wart vlixes gezigen
unde ouch menelaus
darumbe vehete si pyrrus
Als ez quam ûf den tag
bî einzeln stucken dâ er lag
Pirrus in zu samne las
dô weinte alles daz dâ was
Pirrus niht enwest
Wie er getete daz beste
Ouch enweste er was sprechen
Er wolde in gerne rechen
Ob er weste an weme
Er mochte an disme noch an deme
Deheine rechte schult haben
Doch liez er in begraben
Alsô herliche
Daz dehein sin gliche
Nie newart bestat baz
In ein guldin vaz
Wart ayax geleit
Daz was priamo bereit
Der solde dar inne sin gelegen
Dar in legete man den degen
Vlixes binnen vier tagen
Sint daz ayax wart erslagen
Entorste mê zu lichte kumen
Im hette gerne den lîp genume
Pirrus unde sin her
Des hup er sich bî nacht ûf daz mer
Mit allen sinen mannen
Alsus quam er dannen
Diomedi er daz bilde liez
Daz dâ palladiun hiez
Des namen hundert rîter ware
Wol gewapent un wol gare
Beide nacht unde tag
Alda ez behalden lag
bî der selben stunde
Cassandra klagen begunde
unde hette daz geweinet
Daz ir muter was gesteinet
unde irme vater daz houbet abe
Un ir swester erslagen ûf dem grabe
Ouch hette sie mer vorgesehen
Daz agomennon solde geschen
Zu agomennone sie sprach
iuch nahet groz ungemach
Ob ich ez sprechen turste
Ez ist simelich vürste
Dem ir getruwet harte wol
Als vrunt vrunde sol
Swie ir in zu vrunde hât erkorn
Ir hât sin den lîp verlorn
In uwers selbes huf
Daz mîn vater in dem bethus
Vor dem altare wart erslagen
Daz wil pfebus niht vertragen
Er rîchet in harte schiere
Die armen troyre
Die werdent alle gerochen
Diz hant unse gote gesprochen
Pallas unde apollo
Des werden die alle unfro
Die ez hant geraten
Als die selben taten
Die krîchen erbibeten uberal
Ir iegelich erforhte sinen val
Sie wunderten sich sere
Von wem ir richtere
Den lîp solde verliesen
Sie kunden es niht erkiesen
Noch wizzen von rechte
An wen sie des dechte
Antenor bat mit vlehen
Die krîchen umbe die vehen
Die sie under in heten
Daz siz durch got teten
unde lizzen sie zugan
Als er es sich hete understan
Diz dinc er alsô lânge treip
Unz ez in guoten bleip
unde als ez zu guote quam
Mit im er sie heim nam
unde gap in alles des gnuc
Des die erde ie getruc
Spise maneger hande
Sine schuzzelen er umbe sande
Zam unde wiltbrat
Als ir dicke gesehen hât
In der grozzen hêrren hobe
Beide zu rume unde zu lobe
Als er in gnuc hette gegeben
unde ez allez was eben
Under den krîchen in rede was
Daz her eneas
Polixenam die schone maget
In des tages hette versaget
dô sie antenor
ûz der kameren zuge her vor
Dâ sie was inne
Diz duchte sie unminne
dô sie gwunnen die stat
Des tages in ecuba bat
Daz er sie naher im nam
Des barg er polixenam
Des schuldigete in agomennon
unde pirrus achilles son
Ez was in beden vil zorn
Sie zigen in er hete gesworn
Daz er niemer mere
Deheiner hande swere
Den krîchen mê getete
Daz er die maget hete
Vor in verborgen
Ez solde im kumen zu sorgen
Ir iegelich im zu rechte vant
Er solde rumen daz lânt
Er hette gesworn mein eit
Des wart im dâ ûf geleit
Sie wolden ez in niet erlazze
Er vure sine strazze
Er were meineidic
Des wart er vil leidic
Iedoch im ein vrist wart
Unz er sich bereitte zu der vart
Un sine schif dar mite
Noch danne kunde sîner unsite
Pirrus niht vergezzen
Daz der helt vermezzen
Ayax alsô er mordet lac
Sine rîter unz an den dritten tac
Mit andern sinen magen
ûf im lagen
unde hetten ûf sime graben
Ir har geschorn alliz abe
Von den grozzen leiden
Wenne er sô was verscheiden
Hetten sie sich gequalt
unde sô sere verstalt
Daz ir iegelich
Eime toren was glich
Ir dehein sin vergaz
Sie klageten baz unde baz
Sie westen wol âne wan
Ez hete agomennon getân
unde sin bruoder menelaus
Diz klagete pirrus
unde allez daz volc daz dâ was
Sie hizzen si plistenidas
Daz was ein ungetruwe diet
Die daz ergeste gerne riet
Agomennon wol sach
Daz im zu rumen gescah
Sine schif er reitte
Kume er ir erbeitte
Daz er in daz schif quam
Sinen bruoder er mit im nam
unde dô sie mit den schiffen
Die hinefart begriffen
Umb allez daz dâ ie gewart
Weren sie niht umbe gekart
Von zwein kuninginnen
An witzen unde an sinnen
Biderbe unde stete
Ayax zwene sune hete
Iunc unde kleine
Antides heiz der eine
Uns sin muter glauca
Die ander vrouwe hiez themisa
unde ir sun eustatis
Zu irme alder wol wis
Ouch was ir iegelich
Sime vater wol glich
Dise zoch theuces
Unz sie schilt unde sper
Mochten wol geurborn
Daz sie irn vater hetten verlorn
Swie iunc sie weren
Ez begunden in vermeren
An den die daz hetten getân
Hie muz ich dise rede lân
unde griffen an die alde
Die krîchen begunden sich balde
Bereiten zu der heimfart
Der winter was in zu gekart
Die sumer wunne was gelegen
Starc wint sur regen
Ubel zît in allen enden
Treip die ellenden
In ir lânt zu krîchen wider
Eneas bleip dâ noch sider
Die krîchen karten dannen
Mit sinen mannen
Was in kurzen tagen dâ vor
Von troyge gekart antenor
Ich enweiz rechte in welich lânt
Wen ich es gescriben niht vant
Wie daz lânt geheizzen was
Itzunt hette eneas
Sich bereit harte wol
Sine schif wâren spise vol
Des begunde er vragen
Zu vrunden unde zu magen
Welch ir varen wolde
Er enmochte noch ensolde
Dâ niht mê bliben
Wie solde ich hie becliben
Sprach her eneas
Dâ vröude unde wunne was
Dâ enist dehein veste
Ylion was die beste
Die hant die krîchen zufurt
Quemen her morder in gerurt
Ich enkunde deheiner note
In disme einote
Entsitzen des wil ich varn
Ich wil ez harte wol bewarn
Daz ich eine hie beste
Ir hêrren ich enweiz niht mê
Swer sô varen wolle
Der werde mîn geselle
Die wile hette er gesant
Boten hin in daz lânt
Dâ anthenor was inne
unde enbot im holde minne
unde hiez in vil sere biten
Sint die krîchen weren geriten
Daz er zu im queme
unde sine wort verneme
Was sie wolden anegen
Ob sie zu troyge solden besten
Oder dannen keren
Sint die krîchen hinwec weren
Als er die botschaft vernam
Er ilte daz er dare quam
Doch endorfte es in niht erlângen
Er wart wirs enphangen
Denne im gelobet were
Eneas schuldigte in sere
Daz er were truwelos
Daz ich die krîchen zu vrunt verlos
Daz was allez uwer scholt
Dâ mite hette ich daz verscholt
Daz in von iuch zu oren quam
Daz ich polixenam
Hette behalden
Der tufel muzze walden
Uwer untruwe
Nû saget ungetruwe
Sint ich die stat hân
Wa turret ir bestan
Keret ûz dem lânde
Hette ich ez deheine schande
Ir gesehet niemer mer sunnen schin
Ir muzzet ellende sin
Anthenor erforhte harte
Mit den sinen er dannen karte
Alsô iemerliche
Rumete er daz rîche
Er hup sich ûf den se
dô enweste er niht mê
Als daz daz nie gewart
Wa er sich liezze an die vart
dô volgete er dem winde
unde ouch sin gesinde
Sie enwisten rechte wa engein
Sie vuren über manegen stein
über berg unde grunt
Daz ir schief nieme bestunt
ê sie quamen in ein lânt
Dâ daz mer was genant
Adriaticun mare
Dâ wurden sie mit dem hare
Alle begriffen
unde beroubet in den schiffen
Ir wart dâ harte vil erslagen
Daz westen sie weme klagen
Vil groz was ir schade
Idoch quamen sie zu stade
Leidic unde unfro
Dâ gesahen sie einen vels ho
Eben breit gliche groz
In drin enden daz mer drunbe schoz
In andersit tygris
Man saget daz daz paradis
Dem wazzer were harte na
Die hêrren bliben alda
unde begriffen den berg
unde ubeten alle zimmerwerg
unde buweten in einen mande
Daz anthenor sich verwande
Daz alle werlt kunne
Die burc niemer gwunne
Der vorhter im kleine
Dâ was ein rîche geine
Ierobin hiez daz lânt
Mendeus was der künec genant
Der des lândes wilt
Anthenorem er wol hilt
Er hette in kurzer zît verscholt
Daz er im was sô holt
Mit geuogen vn mit heimelicheit
Daz mere hette sich gebreit
Man hette ez zu troyge wol vernummen
Wie ez antenor was kumen
Als ez itis hât geschriben
Die zu troyge wâren bliben
An den rat sie vielen
Daz sie mit zwein kielen
Ruvieten snelliche
In daz selbe rîche
Dâ sie anthenorem vunden
Buwen sie dâ begunden
Dâ gwunnen sie inne
An habe unde an gwinne
Daz sie in kurzen iaren
Wol gerichtet wâren
Hie kere ich an die strazzen
Die ich hân gelazzen
Von der krîchen widervart
Als mich itis hât gelart
Waz den krîchen geschach
Weme gemach wem ungemach
Wer in dem mere bleip
unde wen daz ungewiter treip
unde des meres unde
In die unkunde
Wer dâ starp oder genas
Wie disme unde deme was
Beide vor unde vort
unde hie unde dort
Als ich es vor bereitet bin
Alsô sage ich von in
Sie vuren ûf dem hohen mere
Ir mernere un ir vere
Hetten sie bracht gein ein lânt
Dâ was daz mer genant
Egeun mare
Die sunne schein klare
Der wint was harte guot
Sie wâren des weters wol gemut
unde des guotes gemeit
Sie vuren mit grozzer rîcheit
Von troyger rîche
Alle gliche
Als daz swarze bî dem wizzen ist
Alsô wart in kurzer vrist
Ir süeze weter ir vröude wart
Umbe gewant unde gekart
In ein ungeverte
Daz weter wart herte
unde die swarzen wolken
Nider zu der erden solken
Der himel wart trube
ê sich der wint erhube
Sô was der sunnen schin ergan
Der wint liez ouch dare gan
unde warf sie vort unde wider
Die unden sluc sie ûf unde nider
Ouch schumete der se
In wart von starken regene we
Die donre slege wâren groz
Der blic in under die ougen schoz
Sô daz in daz har verbran
Dâ newas dehein man
In hette der regen na ertranct
unde der blic gar besanct
Der donre erveret
unde der wint verkeret
unde daz mer ir schif alzu triben
Ir was dâ vil tôt bliben
Ouch quam ir ûz ein teil
Die selben hetten unheil
Mir saget ytis alsus
Daz ayax orleus
Sine schif gar verlos
Arm unde gnaden los
ûf einer dil er ûz swam
Unz er doch zu stade quam
Dâ lac er eine unde schrei
Daz mer er ûz dem munde spei
Zuswollen unde zudrungen
Sine gesellen in dâ vunden
Daz selbe daz ir genas
Daz merre teil ertrunken was
Die dâ genasen
Die wâren zublasen
zudrungen unde zuswalt
unde alsô sere verstalt
Houbet buch unde bein
Sô daz ir dehein
Den andern bekante
ê er sich nante
Dannoch enkante er in niet wol
Im was wazzers vol
Ougen oren nase munt
Diz weter dri tage stunt
An dem vierden umbe mitten tac
Harte kume ez gelac
Hie zuhet ein ander rede in
Als ich dar an geleitet bin
Alsô leite ich iuch vort
Ein vürste hete gehort
Ein lugenlich mere
Wie palimedes were
Von vlixe erslagen
Alsô horte er sagen
Durch haz unde nit
Als ir vor berichtet sit
Paris hette in den lîp genommen
Sime vater was daz mere kumen
Ez hetten die krîchen getân
Des betrouc in sin wan
Pamplus was er genant
Er hetter über al sin lânt
Den krîchen lage gestalt
Sô groz was sin gewalt
Sie mochten sich des niht bewarn
Sie musten durch sin lânt varn
Pamplus hette gehort
Daz troyge were zustort
unde die krîchen wider karten
Des liez er in warten
Beide tac unde nacht
Ouch hette er daz vor bedacht
Daz er wolde wachen
dô liez er vur machen
Swenne sie begunden nehen
Daz sie daz vur sehen
unde sich dar nach berichten
dô quam ez von geschichten
Daz in den selben stunden
Die krîchen kunden
Nieren comen ûz dem mere
dô gesach der vere
Daz ûf ein berge ein vur bran
Der berg hiez eboean
Dâ berichten sie sich nach
In was zu dem berge harte gach
dô was panplus dâ bereit
Daz er gereche sin leit
dô sie quamen zu geraht
Sie mochten vor der vinster nacht
Einen stic niht gesehen
Des muste in leide geschen
dô sie quamen zu stade
Sie wonden daz ir schade
Gar were ergangen
Ein vels hette gehangen
über den stat manic iar
Vil groz unde swar
Mit den sinen pamplus ûf hub
Als er ir dar under entsup
Er stiez den vels daz er viel
dô enwas dâ nieren dehein kiel
Noch mensche dar unde
Er sluge in zu grunde
Die vordersten bliben alle tôt
Die hindersten horten dise nôt
Mit schiffen unde mit schifmannen
Karten sie dannen
Pamplus hete einen son
Von dem was man gewon
Ubeler tete
Ubel wort er hete
In dem lânde über al
Der quam zu einer vrouwen die hiez eygal
Er sprach was tustu des
Daz dîn man diomedes
Ein ander wîp genommen hât
dîn wirt nie dehein rat
Er hât ir truwe gesworn
Du hast dîn lânt gar verlorn
Er bringet briseidam
Die er zu troyge zu wibe nam
Er vert her mit einer grozzen schar
Vrouwe nû nim war
Daz dir iht missege
Vrouwen klitemestre
Agomennonis wibe
Swur er ouch bî sime libe
Daz er ein ander wîp brehte
unde ir ubel zu tune gedechte
Daz sie sich vor sehe
ê ir ubel geschee
Vrouwe egial besante
Ir vrunde die sie bekante
unde sagete in diz mere
Daz ez in leit were
Sprachen ir mage
Des stalten sie lage
Gein dem berge eboean
Dâ quamen sie thelefum an
Thelefus satzete sich zugewer
Eygal mit irme here
Tete den krîchen grozze nôt
Ouch bleip ir bruoder dâ tôt
Der edele assandrus
Den ersluc theseus
Als diomedes vernam
Wi assandrus dar zu quam
Daz er tôt was bliben
Er quam ûf in getriben
unde sluc im slac über slac
Alda er tôt lac
Die lute des iahen
Die diz von im sahen
Daz im daz liep was
Daz sin swager niht genas
Er wolde sine swester zu kebise hân
Des werten sie im daz lânt san
Des wart er zu leiden
Als ez was gescheiden
Sie triben in ûz dem lânde
Er enwiste noch erkande
Dehein bezzer ende
Des wart er ellende
Klitemestra agomennonis wîp
Die verriet im den lîp
Harte unwipliche
Sie hette bosliche
Mit eime rîter getân
Den wolde sie zu adel hân
Egistus was er genant
Er enhette burg noch lânt
Klitemestra von disem man
Esyonam ein tochter gwan
Mit egisto sie riet
dô sich tac unde nacht schiet
Daz er ging ûf den stat
dô agomennon ûz dem schiffe trat
Dâ mordet er in ûf dem stade
Daz was schande unde schade
Daz ein künec wol geborn
Von sulchme rîter was verlorn
Ouch was daz iamer harte groz
Daz ein vrouwe irn genoz
Durch einen bosen verkos
unde dar zu wart truwelos
Der künec agomennon
Hette von ir einen son
Der hiez orestes
Taltibius versan sich des
Ob er mit der muter blibe
Daz er niemer mê beclibe
Des brachte er in ydomeneo
Leidic unde unfro
Daz sin hêrre was erslagen
unde begunde ez im klagen
Ydomeneo was leit
Daz von sines wibes bosheit
Agomennon tôt lac
Sin herze ez allez erschrac
Orestem er zu im nam
Unz er zu korintien heim quam
Sin wîp sie beide wol enphinc
Mit armen sie in umbe vinc
Ouch wurden sie wol enphangen dâ
Von sîner tochter klymona
Ydomeneis wîp thesaris
Zoch orestem alle wis
Zu korinten lânde iemer sint
Als er were ir kint
Alsus bleip agomennon
Diomedes thideusis son
Der newiste wa er solde
Zu salemine er keren wolde
Daz im thelamon riete
Ob er mit bete oder mit miete
Sin lânt mochte wider hân
dô wart er von theucro bestan
Vor im er kume genas
Theucrus ayax bruoder was
Der zeich in er hette geraten
Daz sime bruoder den tôt taten
Agomennon unde vlixes
Des karte diomedes
Mit sorge unde mit trurde
ûz der geburde
Demophon unde achamas
Der hêrre agomennon was
Die enwisten wi gebaren
dô sie an im gehonet wâren
Sie duchte daz schande
Kerten sie ûz dem lânde
Âne kamph unde âne strit
Doch enmochten sie zu der zît
Egisto niht wider stan
Swie gerne siz wolden hân getân
dô riet in nestor
Daz sie sich wol versunnen vor
Waz in guot were
Mit leide unde mit swere
Karten sie in daz lânt
Daz chorintia was genant
Zu troyge dannoch bliben was
Mit sime her eneas
Er were gerne dannen gekart
dô werten im die ûz vart
Die vürsten vermezzen
Die um in wâren gesezzen
Die heten gerne im den lîp genumen
Sie sprachen ez were von im kumen
Daz troyge were verraten
Manic leit sie im taten
Er hette gehort underdes
Daz diomedes
Hete gerumet sin lânt
Des hete er zu im gesant
Boten unde briefe
unde bat in durch sine libe
Daz er im hulfe dannen
Er wolde im mit sinen mannen
Helfen sin lânt beherten
Gein den die ez im werten
Daz geschach alsô
Diomedes was vro
Vil balde er dar qum
Daz er eneam
Brechte ûz dem lânde
An laster unde an schande
Geschach in beiden groz schade
Ir vinde bestunden sie ûf dem stade
Sie satzten sich zu gewer
unde behilden daz mer
Vil menliche
Iene von dem rîche
Die wurden sigelos
Ir deweder der sinen vil verlos
Swi schadehaft sie weren
Sie karten dannen mit êren
Diz mere hin zu krîchen schal
Ez vernam vrouwe egial
Hern diomedes wîp
Sie dachte ê sie lânt unde lîp
Von ir zweier mach verlore
Sie wolde daz bewaren vore
Des sante si boten in engein
Sie dachte sie mochte in zwein
niht vor gesitzen
Des wart ez mit witzen
Wol zu samne getriben
Daz er unde sie mit gnaden bliben
Sus gwan er sin lânt wider
Eneas vur dannoch sider
Manegen tac vur sich
Von veldiche meister heinrich
hât an sime buche gelart
Von eneas vart
Wa er unde die sinen hin karten
Sie bliben zu lamparten
Ydomeneus von krethe
Oresti gesaget hete
dô er zu sinen taugen was comen
Wie egiste hete genomen
Sime vater den lîp
Sin muter were ein ubel wîp
Sie hete geraten den mort
dô orestes hete erhort
Wie sin vater was bliben
Sin herze erschrac er begunde biben
niht lenger er beitte
Er samente sich bezitte
Zwe tusent er gwan
unde siben hundert man
Bracht in vorenses
Der hêrre unde orestes
Dâ wâren egisto bede gram
Der eine daz er im den vater nam
Der ander wolde in durch daz bestan
Er hete sine tochter gelân
Des karten sie von athene
Hine zu micene
Dâ was die kuneginne
Klitemestra inne
Egistus was dâ heime nieht
Klitemestra sere entriet
Doch satzete sich zu were
Ir son mit sime here
sîner muter sige âne vacht
Er gwan die stat mit macht
Sine muter er viec
An einen boum er sie hinc
Als sie was erhangen
Er zoch ir mit einer zangen
Ir lide von irme libe
Ez engeschach nie wibe
Von sune sulche quale
Zu dem selben male
ê sie vollen were tôt
Sinen knechten er gebot
Daz sie sie zugen in die graben
Die vogel solden ir vleisch haben
Ir gebein die hunde
In der selben stunde
Quam egistus zu gerant
Daz er berette daz lânt
Des wart der arme sigelos
Er wart gefangen unde verlos
Sine unrechten êre
unde leit grozze sere
ê er die ougen vurlure
Im wart ein tôt geleget vure
Den er wol muste klagen
Man bant in nacket zu einn pfagen
unde sleifete in durch die strazzen
dô enwart er niht gelazzen
ê im zufielen die liede
Sint hinc man in mit der wide
Dâ er mite gebunden was
bî die stat mizenas
Diz mere wart gemeine
über al die geine
Beide zu hus unde zu hobe
Eteswa quam er es zu lobe
Eteswa zu ubeln worte
Zu schaden unde zu vorhte
Sin veter underdes quam
unde brachte mit im helenam
Er quam arm zu lânde
Von habe unde von gewande
In maneger nôt er sint bleip
Sint sie daz weter zutreip
Er quam rechte zu stade
Dâ agomennoni der schade
Sime bruoder was geschen
Daz wolc lief ûz durch besehen
Durch kaffen durch schowen
Helenam die vrouwen
Ir iegelich sie gerne sach
Durch die die nôt alle gescah
Menelao was zorn
Daz er den bruoder hete verlorn
Daz klaget er vil sere
Ouch saget er zu mere
Daz theucer zu kypre was bliben
unde were dâ wole becliben
An lânde unde an gesezze
unde wie ein slânge vrezze
Canopun sinen schif man
Dâ sagete er harte vil van
Ander mere er niht vergaz
Sint vur er vurbaz
Hine gein micenas
Dâ sin lânt bî was
Dâ enphinc man in zu sime rechte
Beide sin geslechte
Sine vrunt unde sine man
Unz er guot gemach gewan
Von maneger hande sache
Nah sime ungemache
Sint wart groz rede erhaben
Daz orestes in dem graben
Sine muter gesleiffet hete
Daz man im den tôt tete
Rieten sie alle gemeine
dô widerret ez eine
Menesteus der herzoge
Er sprach ez ensolde nieman zu gezoge
Kumen umb sulche tat
Durch sîner muter rat
Were sin vater tôt bliben
unde hete in selbe vertriben
Sie hette von rechte irn lîp verlorn
Des wart er zu kunige erkorn
über al sines vater lânt
Menesteus wart mit im gesant
Daz er sin geleite were
An sines vater êre
Des vurte er in gewaldecliche
In sines vater rîche
Hin zu micenas
Dâ sin houbet stat was
Orestis swester erigena
Egistis tochter die was dâ
Der was alsô vil leit
Daz orestes zu reit
unde daz rîche enphinc
Daz sie sich vor leiden hinc
Ydomeneus von krete
Der orestem gezogen hete
Der geschuf daz er zu wibe nam
Menelais tochter ermionam
Die er von helenam gwan
Sines vetern tochter man
Wart hern orestes
bî den geziten pflac man des
bî der zît quam von krete
Mit grozme ungerete
Vlixes der wise
Von winden von yse
Von hitze von meres vlut
Swarz unde unbehut
Bleich unde missevare
Im selbe ungelich gare
Nacket als ein westerbarn
Er hete tusent lânt ervarn
In maneger nôt besliffen
In zweiger koufmann schiffen
Quam er dâ zu lânde
Ydomeneus wande
dô er in zu erst gesach
ê er im zu sprach
Daz er ez niht were
Er vragete von im mere
Er leitte in heim un pflac sin wol
Ob ich von im sagen sol
Waz im ûf dem wege gescah
Sô horet wie vlixes sprach
Aiacis mage
Heten mir lage
ûf der strazze gestalt
unde namen mir mt gewalt
Allez daz ich ie gwan
Mit dem libe ich kume entran
Sie sprachen warumbe siz tate
Ich hete in verraten
Panplus ouch mich bezoch
Wen daz ich im kume enphloch
Ich were gewislichen tôt
Sint hette ich mine nôt
Garwe verwunden
unde mine gesellen vunden
Des schiffet ich nider in ein lânt
Daz was smirna genant
Dâ geschach mir dehein leit
Wen daz ich durch turheit
Durch spise daz lânt verkos
Hin zu lotofagos
Von smirna ich karte
Daz koste mich harte
Dannen wurfen mich die winde
unde weter swinde
Zu sicilien an eine habe
Ich mac iemer sin dar abe
Leidic unde unfro
Cycrops unde lestugo
Zwe bruoder mich begriffen
unde namen mir in den schiffen
Daz beste daz sie vunden
Daz mochte ich habe verwunden
Wen daz ir sune quamen
unde daz ander teil namen
Daz was olifeus
unde polifemes
Mich unde die mînen sie vingen
unde hiezzen uns dingen
Un hilden uns in vencnisse
In kerker unde in vinsternisse
Wir enheten silber noch golt
Ouch enheten sie an uns deheine scholt
Des enhilden sie uns niht mere
In dem kerkere
dô wir quamen dar vor
dô gesach mîn geselle alfenor
Polifemis swester eine
Die luchte im sô engeine
Daz er des wande
Die wile er in einem mande
Dâ gefangen was gewesen
Von ir schone was genesen
Die vrouwe nam ouch sin ware
Er treip ez her unde dare
Mit gelubede unde mit bete
Daz sie sinen willen tete
Ez enwart nie sô schiere getân
Wir enhuben uns dannen san
Wir vuren dannen bî der nacht
Die vrouwe hete ûz bracht
Mir ir vil varnder habe
ê wir quemen zu der habe
Dâ wir schiffe solden
dô wart ez uns vergolden
Polifemus was starc
unde ubel unde ark
Er sluc der minne vil darnider
Sin swester wart im wider
Sie was vil schone
Doch wart ir daz zu lone
Daz sie enphangen hete ein kint
Dâ wart polifemus blint
Den hêrren ich blânte
Dâ er mir nach rante
Daz der hêrre blint was
Daz half mir daz ich genas
Sint warf mich des meres unde
In eine unkunde
In des kuniges eolis lânt
Eine vrouwen ich dâ vant
Cyrce geheizzen
Die hete mir entheizzen
Queme ich iemer dannen
Ich were vor andern mannen
Der selgeste der ie gewart
Sie hete ein sunderlichen art
Un vor andern wiben ein ander leben
Circe kunde trenken gegeben
Sulich zouber sulche spise
Ez enwart nie man sô wise
Der irs dinges enbeiz
Ich hân ez versuchet biz ich ez weiz
Daz sprîche ich von der warheit
Er wart in sulchen stric geleit
Daz er in muste bliben
Sie kunde wunder triben
Noch mer ich von ir sagen muz
Er wart in sulchen gruz
Sulich gelaz sulche wort
Swer ez hete gehort
Als ich ez gehort hân
Der muste iemer dâ bestan
Ich geswige aller zoberlist
Circe sô geardet ist
Si wil man über man
Nie man sich behuten kan
Er enmuzze dâ bliben
Mit ir unde mit irn wiben
Sie gap mir trinken als ich getranc
Ich muste an mînen danc
Gedenken an ir minne
Mir stunden mine sinne
Sint zu allen geziten an sie
Ich enmochte ir vergezzen nie
Als ich ir spise gaz
Aller der wibe ich vergaz
Der ich dâ vor kunde ie gwan
Sô ich sie dicker sach an
Sô ich mir lieber gesach
Waz sol ez mer mir geschach
Als manegen waz geschen
Ich wil ir ouch des iehen
Ez enwart nie suzzer wîp geborn
Sie hete ouch mich dar zu erkorn
unde sagete daz ich were
Der beste minnere
Der ie bî ir gelac
Ich bleip dâ manegen tac
Vernemet wie ich dannen quam
mîn herze mich mir selben nam
Des weiz ich wol daz zoberlist
Gein mannes herzen ein wint ist
Ich gehilt mich zu mîner manheit
unde liez von der weicheit
Die mich verleit hete
Swie ungerne ich ez tete
mîn herze herte dinc tete
Zouber gift noch bete
Mochten mich niht enthalden
Ich liez es got walden
unde karten dannen vorbaz
unde quam dâ calipsa saz
Ich hete mich gar des ergeben
Ich wolde iemer mit ir leben
Sie was ouch sô getân
Ich wolde iemer nôt hân
Durch ire minne suzzickeit
Hete sie steticheit
An wiplicher êre
Sie wart mir unmere
Wenne sie was valshaft
Des bleip ich dâ umbehaft
dô vur ich vurbaz in dem mere
dô sagete mir der vere
Syrenes weren mir nahe bî
Vreget ir was sirenes si
Daz wil ich iuch beduten
Als ich ez von den luten
In dem lânde vernam
Der ich dô zu quam
Syrenes hant sulche gewalt
Ir stimme ist vil manic valt
unde ir klânc sô süeze
Man saget dâ muzze
Keren zu ir stimme
Ez vlizze oder swimme
Ez si verre oder na
Swaz irn gesanc gehoret dâ
Wizzet ir wes ich dâ genas
Ich stiez vur mine oren was
Daz ich des sanges niht vernam
Caribdim unde scyllam
dô ich sirenes uberwant
Zu grozzen sorgen ich vant
Ez enwart nie man sô wis
Der weste was caribdis
unde scilla were
Des enste iemer mere
Mir wart im dem lânde kunt
Es si daz mer âne grunt
In eime kreizze ez umbe gat
Daz niemer bestat
Einen starken kyel ez neme
Ob er dar queme
Na bî zehen milen
In einer kurzen wilen
Hete ez den kyel in sich gezogen
Als von eime snellen bogen
Ein pfil mochte gevarn
Mich wolte got dâ bewarn
Ich kunde dannen kumen niet
An ubel ich doch dannen schiet
An mînen gesellen mir leit geschach
Dâ ez mit den ougen sach
ê ich es rechte wart geware
Schoz ir daz merre teil dare
Die mit irn schiffen
Wurden sô begriffen
Daz ir niemer mer dehein
ûf dem mere mê geschein
unde als daz was ergangen
Sint wart ich gefangen
In venicen lânde
An habe un an gewande
Bleip mir anders niet
Wen als ir an mir hie gesiet
dô er diz gesaget hete
Der künec dâ von krete
Gab im harte guote gewant
unde sante in in sin lânt
Harte hubischliche
dô vur er durch ein rîche
Dâ alceon inne saz
Der enphinc in vil baz
Denne er dort enphangen were
dô vernam er daz mere
Daz manic rîter gemeit
Mit grozzer cirheit
An spise unde an gewande
Lege in sime lânde
Die gerne zu wibe heten
Penelopen die steten
Die vrouwe vlixes wîp
Hete behalden irn lîp
Alsô kuscliche
Daz nieman in dem rîche
Nie bie eime worte
Ubel von ir gehorte
Alceonen dô vlixes bat
Daz er mit im in sine stat
sîner rîter ein teil sente
Daz er iene berente
In der herberge
Die durch ir erge
Umbe sin wîp wâren kumen
Als er daz hete vernummen
Daz geschach alsô
Vlixes heim zu lânde zuo
Er sluc unde sinc
Swaz er der ie beginc
Die durch sines wibes schande
Lagen in sime lânde
Sint geschuf er daz navsican
Alceonis tohter zu wibe nam
Thelemacus sin son
Durch die liebe daz alceon
Sine rîter hete gesant
Im zu hulfe in sin lânt
dô erholte sich des
Der wise vlixes
An guotme gemache
Daz im zu ungemache
Was geschen manegen tac
Nausica eines kindes gelac
Einen son sie gwan
Thelemacus ir man
Hiez daz kint porporius
Vlixes geslechte wus alsus
Hie muz ich dise rede lân
unde an die alden grede gan
Sagen gemach unde ungemach
Waz achilles sune geschach
In welchen lânden er bleip
Sint sie daz weter zutreip
unde von ein ander wurten zufurt
Pirrus quam an einen vurt
Dâ daz lânt moloses hiez
Zu stade er sich dâ liez
Sine schief wâren zusliffen
unde was in den schiffen
Der mastboum zuslizzen
Die segel zurizzen
Die ruder zufallen
Sinen gesellen allen
Was nôt grozzer ruwe
Nach irre unruwe
dô quam im ein mere
Daz muwete in alsô sere
Als sin ungerete
Einen elder vater er hete
Der selbe hiez peleus
Sin âne acastus
Hern peleus vienc
Un nam im al sin dinc
Stete burge unde lânt
unde swaz er dar inne vant
Als diz pirrus vernam
dô wart er sime anen gram
Der daz ubel hete getân
Des sante er zwene boten san
Zu tessalie in die geine
Krispus was der eine
Adrastus der ander bote
Die wâren gereit zu sime gebote
unde riten ûz vragen
Zu vrunden unde zu magen
Wie dise unere
Under in kumen were
Zu assandro sie quamen
An dem sie vernamen
Wie dise vehe
Under in geschee
Assandrus sagete unde sprach
Wie die vehe geschach
Peleus bat zu einen geziten
Acastun mit im riten
unde sine ritterschaft
Zu einer wirtschaft
In ein gebirge dâ chyron
Zoch achillem peleuses son
Acastun mit im riten
Peleusis wîp die was sô wis
Daz sie durch ir sinne
Hiez ein gotinne
Durch achillen
Durch sîner muter willen
unde durch peleun irn man
Chyron sô vil spise gwan
Wer im alle die werlt kumen
Er mochte ir an spise wol gefrumen
Die wirtschaft alsô groz was
dô ladete chyron musas
Daz wâren sengeren
Die quamen dar mit êren
Dar quamen poete
Die man zu guotem werte hete
Daz wâren tichtere
bî der zît was ir lere
Vil liep unde ir list
Als ez hute dis tages ist
Nemeliche dem man
Die ir kunst erkenn kan
Muse dâ sô sungen
Daz ir stimme erklungen
über manege mile
Dâ kurzeten die wile
Die edeln tichtere
Mit manegerhande mere
dâ was kurzewile viele
Von manegerhande seiten spiele
Was die hochzit alsô guot
Daz acastus dachte in sinen mut
Peleus queme es zu sulcheme lobe
Daz er heime unde zu hobe
Solde kumen an grozze wert
iemer sint herwert
Nach der selben hogzit
Truc er zu peleo nit
darumbe hazzet er in noch
dô wiste er ein loch
ûf eime holen steine
Dâ were peleus eine
iemer sint inne
Sint die unminne
Under in was geschen
dô sie die stat heten besen
unde diz mere gehort
dô riten sie wider an den vort
Zu dem hêrren pirro
unde sageten im alsô
Als in vor was gesaget
Pirrus sprach daz sie geklaget
Allen den die hie sint
Bereitet die segele an den wint
Mine schif sint bereit
Wir horen zu einer erbeit
Des vur er nacht unde tac
Daz er ruwe nie gepflac
ê er quam dâ gein
ûf den stat bî den stein
Dâ er peleun ûfe vant
Des ginc er eine zuhant
unde steic unde klam
Unz er ûf den stein quam
Dâ vant er ein hol
Mosig unde busche vol
Stille unde eislich
Vinster unde vreislich
Dâ ûfe vant er einen man
Der hete bose pflacken an
unde gevertelee
Kranc unde unwehe
Sin har bestrubet unde verkart
lânc unde dicke sin bart
unde was allez verstalt
Er was doch niht als alt
Als in geeldet hete
Sorge unde ungerete
Als im pirrus zu sprach
Peleus in âne sach
dô ersach er in richte
An sime âne gesichte
unde an sime gelazze
An libe unde an mazze
Daz er was sines kindes kint
Deweder ê noch sint
Enwart er nie mê sô vro
Des sagete er pirro
Wie ez im was komen
Als erz ouch vor hete vernomen
Pirrus sprach des wirt rat
Sint ir noch den lîp hât
Uwer lânt wirt iuch wol
Daz iuch von rechte werden sol
Sie redeten vil underdes
Manalippus unde plastines
Acastis sune beide
Riten ûf der heide
unde wolden birsen unde iagen
Peleus begunde im sagen
Ez weren sine mage
Pirrus sunder trage
Spranc von deme steine nider
unde ginc zu sinen gesellen wider
unde schurzete ûf sin gewant
unde nam ein sper an die hant
Pyrrus lief balde
Hine gein dem walde
Sine gesellen volgeten im na
Er hiez daz sie sin dâ
Allesament beitten
Un sich sô bereitten
Daz sie im zu helfe quemen
Ob sie dein ubel vernemen
Alleine er dô karte
Hine gein der warte
Dâ er ir sich verwande
unde als er quam gande
dô wolden sie beschinden
Einen hirtz oder ein hinden lac
Ir itweder ûf der hinden lac
Pirrus bot in guoten tac
Sie sageten im gnade
Sô iuch got gnade
Wennen get ir sus
dô sprach er pirrus
Ich gen dâ here von dem stade
Mit ist geschen groz schade
Ich hân mine schif alle verlorn
dô ich gehorte uwer horn
Were mir noch wirs geschen
Ich wolde uwer vröude sehen
unde als sie lagen
unde mer begunden vragen
dô vernamen sie ubel mere
ê ein wile were
Sô hete er sie erstochen
unde hete sich gerochen
unde sinen elder vater
An in unde an irme vater
Als er dannen ginc
dô bequam im ein iungelinc
Der was geheizzen cyneras
Acastis bote er was
unde ginc von acasto
unde vragete umbe pirro
Ob er ieren an deheiner nehe
Zwene hêrren sehe
Mit irn iagenden hunden
Sie hant einen hirtz vunden
unde sint hie vor uns ûf der vart
Des bin ich nach in gekart
Nû sage mir sprach pirrus
Wa ist acastus
Der ander sprach er ist hie bî
Ich wene er vil nahe si
Ich wene er kumet iezo
Er gesprach daz wort nie sô vro
Sô gahens er in in sin herze stach
Daz er niemer mer wort gesprach
Harte snel unde gerat
Lief er wider ûf den stat
unde zoch âne daz beste gewant
Daz er in dem schiffe vant
Von pfellel unde zindate
unde lief vil drate
An gewere unde âne swert
Wider zu dem holtze wert
Dâ was acastus sin âne
Daz gewant daz er truc âne
Harte verre ez im engein
In daz buschech schein
Des karte acastus ûz den holtz
In duchte wol er were stolz
Der rîter oder iungelinc
Der dâ vor dem walde ginc
Sie gruzten sich mit worten
Die dar zu gehorten
Acastus vragete mere
Wenne oder wer er were
Er sprach ich bin von ylion
Hern priamus son
Mir ist missegangen
Pirrus hât mich gefangen
unde bracht in dise geine
Er liget dort eine
Hie bî an eime pfade
Sine schif stant an deme stade
Hine über eine mile
Wir wâren durch kurzewile
Sament kumen ûz dem mer
Des gingen wir beide âne gewer
unde âne waffen
Nû ist entslaffen
Ich horte hunde loufen hie
Ouch iagete ich gerne selbe ie
Des duchte mich alsô wehe
Daz ich sie sehe
Wie die hunde liefen
Als wir beide sliefen
Uns hât der wint her getriben
Wir enwizzen wa wir sin bliben
Ouch enwizzen wir war keren
Wen daz wir gerne weren
ûz dirre unkunde
Uns hât des meres unde
Alsô sere ubergan
Daz wir der spise niht enhan
Acastus in sere bat
Wisen hin an den pfat
Dâ her pirrus lit
Mir ist gesaget manege zît
Von sîner grozzen vrumekeit
Mir ist leider vil leider
Daz ich im gefrumen niet enkan
Ich bin ein armman
unde hân anders dehein gewin
Wen daz ich ein ieger bin
Lichte kumet daz mîn rat
Im zu guoten staten stat
Er ginc vor unde iener nach
In was beiden vil gach
dô wuchzte pyrrus
Des wonde acastus
Daz er pyrro riefe
Dâ er lege unde sliefe
dô rief er hin in daz mer
Des lief ein michel her
Uzer den sciffe
Acastun sie begriffen
Sus wart er gefangen
dô quam thetis gegangen
Die quam wunderlichen dar
Die solde peleo die lîp nar
ûf den stein hân getragen
dô vant sie ir bruoder erslagen
unde hete ouch anders vernomen
Wie ez dar zu was komen
Pirrun bat dô thetis
Rechte alle die wis
Daz sie gebiten kunden
Daz er in der stunde
Irn vater liezze leben
Er mac dir harte wol gegeben
Beide silber unde golt
Ich enhan es niht um dich verscholt
Du bist liebes von mir niht gewon
Doch was dîn vater mîn son
In enwart nie menschen noch enbin
Sô holt sô dir an in
Alsô liep sô du mir bist
Sô gib im sines libes vrist
Pyrrus sprach daz sie alsô
Sendet nach peleo
Der mac ez wol gestillen
Daz ich durch sinen willen
In disme lânde hân getân
Daz wil ich an sinen rat lân
dô peleus dar quam
Pirrus sine rîter nam
Die wisten die dâ wâren
An witzen unde an iaren
Under ein ander sie ez triben
Daz sie gefrunt alle bliben
Acastus den lîp behilt
Peleus sint sines lândes wilt
Pyrro wart sô vil gegen
Daz ez allez wart eben
Waz sol ich mere
Wen daz acastis êre
Sin rîche unde sin lânt
Wart an pirrun sint gewant
Hectoris wîp adromacham
Er in sin rîche mit im nam
Die hete er von troyge gevort
dô priamis gesezzen wart zufort
Daz heten sie alsô zutriben
Daz dâ nirgen was bliben
Stein ûf steine
Groz noch kleine
In der zît pirrus oresti nam
Helenen tochter ermionam
Mit kraft unde mit gewalt
unde hete sie bracht in sin behalt
Daz klagete orestes alle tage
In half sin drowe noch sin klage
Swaz sô orestes tete
Pyrrus sie vaste hete
dô vur zu delfos pirrus
Dâ was sin got pfebus
Dâ wolde er sich er vragen
Von sinen vater un von sinen magen
Die zu troyge wâren erslagen
Wie er sie solde klagen
Als ez guot were
Ermiona gedachte ir leide
Daz er sie mit im niht ennam
Her hete sie unde andromacham
Dâ heime gelazzen beide
gedachte ir leide
Sie truc zu andromachen grozzen haz
Die vrouwe die vertruc daz
Ermiona die sante dô
Nach irme vater menelao
unde vragete in waz sie es tete
Daz sie pirrus gelazzen hete
Mit hectoris wibe
Die dreuwete ir zu dem libe
Ouch were hectoris sun dâ
Daz kint laomedonta
Der tete ir dicke grozze nôt
Er enlige von dînen handen tôt
Ich enwerde dir niemer mer holt
Er hât den tôt an mir verscholt
Menelaus wolde zu stete
Leisten sîner tochter bete
Des wart andromacha geware
Sie schrei sô lute daz dare
Die lute alle quamen
unde sie von den sorgen namen
Ermionen was ungemach
Daz ir wille niht geschach
dô was dar kumen underdes
Ir erste man orestes
Der hete vernumen
warumbe ir vater dar was kumen
dô gelobete er der vrouwen
Er loste sie von den rowen
Ob sie mit im wolte keren
Er wolte sie wol êren
Daz geschach alsô
Orestes lagete pirro
Eine stat er kos
Dâ er reit von delfos
Sin wec in vur in truc
Pirrun er zu tode sluc
Harte mortliche
unde vurte in sin rîche
Ermionen ir beider wîp
dô pirrus verlorn hete den lîp
dô wart er zu delfos begraben
Sint wart sin kunne von im erhaben
Andromacha von im gwan
Einen sun der wart ein strenger man
Der wart witen bekant
Sime bruoder gwan er sin lânt
Dâ zu troygen rîche
Harte menliche
Diz was hectoris son
Den andromacha von ylion
Zu krîchen hete mit ir gefort
dô ir lânt wart zustort
Nû horet wunderliche dinc
Wie ez vlixe sint erginc
unde wie er sin ende nam
Eines nachtes im zu quam
In dem vinsternisse
Sines gotes gesteltennisse
niht vollen gotliche
Wen ein teil mensliche
Benider der gotheit
über der menscheit
Dâ enzwischen was ez ein
Als ez von disen zwein
Weder got noch man
Hete ein sunderen gescheffede an
Vlixes selbe iach
Des nachtes dô erz gesach
Daz in daz duchte
Daz ez sô luchte
Als ez were mitter tag
dô er an dem bette lag
dô wolde er ez begriffen hân
Er sprach vlixes la stan
Du salt dîn griffen gar lân
Wen du macht mîn niht gevan
Ez swemete dar unde here
Mit eime vil schonen spere
Ez vur vort unde vure
Von der want zu der ture
Ein mersisch an sime schafte
Obene âne hafte
Mit deheiner liste
Ich daz rechte wiste
Waz daz were
Ich vragete harte sere
Waz wunders daz mochte sin
Ez sprach ez wirt dir wol schin
Ich bezeichenne scheidunge
unde wandelunge
In dime lânde
Vlixes der wande
Daz ez im niet ubel solde wesen
Doch hiez er vragen unde lesen
Under sîner pfaffeheit
Ob sich sulicher wisheit
Ir deheiner âne zohte
Der im gesagen mochte
Waz daz dinc were
Waz sol der rede mere
Die wisten rieten im daz
Daz er sich hutte baz
Denne er vor hete
Im nehete ungerete
An vrunden oder an kinden
Daz er ez niht wol verwinden
In deheinewis mochte
Sô daz ez im tochte
Er hete zu kinden deheinen wan
Von dem im mochte missegan
Er was ubels niht von in gewon
Er hete ouch niht wen einen son
Der thelemacus hiez
Den selben er vuren liez
Harte verre in daz mer
unde hiez in halden in einer gewer
Mit sulcher hute
Daz er in niet enmute
dô machte er eine veste
Daz er wol weste
Were alle die werlt dar komen
Sie enmochten sin dâ niet hân genomen
Dâ obene gesaget ist
Mit welcher nôt mit welcher list
Vlixes von circen schiet
Des enwiste er niet
Sint er von ir comen was
Daz sines kindes von im genas
Eines sunes sie gelac
Dar zu horte manic tac
ê er queme zu sinen tagen
unde er horte sagen
Von sime vater vlixe
Er enbeite niet mê
Er wolde nach im in sin lânt
Thelogonus was er genant
unde was ein wol geschaffen man
Er hete einen guoten mantel an
unde eine harte schonen roc
Wol gewunden was sin loc
Gele vare krusp har
Er was alt vunfzehen iar
unde eime risen glich
Er gurte ein swert umbe sich
unde nam an die hant einen schaft
Dâ was von pfellel ûf gehaft
Ein harte vrisch vane
Dâ was ein mervisch âne
Mitten dar in gesniten
unde mit golde vol underbriten
Der visch tete daz kunt
Daz sin lânt in dem mere stunt
Thelogonus der helt gemeit
Saz ûf unde reit
Cyrce stalte grozze nôt
Sie bat unde gebot
Daz er geselleschaft neme
Die im wol gezeme
Ez were krump oder recht
Er enwolde rîter noch knecht
Er hup sich eine an die vart
Deheine ruwe im wart
ê er an die stat quam
Dâ er vlixem vernam
In einer burc er in vant
Dâ was er vil umbekant
Als er quam vur daz tor
dô klopfete er dâ vor
unde sprach tut ûf die porten
Die in dâ vor horten
Die wolten in niht in lazzen
Ritent uwer strazzen
Sprach der torwarte dar in
Er sprach wizzet ir wer ich bin
Ich bin vlixes sun
Ir sit mîn vil ungewon
Tut ûf balde
Daz uwer der tufel walde
ê ich hinnen scheide
Ez wirt iuch zu leide
Ob ir niht gerne ûf tut
Tut ûf balde ez dunket mich guot
dô sprach der dâ inne
Habet uwer sinne
Ir gebietent uns an nôt
Uwer vor varn gebot
An dirre stat nie dehein
Mir ist die rede als ein stein
Thelogon erzurnte daz
Er trat zu der porten baz
unde stiez unde dranc
Daz der torwart hervur spranc
unde wolde in abe triben
Des muste er tôt bliben
Er sluc in zuhant dar nider
unde spranc zu der porten wider
Die dâ wâren binnen
dô sie des wurden innen
unde sulcher unlust geware
dô huben sie sich dare
Ir enwas dehein sô starc
Noch sô ubel noch sô arc
Getraf er in mit dem swerte
Daz er sin niht mê gerte
Dâ dranc er eine
Wider sie alle gemeine
Unz er quam an die gewer
dô bestunt in ein her
Den er allen wider stunt
Ouch wart er sere gewunt
Swie gewunt sô er was
Vil lutzel ir genas
Swelche ir im zu quam
Er enblibe gewunt oder lam
Sin vater vlixes
Under quam sere des
dô er daz horte sagen
Daz sin sun sie hete erslagen
unde gewunt sere
Er wande ez thelamacus were
Den er hete versant
Er nam eine glevien in die hant
unde umbe sich sin swert
Er lief gein der porten wert
In ein rippe er in stach
Daz daz sper vor dem stiche brach
Thelogonus denete ouch sinen schaft
ûf sinen vater mit sulcher kraft
Daz er an der erden bleip
Den schaft er alsô sere treip
Daz er andersit ûz swanc
mê den einer ellen lânc
Daz blut im bedersit ûz wiel
Vlixes aber dar nider viel
Als er vor hete gesehen
Alsô was im geschehen
Vlixes dô zu den sinen sprach
dô er sinen tôt sach
Nû aller erste se ich wol
Daz ez mir kumen sol
Als mir vur was komen
Mir hât ein man den lîp genomen
Daz nie schoner man enwart
Von sîner geburt unde von sîner art
unde von sinen magen
Begunde er vragen
dô berichte in thelogonus
Beide sô unde sus
Von magen unde von vrunden
dô retten sie zu kunden
Unz ir itweder vernam
Wie sin unselde quam
Thelogonus weinen begunde
unde sprach owe der stunde
In der ich armer wart geborn
Wie hân ich dem den lîp verlorn
Von dem mîn lîp kumen ist
Liebe vater daz du bist
Von mir alsus erslagen
Vlixes sprach liebez kint
Die unse gote sint
Die wolden daz ez gesche
ê ich circen sehe
Von der ich dih gewunnen hân
Sun ez was inteile uns getân
dô sante er nach thelamaco
Der wolde thelogono
Den lîp gerne hân genumen
dô wart ez kume under kumen
Under in beiden
Wart ez doch gescheiden
Vlixes der enstatte es niet
Mit guoten worten er ez schiet
Ouch verschiet er alzuhant
Daz mere quam in daz lânt
Alle die ez vernamen
Leidic sie dar quamen
Vlixes wart sô wol bestat
In einer sîner houbet stat
unde alsô herliche
Daz nie dehein sin gliche
Mochte ûf der erden
Baz bestat werden
Thelemacus behilt sin lânt
Thelegonus wart gesant
Wider zu sîner muter lânde
Mit golde unde mit gewande
unde mit grozzer rîcheit
Heim er in sin lânt reit
Alsus hât ir vernumen
Wie ez den von troyge ist kumen
unde wie ez den krîchen quam
Wie ir iegelich sin ende nam
Dâ heime unde in ellende
Hie ist des buches ende
Ir hât diz getichte wol gehort
Ez tichte von vritslar herbort
Ein gelarter schulere
Ez enist niht achbere
Daz er icht dichten kan
Doch sô nimet er sis an
Mit andern tichteren
Der schar wil er meren
Er gert anders lobes niet
Alsus endet sich diz liet
