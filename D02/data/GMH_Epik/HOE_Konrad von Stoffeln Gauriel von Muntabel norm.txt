Mich hât ein jâmer dar zuo brâht
Daz ich der rede hân gedâht
die man uns von den alten seit,
der tugent noch die krône treit.
man prüevet sô der alten tugent,
daz mir grûset abe der jugent
vil dicke, sô ich hoeren muoz
von edeler jugent unedelen gruoz.
man pfliget nû maneger hande schimph
daz wîlent was ein ungelimph
dô triwe unde êre krône truog
ob allen dingen . nû ist gnuoc
geseit an disem maere.
bîspil sie sint ze swaere
ze sagen, swâ man sich dâ bî
niht bezzert; lâze sie vrî
unde grîfe wir daz maere an
darumbe ich der rede began.
Ez hete der künec artûs
hie vor ze karidôle hûs.
daz stuont, als ir wol habt vernomen,
daz nieman kan ze ende komen:
swer iht dâ geruochte
der vant daz er suochte,
wan dâ was guoter kneht kraft,
die ir von getihtes meisterschaft
alle wol erkennet,
swâ man der keinen nennet.
meister gotfrid unde hêr hartman
von eschenbach hêr wolfram
die hânt ius kunt getân.
des sule wirs ungenant lâzen
belîben unde sagen wir daz
des ieglicher vergaz,
von einem rîter alsô guot,
daz mir daz ungemach tuot
daz keiner sîn gedâhte
unde er sô manegen brâhte
ze nôt der durch manheit
ûz nâch âventiure reit.
Er tete wunder durch diu wîp,
volkomen was im der lîp.
ein künegîn in ze vriunde nam,
die dûhte er alsô lobesam,
daz si im gap êre unde guot.
wirdikeit unde hôhen muot,
sterke unde minne.
daz was ein gotinne.
der selben vrouwen hulde
mit rehte kleiner schulde
verlôs er, als ich iu sage.
ditz kam an einem pfinztage
daz der rîter unverzeit
ûz nâch âventiure reit
bî sînem hûse in einen walt
die wege wâren manecvalt.
dô kam er an ein strâze
getriben wol ze mâze,
diu was grasec unde enge.
sîn rîten was unlenge,
ê si in wîset in ein tal.
dâ hôrte er wunneclichen schal:
Videlen unde singen,
herphen suoze erklingen,
rotten unde pfîfen.
dô begunde in begrîfen
ein muot der in sô hôhe wac,
daz allez trûren sîn verphlac.
nû reit er vroelich ûf daz zil
dâ er die wunne unde daz spil
hôrte in dem walde.
vogele manecvalde
hôrt er mit sange reiten
ein widergelt den seiten.
dar inne ein schoener brunne spranc
der küele durch die bluomen dranc.
dâ sach er ûf daz enge velt
geslagen ein wunneclich gezelt,
dâ sâzen vrouwen under.
âne man besunder
was dar ein hôchzeit geleit
mit manec vrouwen schôn bekleit,
daz schuof ein rîchiu künegîn.
diu hôchzît solde alsô sîn,
daz kein man dâ waere
wan koche unde kameraere:
sô man ezzen wolde
oder betten solde,
sô dienten sie mit zuhten dâ
unde von den vrouwen ie sâ.
dar kam der hôchgemuote.
er gedâchte imz ze guote
daz er dar waere geriten,
diu reise im bezzer waere vermiten!
dô erbeizte er ûf daz gras,
sîn bîten dâ niht lânger was
unz daz er sîn ors gebant.
zuo den vrouwen er zehant
in daz schoene gezelt gienc.
nû hoeret wie man in enphie.
in gruozt guotlîche
diu küneginne rîche
dar nâch die schoenen vrouwen klâr
die mit ir wâren komen dar.
des gnâdet ern mit witzen.
diu künegîn bat in sitzen,
des was er ir gehôrsam.
durch geselleschaft in nam
ein vrouwe, diu in satzte
zuo ir unde in ergazte
als si beste kunde
mit rede lânge stunde.
si seite im maere unde er ir:
sô süeze rede vernâme wir
nie als dâ von in geschach.
ietwederez dâ verjach
ze sagen des besten
von minne daz si westen,
dar ûf stuont ir beider sin.
den wehsel tribens under in,
unz den tugenthaften man
diu vrouwe vrâgen began
obe er ie gesaehe,
des er mit wârheit jaehe,
ze keinen zîten anderswâ
sô schoene vrouwen als dâ.
der hübesche der klâre
sprach < swaz ich mîner jâre
geslizzen hân unz an die zît
sô gesach ich vor noch sît
sô schoenes niht als ich hie sihe
mit wârheit ich iu des vergihe
wan eine vrouwen die ich sach .>
ditz gerou in sêr dar nâch:
der vrouwen sîn het er verjehen,
dâ muoste im leide von geschehen
unde wart betrübet im der sin.
dô mohte es niht hin wider in.
nû wart er alsô missevar,
daz es diu vrouwe wart gewar
daz er der rede sêre erkam.
vil michel wunder si des nam,
si sprach < waz ist iu geschehen?
ich hân iuch schamerôt gesehen.
ir sprecht ir habet schoener wîp
gesehen den mîner vrouwen lîp:
mugt ir des niht geziuget hân,
sô sule wirz belîben lâzen
in guote unde in geselleschaft .>
 <vrouwe, ez hât kleine kraft
swaz ir mir trôstes muget gegeben,
ich waene an mir ein swaerez leben
sich muoz verenden sunder danc .>
er tete dar nâch unde in twanc
der jâmer, des er sich versach,
des selben schaden der im geschach
daz er die vrouwen sîn verlôs
diu in vür alle man erkôs
ze minne ûf der erde.
er hete ouch grôze werde
von ir unz an dise zît,
des muoste er arebeit lîden sît.
urloup er von der vrouwen nam,
als sînen êren wol an zam,
unde reit vil trûreclîche
unde niht als vröuden rîche
ze sînem hûs gên muntabel.
grüene rôt blâ unde gel
hete er von saphir ein gaden,
dâ wart mit zuhten în geladen
sîn vrouwe dicke, sô in twanc
ir minne sin unde gedanc.
in dirre kemenâten
stuont vil wol berâten
ein bette mit gewaete,
von tiurem geraete
alsô was es erziuget,
obe daz buoch niht liuget,
sô was ez umbe vangen
mit guldînen spangen.
in diu selben goltbant
was geleget manec jochant,
unde ander manec edel stein
dâ in der kemenâten schein.
solt ich ze rehte tuon bekant
von dem selben bettegewant
unde ouch von dem umbehanc,
sô wurde diu rede ze lânc;
daz lâze ich niwan daz man hât
gehoeret vil von rîcher wât.
iedoch swer an dem bette
lac unde niht enrette
den kunde nieman gesehen.
ouch wil ich iu vür wârheit jehen:
swer müede unde kranc dar âne kam
der wart gesunt unde wunnesam.
nû vernemt vür baz.
der hêrre gienc in sîn palas,
als er ê vil dicke tete,
mit maneger hande bete
wunschte er sîner vrouwen,
dô lie si in beschowen
daz si sîn versprechen
mit übele wolte rechen.
iedoch kam sie zuo im dar in,
si sprach < war tete ir den sin,
daz ir mich hât ân nôt verlorn?
mich riwet daz ich iuch hete erkorn,
sît daz mir an iu gebrast,
nû sît ir iemêr mîn ein gast.
ir wart mir âne mâze
liep, swie ich iuch lâze.
des hât ir uns entsetzet;
nû wirde ich lîhte ergezet
iwer unde ir niemêr mîn,
der schade sol iwer eine sîn .>
er sprach < vrouwe unde sol der zorn
nû gên mir niht sîn verkorn,
war zuo waer mir den lîp?
gedenket, saelden rîchez wîp,
iwer güete unde tuot gnâden schîn .>
si sprach < des enmac niht sîn,
ich ensol von mîner meisterschaft.
mîn orden hât grôze kraft.
die wîle unde ir mîn haet verswigen
sô waert ir mîn niemêr verzigen;
nû hât ir iuch berüemet mîn,
des müeze wir gescheiden sîn.
doch müet mich sêre ob iwern lîp
iemêr âne mich kein wîp
geminnet ûf der erde,
ich waene ouch des niht werde.
sehet rehte: swie ie sît
gewesen iwer beste zît
an dem lîbe vollekomen,
diu schoene wirt iu gar benomen
unde wert ein sölh bilde
gar ungestalt unde wilde,
iu belîbet aber inne
kraft unde sinne
unde iwer manlicher muot.
sehet waz ir darumbe tuot:
in disem bilde ir sterbet,
ob ir niht hulde erwerbet .>
nâch dem worte al zehant
vor sînen ougen si verswant.
nû nam der tugenthafte man
sich grôzen siechtuomes an,
iedoch sîme grôzen schaden
dâ mite er was überladen
vuogte er swâ er mohte
gelimphen, als er tohte.
dô man in nider geleite,
daz gesinde allez seite
wie siech ir hêrre waere,
daz wart ein lântmaere.
dar kâmen mâge unde man,
vil michel wunder sie des nam
daz sich sîn lîp entrihte
zir aller angesihte.
sîn leit begunt sich mêren,
wan sich muost verkêren
beidiu varbe unde sprâche.
durch sîner vrouwen râche
mit ir zornes gewalt
er wart sô übele gestalt,
daz ich es niht gesagen kan,
sô schiuzlich wart er getân.
alsô lac er, daz ist wâr,
vor leide wol ein halbez jâr,
daz er nihtes began.
einen muot er dô gewan,
er gedâhte < ich wil mich niht verligen.
ich hân mich noch niht verzigen
gnâden, wan mîn vrouwe sprach,
dô ich sie ze jungest sach,
daz zeichen müeste ich iemer tragen,
mocht ich ir hulde niht bejagen.
nû wil ich niht verderben,
ich wil umb hulde werben,
des sol mich niht betrâgen,
ich wil den lîp wâgen:
durch mîner vrouwen êre
wil ich iemer mêre
suochen âventiure
oder ich wirde gehiure>.
nû hete er dâ erzogen
daz sage ich vür wâr ungelogen
einen boc starc unde grôz,
den des vür wâr nie verdrôz
er vuor mit sînem hêrren
nâhen unde verren
unde half im ûz maneger nôt,
dô im gezilt was der tôt.
er hete in sînem wâpenroc
geleget von golde einen boc
unde ûf dem schilde alsam;
alsô verwandelt sich sîn nam,
daz er der rîter wart genant
mit dem bocke über alliu lânt.
Er huop sich ûf die strâze,
im was vil gar ze mâze
swer strîten wolde umb êre,
sô gerte er nihtes mêre
wan daz er prîs erwurbe
oder mit êren sturbe.
dô vuorte er ein gesellen
der im half ervellen
manegen risen grôzen
unde ungevuoge stôzen,
ez waere wilde oder zam,
swaz si mit übele âne kam,
daz was sîn boc den er zôch.
durch kein vreise nie gevlôch
der boc noch sîn hêrre
eines schaftes verre.
wol ein jâr er alsô reit,
daz er gedulteclîchen leit
sîner vrouwen harmschar.
dô sande si ir boten dar
ze sîner heimüete,
si wolde noch ir güete
an im niht vergezzen.
eins tages was er gesezzen
under einer linden vor dem graben,
dô sach er zelten âne traben
ein juncvrouwen hôchgemuot,
ein pfert rôt sam ein bluot
reit si über den anger her.
er gedâhte in sînem muote < wer
mac gesîn disiu meit?
si ist ze wunsche wol bekleit>.
gên der meide er dô gienc,
gar tugentlîchen ers enphie.
si sprach < gote ich danken sol,
mir ist gelungen harte wol
daz ich iuch hie vunden hân.
ir sult iuch niht verdriezen lâzen
unde welt ir iwer vrouwen
iemêr beschowen,
sô leistet als si iu nû hât
enboten als an dem brieve stât,
ir sult in eigenlîchen lesen.
welt ir, ir muget noch wol genesen.
nû gebet mit urloup, hêrre mîn,
ich mac niht lânger hie sîn>
sprach diu juncvrouwe gemeit.
sus nam si urloup unde reit.
den brief er dô ûf brach.
nû hoeret wie er sprach:
 <iu hât iwer vrouwe enboten
daz si an der minne goten
ein urloup habe gewunnen
daz sie ir wellen gunnen
unde ouch die gotinne
daz si iuch aber minne,
ob ir ein âventiure
muget erwerben hiure
ze britanje in dem lânde.
geschiht ez âne schande
daz iu got die saelde gît
daz ir der âventiure strît
alsô mit êren dâ bejaget,
sô merket waz iu sî gesaget:
dô sult ir rîten al zehant
mit geziugen in ein lânt,
daz heizet vluratrône,
dâ treit iur vrouwe die krône,
unde sehet wer des geziuge sî.
der besten von dem hove drî
bringt ir die gevangen,
sô ist iwer leit zergangen:
verendet ir ez, iu wirt der lîp
wider unde iwer schoenez wîp .>
nû vröwet er sich der boteschaft,
si gap im ellen unde kraft.
vil kûme er des enbeite
daz er sich ûz bereite
des jâres dô diu winderzît
lie dem sumer den strît
unde sich diu wunne manecvalt
wider huop in dem walt,
von grüenem loube ein schoene dach.
die durren wisen man dô sach
mit bluomen bestecket
unde schone überdecket
mit einer wunneclichen wât
als si der liehte meie hât
bereit unde wunneclichen schal,
daz nû der walt al erhal
mit manegem vogelsange.
dô sûmte sich niht lânge
mit dem bocke der helt,
ûf den trôst het er erwelt
ein âventiure als ir der degen
al den meie wolde pflegen.
daz was ein wunderlicher site,
sîn boc vuor im allez mite,
des er selden vergaz,
swenne er ûf sîn ors saz.
nû huop er sich von hûse
gên dem künege artûse
ze britanje dem rîche.
harte ritterlîche.
vuor er ze karidôle hin,
ûf âventiure stuont sîn sin.
vür einem walde ûf einen plân
dâ sluoc der rîter ungetân
ûf sîn pâvilûne,
mit einem vrömden zûne
hiez er sich umbe machen,
der was von drin sachen:
stahel îsen unde holz.
nû hoeret wie der rîter stolz
disen zûn volbrâhte,
als er im gedâhte:
al umbe unde umbe ez wâren sper,
ûf tjustieren stuont sîn ger.
Dô kam dem künege maere
wie ein rîter waere
geriten in sîn rîche
hôchverteclîche
unde sich al ûf einen plân
vor dem walde haete nider lâzen
mit sîner pâvilûne,
man seite im von dem zûne
den er hete al umbe sich.
 <triwen, sô versihe ich mich>
sprach der künec artûs
 <daz er si her ze hûs
durch âventiure geriten .>
 <sô wirt er ouch niht vermiten>
sprâchen dô gelîche
arme unde rîche.
des antwurt hêr keie,
der unbetwungen leie,
 <hêrre, sol ich rîten dar,
daz ich rehte umb in ervar
waz sîn ärende sî,
daz er sich iu sô nâhen bî
hât geleit ûf disen plân?
ist ez in hôchvart getân
oder durch âventiure gewin,
sô tjustiere ich wider in,
daz ez in lîhte bevilt;
ich verhowe im den schilt
oder er sage mir wer er ist.
ich bringe iu in kurzer vrist
diu maere von dem gaste .>
der künec sprach < sô vaste
sol man sich niht versprechen.
waz welt ir an uns rechen,
ê daz ir wizzet obe sîn muot
gên uns sî übel oder guot?
gar tugentlîchen man in sol
enphâhen . mir gevellet wol
daz man in alles des gewer
des er hie nâch êren ger .>
dô sprach diu milde künegîn
 <nû hoeret ouch den mînen sin.
ich wil dar senden eine maget
diu uns diu maere schiere saget
wes er geruoche hie ze hûs .>
dô sprach der künec artûs
 <vrouwe, ir hât ez wol bedâht .>
dô wart ein schoene pfert brâht
einer juncvrouwen,
diu solde rîten schowen
unde ervarn diu maere
wer der rîter waere.
ein garzûn kluoger sinne
den schuof diu küneginne
mit der meide ûf daz velt.
dô sie sâhen daz gezelt
unde diu sper umbe stân,
dô sprach diu maget lobesam
 <hie mac wol sîn ein rîter guot.
in hât ein michel übermuot
her gewîset in daz lânt.
wil er mit sîn eines hant
disiu sper gar vertuon,
sô wirt hie prîs unde ruon
bejaget ê daz ende
von eines mannes hende .>
nû erbeizte zuo der erde
diu schoene unde diu werde
vür? daz gezelt unde sprach,
dô si den rîter âne sach
 <rîter, hoeret wes ich ger
unde warumbe ich bin komen her.
der künec unde diu künegîn
von den gegrüezet sult ir sîn,
sie hânt mich zuo iu gesant
durch waz ir sît in ir lânt
sô vrömdelîch geriten
unde ir hof hât vermiten.
ich sol iuch laden in ze hûs.
der milde künec artûs
hât iu enboten: swes ir gert
des sult ir sîn gewert .>
dô sprach der rîter unerkant
 <juncvrouwe, ich bin in daz lânt
niht durch armuot geriten,
ich wil in nihtes biten.
mir ist von im sô vil geseit
daz manec rîter unverzeit
ûz sînem hove rîte
nâch âventiure strîte;
nû hât mich diu selbe ger
von mînem hûse gewîset her,
daz daz wunder ie geschach
daz ich ir keinen nie gesach
unde man si zallen zîten
siht in den lânden rîten
ûf âventiure bejac.
ich hân ir nû vil manegen tac
gewartet unde truoc ie leit
daz mir ir keiner wider reit.
nû mich diu tugenthafte schar
alsô hât vermiten gar
unde ir mir her sît gesant,
sô hân ich âventiure ein pfant
begriffen rîchez, daz ir sît.
daz geloubet âne widerstrît
unde lât iuch niht belângen,
ir müezet sîn gevangen
allen disen meien gar,
ez sî dan ez sô gevar
daz mir ein rîter âne gesige,
daz ich tôt vor im lige,
oder mich sô betwinge,
daz ich lebens an in dinge.
swem ich aber des vor bestân
der muoz iuch hie belîben lâzen
mir gevangen ûf daz zil
daz ich iuch selbe lâzen wil .>
dô sprach diu minneclîchiu maget
 <edeler rîter unverzaget,
ich zime iu gevangen niht.
ûf âventiure geschiht
sult ir keinen zwîvel hân.
ich sage iu daz sunder wân:
ez hât der künec artûs
sô guote rîter zuo hûs,
daz man iuch âventiure wert
vür die mâze unde ir gert.
nû lât mich rîten wider hin.
wie zaeme iu obe diu künegîn
sölh ungevuoge ûf iuch klaget
daz ir ir vienget eine maget
in ir eigen lânde
die si iuch durch triwe sande?
des sult ir haben rât,
baz daz iwern êren stât .>
der rîter bat si sitzen,
er sprach < ir hât mit witzen
iwer botschaft geworben,
dar âne ist niht verdorben .>
waz ir gestüele mohte sîn
daz tuot daz buoch schîn:
ez wâren bluomen unde gras,
dar über gespreitet was
ein gulter von samîde.
daz ich sô gar vermîde
ze sagen von der rîcheit
diu an daz gezelt was geleit
unde welher ahte ez waere,
daz wurde ein lângez maere.
nû brâhte man in trinken dar.
dar âne vil manec edel stein?
ieclîcher nâch sîn arde schein.
dô sie getrunken, sâ diu maget
sprach < lieber hêrre, saget,
scheide ich noch mit hulden hin?>
 <nein, alsô stât niht mîn sin,
ez mac iur wille niht geschehen,
man muoz ê âventiure hie sehen.
iwer garzûn sunder wân
den sult ir senden hin dan,
unde sage daz ir gevangen sît
niwan ûf âventiure strît
unde daz ich anders niht enger
wan daz man mich des gewer .>
dô si die rede alsô vernam,
si sprach < geselle, var hin dan
unde sage wie ich dir sî benomen
unde daz der rîter her sî komen
niwan ûf âventiure gewin,
dâ bî sage der künegîn
daz si die guoten rîter man
ich waere gerne hin dan .>
dô nam er urloup unde huop sich
ze karidôl, sô waene ich.
mit vrâge gruozte in manec man,
vür den künec gienc er stân.
der sprach zuo im < geselle, saget,
wâ hât ir gelân die maget
diu mit iu ze walde reit?>
er sprach < hêrre, mir ist leit
daz ich iu die maere sagen sol
unde ist anders dan wol.
der ir mir âne sehet komen
mit gewalte ist si mir genomen .>
 <wie oder wer? nû saget an!>
 <hêrre, niwan ein man .>
 <warumbe?> < ûf âventiure .>
 <sô dir got gestiure,
nû sage rehte wa ist er hin?>
 <von im ich nû gescheiden bin .>
 <kanstû uns der strâze bewarn?>
 <hêrre, ir muget wol schône varn:
ich wîse iuch dar ir den man
mit den ougen sehet an.
dâ er sich êrste nider lie
die stat verwandelt er nie
unde wil den meien wesen dâ
giht er unde niht anderswâ
unde wil gerne schowen
wer im die juncvrouwen
mit strîte âne gewinne;
er enhât si durch minne
gevangen niht wan ûf die ger
daz man in âventiure gewer .>
der künec sprach < weiztû wer er sî?>
 <hêrre, ich bin sîns namen vrî.
daz sult ir âne zorn lâzen:
solt ich ein jâr bî im bestân,
er müezte ân mîn vrâge wesen,
ich lobetez mohte ich sus genesen.
ich gehôrte nie bî mînen tagen
von solher kreâtiure gesagen
wan, als ich iu bediute,
von dem den in dem riute
hêr iwein unde kalokrêant
bî den wilden tieren vant.
ist er es niht, daz waere ich wol
daz er sîn bruoder wesen sol .>
 <nû sage, wie ist sîn schilt getân?>
 <diz weiz ich wol sunder wân.
er ist von lasiure
gesteinet untiure,
die riemen daz sint borten,
ûzen ûf den orten
ein list von silber drûf geslagen,
in mohte ein künec mit êren tragen,
dar inne ein tier von golde rîch
einem zamen bocke gelîch .>
ein rîter sprach < erst mir bekant.
mit dem bocke ist der genant
unde ist der küenste man
des ich kunde ie gewan.
mit im ein zamer boc vert,
der in vil dicke hât ernert
in angestlichen sturmen,
vor grôzen lintwurmen
wart im kein vreise ze grôz,
ez lebet kûme sîn genôz.
er sleht die risen âne wer,
er eine ist zwelfen ein her.
ich wil iu sagen vür wâr,
er vaehte lîhter ein jâr
dan er ruowet einen tac.
ôwê, waz er gevehten mac!
rîcher künec artûs,
iu enkam noch nie ze hûs
ein âventiur sô swaere.
ich rede ez âne gevaere .>
dô sprach der hêrre walbân
 <welt ir sîn eine niht bestân?>
 <nein ich, hêrre sammer got!
weder durch bete noch gebot
bestân ich in eine .>
si sprâchen alle gemeine
daz er an disem maere
eins boesen trôstes waere.
der rîter kurzlîchen sprach
 <waz mîn ouge ie gesach
daz kan mir nieman widersagen.
nû lât mich sîn einen zagen
unde vart hin zuo dem selben man.
swelher im gesiget an
gên dem wil ich dan treten
ûf die wâge ungebeten
unde wil in al ein bestân,
des bite ich nieman mich erlân .>
dô wart ein michel gebreht,
dô ruofte manec guoter kneht
 <wâ nû sper unde swert?
harnasch ors mîn herz begert,
daz ich die âventiure bejage .>
der rîter dûhtes alle ein zage
an den selben stunden,
dar nâch sie schier bevunden
daz sîn maere ungelogen
ir keinen haete betrogen.
nû kam der hêrre segremors
ze aller vordrist ûf sîn ors.
dô gahte er ze velde dan
unde dar nâch vil manec man,
rehte als er bereit wart
sâ huop er sich ûf die vart.
der rîter mit dem bocke
was in sînem rocke
geriten an ein warte.
dô sach er îlen harte
die rîter alle durch den melm,
dâ lûhte manec liehter helm.
dô kêrte er wider al zehant,
er sprach < mîn îsengewant
sol man mir bereiten her,
beidiu schilt unde sper.
ich gesihe her rîter gâhen,
die muoz ich enpfâhen .>
zwelf knappen hete er dâ,
den gebôt er ie sâ
daz ir sehs mit im riten
unde alle gewin vermiten
unde kein ors dâ rüerten,
wan daz si sper vüerten:
sô er einz vertaete,
daz er ein ander haete.
wol gewâfent wart der helt.
waz tuge sunder gezelt?
sîn harnasch was harte guot,
selbe truoc er hôhen muot.
die rîter îlten vaste her.
dô nam er schilt unde sper,
hie mite kêrte er vür daz zelt
gên dem rîter ûf daz velt.
dô in hêr segremors ersach,
dô hielt er hôhe unde sprach
 <rîter, iu sî widersaget
umb der küneginne maget
die ir hie gevangen hât,
ob ir si gâhes niht enlât .>
er sprach < ez ist mir ungedâht.
ich hânz ze disen maeren brâht,
daz ich vil gerne erkande,
ob man iur keinen mande,
wie man zer tavelrunde
stat verdienen kunde
mit ritterlicher manheit.
wert iuch, ir hât mir widerseit .>
dô wart in zuo ein ander ger;
under die arme sie diu sper
sluogen mit kreften,
mit zwein scharfen sceften
riten sie ein ander an.
dô wart ein solhiu tjust getân,
daz der hêrre segremors
al dort gelac ûf im sîn ors.
dar nâch kam hêr karidant,
den stach er von dem ors zehant.
dar nâch kam hêr pontifier,
sîn ors vuor sam ein tier,
er hete grimmelichen site:
im vuor staete ernest mite,
daz in sach nieman lachen
wan von zwein sachen:
swâ man kirchen brande
oder helme alsô entrande,
daz daz bluot dar ûz wiel
unde der man tôt dar under viel,
der beider in sô wol gezam,
daz im ein lachen den entran.
sîn ernest mohte in niht bewarn,
durch den schilt unde durch den arm
stach in des bockes hêrre
von dem ors sô verre,
daz im der swindel sâ ze stunt
die sêle zuct vür den munt,
sus zeiget er sîn gewonheit.
swelher im dâ wider reit
den schiet er von dem orse hin,
schône reit er under in,
sam ez sîn schimph waere.
vil manec ors laere
sach man dâ verlâzen
loufen ûf der strâzen
diu er hete erledigot,
ez dûhte in allez noch ein spot.
dô diz allez was getân,
der künec unde hêr walbân
kâmen ûf daz velt dan,
mit in reit der selbe man
des ê sô vil gespotet wart.
er sprach < mich dunkt ûf dirre vart
der rîter mit dem bocke
hab liehte wâfenrocke
geselwet ûf der erde.
noch rîtet er vil werde!
nû schowet, mîn her walbân,
daz ich niht gelogen hân.
ob es niht laster waere,
wie gerne ich in verbaere!
sît aber ich in gesehen hân,
sô wil ich ez hinz gote lâzen>
an dem worte ersprenget er,
vor in allen er sîn sper
vertete; er lâze ez âne haz
daz er dem rîter vor gesaz.
der rîter mit dem bocke sâ
sprach zuo den sînen < wâ
ein ander sper? daz sol ich hân,
diz ist ûf einen helt vertân .>
sîn kamphgeselle kêrte,
als in sîn manheit lêrte,
unz im ein ander sper wart,
dô kêrte er wider ûf die vart.
iegelicher vunf sper
vertete nâch ritterlîcher ger
dem andern ûf dem schilde.
der tjust sie bevilde,
dô griffen sie zen swerten.
ein ander sie dô werten
vil grimmer slege herte.
der rîter sich doch werte,
daz in nieman torste sagen
dâ ze hove vür einen zagen.
dô wart er leider an der stunt
durch sîn halsperge wunt
obe der hosen in daz bein.
ein grôziu manheit an im schein:
alsô wunt er dâ vaht,
unz in beiden diu nacht
des tages lieht mit vinster nam.
dô schieden sich die zwêne man
mit ir beider muotes kür,
darumbe: swelher dâ verlür
swie manlîch es geschaehe,
daz ez nieman saehe.
der rîter mit dem bocke reit
ze ruowe nâch der arebeit
in sîn gezelt an sîn gemach.
dô in diu juncvrouwe sach,
vil schône si im engegen gienc,
gar tugentlîche si in emphie,
si sprach < lieber hêrre,
durch got ich bite iuch verre
daz ir mich lât rîten .>
 <nein vrouwe, ir müezet bîten
des meien an ein ende.
hie wirt von mîner hende
etliches rant verhowen.
hêrn erec wil ich schowen,
den saehe ich gern, mir ist geseit
sô vil von sîner manheit.
hêr iwein unde hêr gâwân,
als ich von den vernomen hân,
die erledigent iuch wol.
dâ bî ich getrowen sol
mînem bocke daz sîn löwe
uns wênic abe erdröwe.
der stêt noch hie gebunden
unde wirt ze disen stunden
niemêr abe gelâzen,
ich saehe ê ûf der strâzen
hêrn iweins geverten,
den löwen: sô muoz beherten
mîn boc daz ich an im weiz.
swie sîn muoter waere ein geiz,
sô trowe ich im sô vester wer,
daz er mich vor dem löwen ner.
ir sult mit vröuden hie bestân,
ich wil iuch in den êren hân,
daz iu nieman nihtes tuot
daz iu betrüeben muge den muot .>
an den selben stunden
die tôten unde die wunden
hiez der künec artûs
alle vüeren in sîn hûs.
mit jâmer si dô vuoren,
die rîter tiure swuoren
er müezte in allen tuon den tôt
oder sie braehten in ze nôt.
Dô der künec artûs
mit den sînen kam ze hûs
bereit was daz ezzen.
dô sie nû gesezzen
obe dem tische wâren,
dô sach man in gebâren
als im nie kein swaere
des tages geschehen waere,
alsô gap der wîse
mit vröuden dâ sîn spîse.
dô sie nû gezzen hâten
in eine kemenâten
besande er dô ze stunde
die von der tafelrunde.
dô sprach der künec rîche
 <ich bite iuch alle gelîche
daz ir mir râtet dar zuo:
ich wolde gerne morgen vruo
enbîzen ûf der heide
dâ mir sô rehte leide
von einem manne ist geschehen,
als ir wol alle hât gesehen.
unde sage iu vür baz mînen muot.
ob ez iuch alle dunket guot,
sô sol diu milte künegîn
mit ir vrouwen ouch dâ sîn,
uns werde wol oder wê.
ze hûse kume ich niht mê
ê dan âventiure ende hât,
unde ist ez iwer aller rât .>
sie sprâchen < hêrre, ob ir daz tuot,
daz dunket uns ritterlich unde guot .>
man gebôt den kameraeren
daz sie des vlîzic waeren
unde bereiten sich dar zuo,
der künec wolde morgen vruo
enbîzen vor dem walde.
die koche îlten balde
sie begunden sêre gâhen,
dô sie den tac sâhen,
ze walde als in geboten was.
dô wart geslagen ûf daz gras
manec hütte unde gezelt,
wol gezieret wart daz velt
mit sîden unde mit golde,
als ez der künec wolde
unde diu künegîn rîche,
vil hôchverteclîche
alsus bereiten sie sich dar
der âventiure nemen war.
dô der künec ze velde kam
unde manec rîter lobesam,
dô mohte man wol schowen
manec schoene vrouwen
gekleidet wol in rîche wât:
pfelle unde sigelât,
härmîn bunt unde grâ,
liehte zobel sach man dâ,
manec guldîne wât.
ich waene diu werlt zergât,
als diu âventiure giht,
daz man niemêr gesiht
sô gar ein wunneclîche schar
als mit der künegîn kam dar.
Hie wâren sie ze velde komen
mit rîcheit als ir hât vernomen.
man sanc in ein messe vruo,
die rîter drungen alle zuo.
dô sie den segen enphiengen,
ze tische sie dô giengen,
dâ sie nû gesâzen
unde mit vröuden âzen.
dô der imbîz geschach,
der künec stuont ûf unde sprach
 <ir hêrren, arme unde rîche,
man sol zuhteclîche
die âventiure enpfâhen
unde nieman sich vergâhen.
unde woldet ir mit ganzer schar
alle gewâpent rîten dar,
daz missezaeme . ich wil iu sagen:
swer die âventiure wil bejagen,
mich dunket daz wol gezaeme,
daz er ê urloup naeme
zuo mir unde zuo der künegîn .>
sie sprâchen alle < daz sol sîn .>
dô disiu rede was getân,
ûf stuont der hêrre walbân
unde gienc gezogenlîche
vür die künegîn rîche,
die hende leite er vür sich.
 <gnâde, vrouwe, geweret mich
urloubes daz ich die maget
an dem rîter unverzaget
hiute vorder, swiez ergât,
dar nâch diu âventiure stât .>
dô sprach diu milte künegîn
 <got müeze iwer geleite sîn,
hêr walbân, des sît ir wol wert
hie unde swâ ir gnâden gert .>
hie mite gienc er al zehant
dâ er sîne knappen vant.
sîn harnasch was im bereit.
dô er den hete âne geleit,
ûf sîn ors er dô saz.
geviel ie liuten rîter baz
dan der, daz enweiz ich niht.
als uns diu âventiure giht,
alsus vuor hêr walbân
ze velde als ich geseit hân.
dô in des bockes hêrre
rîten sach von verre,
dô hete er sich gewâfent wol,
als ein rîter guot sol.
ûf sîn ors er dô saz,
die strâze er gên im maz
wol ûf daz halbe teil.
got gebe in beiden heil!
hie rîtent zwêne vrume man
in strîtes gir ein ander an.
dô sie sô nâhen kâmen,
daz sie sich wol vernâmen,
dô sprach der hêrre walbân
 <diz ist sêre missetân,
edel rîter hôchgemuot,
daz ir dem künege leide tuot
an sîner juncvrouwen.
dar zuo hât ir verhowen
im guote rîter unde erslagen.
den schaden wil er noch verklagen,
gebt ir der âventiure zil
hiute, als ich iu sagen wil,
daz ir gevangen welt sîn
des küneges unde der künegîn.
ich lobe iu hulde âne haz
ir beider, unde leist ir daz .>
dô sprach der hêrre gauriel
 <ich hân gevarn von muntabel
durch âventiure in daz lânt.
wirt der hof an mir geschant,
daz ich ir hie niht vinden sol,
daz zimet anders dan wol
den von der tavelrunde;
unde weste ich wâ ich vunde
iendert sô guote rîter mê,
dar haete ich mich verrihtet ê.
ich wil iuch lâzen schowen
daz mir die juncvrouwen
mit rede nieman vüeret hin
des willen ich noch staete bin!
noch mit stichen noch mit slegen
die wîle ich mac den lîp geregen.
sît ir darumbe her komen,
als ich von iu hân vernomen,
der bete werdet ir entwert.
seht ob ir iht anders gert .>
dô sprach der hêrre walbân
 <sô sule wirz anders verstân .>
er nam daz ors mit den sporn,
vil ebene hete er in erkorn
al mitten ûf dem schilde,
ir ietweder zilde
daz man diu sper ze stucken
sach in den luften vlucken.
in was zuo ein ander ger.
 <sperâ her, sperâ her!>
ir wart zerbrochen sunder zal
von in beiden ûf dem wal
vaste ûf unz mitten tac.
nâch der âventiure sac
sie rîcher tjuste pflâgen,
unz in diu ors erlâgen
unde ouch deweder enmohte
gerîten als im tohte.
zahî, wie dâ geriten was!
sie erbeizten ûf daz gras,
under die schilde sie sich bugen,
zwei scharfiu swert sie zugen.
hie liefen zwêne küene man
mit grimmem muote ein ander an.
die slege giengen dicke,
daz des viures blicke
in obe den helmen glesten.
man lobet sie vür die besten:
weder dem andern iht verlêch
geltes er in niht verzêch,
mit grimme galt er im zehant.
wan ir guote îsengewant
sô waere ietweders ende
gelegen ins andern hende.
der ein den andern dicke sluoc,
des er lânger nie vertruoc
unz an des kreizes ende,
zehant wider hende
sluoc er in daz selp hin dan.
ich waene daz ein bezzer man
vil wênic haete gescheiden
dâ under in beiden.
dô sluogens ritterliche
slege unde stiche
von bitterem muote;
in wîslicher huote
vâhtens alle den tac,
daz ich daz wol gesprechen mac
noch sagen vür die wârheit
welher manlîcher streit,
unz sie diu sunne verlie
unde der âbent âne gienc.
dô sprach hêrre walbân
 <hie muoz nû gâhes ergân
swaz nû hie geschehen mac .>
dem rîter gap er einen slac
ûf den helm alsô vaste,
daz daz viur erglaste
unde ez im in daz houbet hal,
daz er kûme vermeit den val.
erzurnet wart her gauriel,
ein rîter küene unde snel,
er zerbrach mit grimmem muot
hêrren walbânes huot
mit einem vreislichen slac,
daz er ûf der erden lac
unde viel in den helm,
sus lac er in dem melme.
der rîter mit dem bocke sprach
 <hêrre, mir ist ungemach
daz ir hie alsô liget.
saget, hân ich iu âne gesiget?
ich lâze iuch vil gerne leben,
welt ir iuch gevangen geben .>
vil kûme sprach hêr walbân
 <hêrre, ich bin iu undertân
sicherheit, daz muoz nû sîn.
ouch endurfet ir iuch mîn
niht schâmen zuo gevangen .>
sus was ir strît ergangen
an den selben stunden,
die helme sie abe bunden.
dô der hêrre walbân
sîne kraft wider gewan,
ze handen sie sich viengen,
in daz gezelt sie giengen
dâ diu juncvrouw inne was
durch die maneger ûf daz gras
von orse wart gescheiden.
si gienc gên in beiden,
si sprach < ôwê nû mir,
hêrre mîn, daz ir
entgeltet mîn unde manec man
der mîn vrume nie gewan!
daz tuot mich vröuden laere,
verborgen herzen swaere
muoz ich iemêr darumbe hân .>
dô sprach mîn hêr walbân,
 <daz sol man lâzen âne haz:
uns gebiut diu âventiure daz,
man muoz lîden ungemach .>
der rîter mit dem bocke sprach
 <unde westet ir, hêr walbân,
waz leides ich verborgen hân,
ob ir mich zornic saehet,
ich weiz wol daz ir jaehet
daz ez mir nôt taete
unde swaz ich jâmers haete.
niht mêre ich iu sagen sol
von mînem leide, ir muget ez wol
bevinden, sule wir beide leben.
wil mir got die saelde geben
daz ich mit mîner hende
die âventiur volende
als ich si her genomen hân,
sô mac mîn swaere wol zergân.
swaz aber ich iu hân gesaget,
mir ist lieb ob ir ez verdaget .>
 <hêrre> sprach hêr walbân
 <swaz ich hie vernomen hân
daz kan ich harte wol verdagen.
hêrre, geruochet mir nû sagen,
sol ich bî iu bestân
oder hin ze hove gân,
daz man mich dâ gesunden sehe?
ich waene wol daz iemen jehe
daz ez sus sî ergangen,
daz ir mich gevangen,
hât alsô gesunden
âne grôze wunden .>
hie mite was er im bereit,
mit urloup er ze hove reit.
der künec unde diu künegîn
hiezen in wilkomen sîn
unde vrâgten in der maere
wie ez ergangen waere.
 <ich wânde hiute zeiner stunt
daz ir tôt oder wunt
laeget ûf der heide.
dô geschach mir nie sô leide,
vil manegen muot ich gewan
wie ich mich an dem selben man
geraeche nâch den êren mîn
unde wil daz iemêr werbent sîn .>
dô sprach der hêrre walbân
 <ich wil im wesen undertân
die wîle ich sîn gevangen bin,
des hân ich muot unde sin.
unde sage iu vür die wârheit:
swaz ich unz her ie gestreit,
sô kam ich nie in solhe nôt,
ich wânde kiesen den tôt.
daz des selben niht ergie,
durch sîne tugent er daz lie .>
melianz, der küene man,
urloup zer âventiure nam
daz er si morgen wolde
vordern, als er solde.
der künec sprach < nû sît gewert,
hêr melianz, des ir gert,
unde sît gewis swem hie daz heil
gevelt daz dem der beste teil
in sînem namen des lobes stât
daz iemen hin ze hûse hât
unde dar zuo lôn von mîner hant,
des sî mîn triwe iur aller pfant .>
des morgens vil vruo
vil wol bereite sich dar zuo
hêrre melianz der degen,
wan er hete sich verwegen
eins strîtes durch êre,
ouch muote in vil sêre
des küneges unde der künegîn leit;
darumbe er ûf die heide reit
des tages umbe die zît
sô sich heben sol der strît.
Nû erzeiget aber sîne site
keie dâ er selden mite
werdez lop bejagete.
des morgens dô ez tagete
dô hete er sich vür genomen,
daz er was ze velde komen
ân urloup durch den selben haz:
in muote tete ez iemen baz.
dô sîn der rîter war genam
der dar ûf âventiure kam,
dô sprancte er durch die snüere,
durch keien ungevüere
von dem orse er in stach,
daz man in dort ligen sach.
nû wolde er wider in sîn zelt,
dô sach er balde über velt
meljanzen zuo rîten,
dô muozte er aber strîten.
dô kêrte er ûf die heide.
gên ein ander beide
kêrten dô die degene,
vaste verwegene
wâren sie ûf ritterschaft.
sie heten ellen unde kraft,
daz sie vaste gesâzen,
ein ander tjust sie mâzen
mit zorne unde mit solher kraft,
daz ietwederes schaft
zebrochen in die lufte spranc.
doch melianzen misselânc,
wan er durch die selben nôt
von dem orse viel vür tôt.
dar nâch kam her limual,
den stach er von dem ors ze tal.
hêr dodines der wilde
kam her ûf daz gevilde,
sîn sper er ûf im zerbrach,
hie mite man in ouch vallen sach,
von dem orse ûf den plân,
daz was im selden ê getân.
den tac er nû allen reit,
daz er mit swerte niht enstreit
niwan daz er tjustierte.
ein site in hôhe zierte:
swelhen er dâ nider stach,
nâch dem er niht umbe sach,
er lie in ligen oder gân,
kein ahte wolde er sîn niht hân.
des reit er unz ez âbent wart
ûf sîner ritterlicher vart,
dô schiet er von dem strîte.
in dirre meien zîte
tete er ûf der heide
dem künege harte leide
an manegen ûz genomen man
der laster dâ von im gewan.
nû liefen dâ kroiiere;
der wolden wol vierte
hêrn keien ors vâhen,
sie begunden dar gâhen
dâ er lac versunken
unde was vil nâhe ertrunken;
dô hulfen sie im ûz dem mos
unde sazten in ûf sîn ros
unde vuorten hin niemens trût
als ein unsûbre brût.
dô wart ein michel zuolouf.
er sprach < mir ist der selbe kouf
ze michelen schaden komen,
den maneger hie hât genomen,
ich hân in tiur vergolten.
vervluochet unde bescholten
sî diu muoter diu in truoc!
ich hân sîn iemêre gnuoc
daz er dâ lît vor dem holz.
ôwê daz iemêr rîter stolz
sîn êre an im wâget!
vil sêre mich betrâget
sîn in disem lânde,
wir haben sîn iemer schande .>
Nû was ûf âventiure
des hoves beste stiure
von dem lânde geriten.
sie vuoren allez ungestriten,
daz sie in den stunden
niht âventiure vunden.
welt ir hoeren wer daz sî?
daz wâren guoter rîter drî:
hêr gâwân unde her iwein,
in der selben rotte schein
erec, der rîter guot,
sie heten alle einen muot.
eins tages an einem morgen
dô lâgens unverborgen
vor einem walde, der was grôz,
dâ ein schoenez wazzer vlôz.
erec, der rîter balt,
gienc von in in den walt
durch âventiure schowe,
dô reit ein juncvrouwe
zuo im her ein engez pfat.
gegen der meide er dô trat.
 <got halte iu reine minne!
sît ir ein gotinne>
sprach er < oder sît ir gesant
durch âventiure in diu lânt?
ald obe ir iemens hilfe gert,
sô sît ir von mir gewert .>
diu maget wart der rede vrô
unde antwurte im alsô:
 <welt ir dar âne staete sîn,
sô enbiutet iu die vrouwe mîn
dienest gnâde unde guot .>
er sprach < daz waere ein swacher muot
ob ich iu iht gehieze
unde daz niht wâr lieze.
nû sult ir rîten mit samt mir.
hie nâhent bî dâ vinde wir
mîn ors unde zwêne rîter guot,
den mit willen der muot
ûf âventiure stât .>
 <got mich her gesendet hât>
sprach diu maget lobesam.
bî dem zoume er si nam
unde vuort daz schoene magedîn
hin ze den gesellen sîn.
die rîter gên ir giengen,
die maget sie enphiengen
mit worten alsô suoze,
daz ir von dem gruoze
verswant aller ungemach,
dô si die rîter âne sach.
dô sprach erec, der rîter guot,
 <ich waene daz unser muot
sich mit vröuden endet.
disiu maget ist gesendet
daz si rîter haben sol,
sô kan ich uns gerâten wol:
sô sule wir rîten mit samt ir,
einen boten senden wir
ze britanje in daz lânt
uns werden rîter nâch gesant
von der tafelrunde.
uns kumt in kurzer stunde
manec ûz genomen rîter guot
dem ze strîte stêt sîn muot .>
dô sprach diu maget wol getân
 <ez endet wol ein man
ir ist vater unde muoter tôt,
des lîdet si vil michel nôt.
nû hoert die grôzen meine.
von dem wîzen steine
ist ein grâve genant,
des gegent stôzet an ir lânt,
der kêrte sîne sinne
an mîner vrouwen minne
daz si in ze manne naeme.
si sprach> daz missezaeme
mînen hôhen êren
der rede wil ich enberen .>
dô der schenke gehôrte daz
daz ir diu rede unmaere was,
dô kêrte er umbe sînen muot,
als der ungetriwe tuot,
unde nam von im miete,
daz er ims verriete.
er sprach zuo im < hêrre,
mîn vrouwe machet verre
des wir an si muoten.
nû hân ich mich eins guoten
bedâht aber hin zuo ir:
hêrre, welt ir volgen mir,
sô sult ir ze wîbe jehen
unde sprecht daz habe ich gesehen
unde ziuhet baltlîche
vür arme unde vür rîche
mit ir ze tädinge,
ich behabes iu in dem ringe.
des ist ein tac gesprochen
der sol in dirre wochen
sich enden, des wart ich gesant
in des küneges artûs lânt.
dâ hât ein rîter hiure
genomen ein âventiure
unde hât ir alsô dâ gephlegen
daz rîter tôt sint gelegen
wunt unde ouch gevangen;
diu ist noch unzergangen,
unde durch die selben arebeit
ich âne kemphen danne reit .>
erec vil de roi lac
was der herzoginne mâc.
er des vil stille gedagete,
dô in diu maget sagete
von welher hande maere
si âne kemphen waere
von dem lânde geriten
unde wie dâ was gestriten
unde welhen prîs der eine man
an manegem rîter dâ gewan.
diu sippe wart durch daz verswigen:
er haete ir gerne nû verzigen,
ob ez die vuoge haete
daz erz ân laster taete.
er sprach zer maget < vrouwe mîn,
mocht ez mit keinem vuoge sîn
daz wir den kamph zugen vür?>
 <anders niht dan daz verlür
mîn vrouwe ir êr> sô sprach diu maget.
er sprach < nû hât ir uns gesaget
ein maere daz uns nâhen gât.
des gebet mir beide iwern rât,
hêr iwein unde hêr gâwân,
waz mir daz beste sî getân .>
alsô was ir beider rât:
 <vil wol an iwern êren stât
daz ir iwer wârheit behalt
unde vart mit ir durch den walt .>
sie bevulhen gote ein ander dâ,
zuo den orsen îltens sâ.
hie wart ein scheiden under in:
erec unde daz magedin
riten sunder schanden
gên ir vrouwen lânde,
hêr gâwân unde hêr iwein
kêrten gên britanje heim.
sie riten tac unde nacht,
sô sies an der orse maht
beste state vunden.
diz zôch sich gên den stunden
daz sich in dem meien
diu âventiur wolt zweien.
sie kâmen dar als ich iu sage:
der meie hete sîner tage
dan noch unverslizzen drî.
dâ huop sich michel vehten bî.
Eins âbents dô man wazzer nam
ûf den hof geriten kam
hêr iwein unde hêr gâwân;
daz wart dem künege kunt getân,
des vröwet er sich unde was sîn vrô,
mit willen enphienc man sie dô.
er saget in gar diu maere
wie ez ergangen waere.
dô sprach der truhsaeze,
 <waer er der edel gemaeze,
sô riwe mich sîn êre
von herzen niht sô sêre
der tiufel dern her brâhte
der neme in in sîn ahte .>
dô sprach mîn hêrre walbân
 <waer ez umb iuch alsô getân!
wan ir sît als ir dâ sît:
man weiz wol daz ir ie nît
guoten knehten hât getragen .>
keie sprach < des muget ir dagen,
trût mîn, hêr walbân!
ir muget ez âne zorn lâzen,
wan ir sît niht sô gar
gescheiden missewende bar
von im, ir muget ez übersehen
waz im von mir ist geschehen!>
der wehselrede sie geswigen.
 <unde weste ich reht daz er gesigen
solde an allen strîten,
ich wil niht lânger bîten>
sprach der hêrre gâwân,
 <ich wil morgen in bestân,
unde mac ez mit urloube sîn .>
 <hie ist ein wunder worden schîn
daz ich nie vernomen hân
ich waen diu werlt wil zergân!,
daz hie sô maneges mannes heil
ein rîter hin hât sunder teil>
sprach dô mîn hêrre iwein.
 <diu âventiure sî uns zwein
erloubet, sît si doch stât
unde uns got gesendet hât
her ze disen tagen drin .>
der künec unde die künegîn
gâben in urloup unde ir segen
unde bâten got ir êren pflegen
unde mit gemeinem munde
swer dâ gesprechen kunde.
dô sprach der hêrre gâwân
 <ein teil ich mich versprochen hân.
sît ez nû ist geschehen mir,
hêr iwein, daz verkieset ir:
ich hân die âventiure genomen
vor iu, des wil ich widerkomen.
ir sult von rehte strîten vor,
iwer lop vert sô hôhe enbor,
daz ich iu der êren wol
gan unde ouch gunnen sol .>
iwein der tugent rîche
sprach gar zuhteclîche
 <waz sol disiu rede sîn?
weder schimphet ir mîn
oder welt ir mich ervarn?>
 <dâ vor sol mich bewarn
von himele der rîche krist,
wan nû lutzel iemen ist
bezzer rîter dan ir sît,
daz wart ir ie sunder nît.
ouch gan ich iu des siges baz
dan mir selben, wizzet daz .>
nû schiet den kriec under in
der künec unde die künegîn
sô, daz der werde gâwân
den rîter solt von êrst bestân.
dô was ir ruowe niht ze lânc.
smorgens dô der vogelîn sanc
sich mit dem tage erschalte,
der künec niht lânger twalte,
er hiez singen unde enbeiz.
der rîter willen er sich vleiz
dâ her von jugende sîn tage.
nâch der âventiure sage,
dô der imbîz wart getân,
dô bereite sich hêr gâwân,
als er beste mohte
unde sîn wirden tohte,
sô wart er gezieret
unde schône geflorieret
als sînen êren wol gezam.
der rîter mit dem bocke kam
gên im geriten ûf den plân.
dô wart des tages von in getân
ein sô ritterlîcher strît,
daz man von der selben zît
unz her ze disen tagen
noch dâ von hât ze sagen.
dô sie ze samene kâmen,
daz sie diu wort vernâmen,
dô sprach der hêrre gâwân
 <waz iu der künec haet getân
unde diu künegîn lobesam
daz ir ir juncvrouwen hât
gevangen hie an dirre stât .>
alsus antwurt er zehant:
 <ich hân der âventiure pfant
behalden hie ûf daz zil,
swer si mit ritterschefte wil
ledigen, daz was ie mîn ger.
welt ir si loesen, sô wol her!>
dô sprach der hêrre gâwân
 <guoten willen ich des hân .>
dô sach man zimier vliegen
unde sich zwên rîter smiegen
ebene under die schilde,
ietweder daz spilde
des er wol meister mohte sîn,
daz teten sie ouch wol schîn.
ir tjuste wart sô veste,
daz kunde unde geste
alle gelîche jâhen
die ez hôrten unde sâhen
daz nieman kunde kiesen
gewinnen noch verliesen,
sô eben was ir ritterschaft
gelîcher kunst gelîcher kraft.
dô sie der sper zerbrâchen vil,
dô spilden si ein ander spil:
sie zugen von den sîten
zwei swert . dô waert ein strîten
ze rosse herte unde angestlîch,
doch behuoten sie sich
daz sie diu ros dâ bî vermiten,
swie wol ir scharfiu swert sniten.
ir hurten wart grimmelich,
manec slac unde stich
gienc in von handen
obe den schildes randen,
dô sie ein ander drungen.
diu swert ofte erklungen
ûf ir liehten îsenwât,
daz mich des sêre wunderôt
wie sie ez erwerten,
die winde von den swerten
vlugen in dicke vür den munt.
dô wart ietwederem kunt
des er ê nie gewan
kunde von keinem man.
den lângen tac unz an die nacht
vâhten sie mit solher maht
als sie ez âne hüeben,
sie begunden beide üeben
ein vil nîtlichez spil,
als ich iu nû sagen wil.
der ûz erwelte gâwân
wolt den rîter gerne hân
des lebens dâ gescheiden
in stuont gelîche beiden
der muot als sie gedâhten,
darumb sie beide vâhten
unde des niht lenger bîten,
er stach im in die sîten
ein gevüege wunden.
an den selben stunden
als er der wunden enphant,
daz swert sluoc er im von der hant.
dô er daz swert von im geschiet,
dar âne sûmt er sich niet,
vil vaste er sluoc unde stach,
daz er nie kein wort gesprach:
er wolde im gerne gelten
die wunden âne schelten.
gâwân schirmde vaste,
er wânde von dem gaste
al dâ geligen tôt,
er was in angestlicher nôt.
er sprach < hât ir durch wirdikeit
die âventiure her geleit,
sô missezimet ob ich den lîp
von iu als ein aenec wîp
âne wer verliesen sol,
daz stêt iu anders den wol .>
er sprach < ir sît niht âne wer:
mich genüeget ob ir mir ein her
disen schaden haete getân
den ich von iu eine hân,
ez mac iu waeger niht wesen.
nû sichert, ob ir welt genesen .>
hêr gâwân sprach < ich sol den strît
gerne lâzen, es ist zît .>
sus nam er sîne sicherheit.
die stolzen rîter gemeit
riten guotlîch über velt
in des ritters gezelt.
dô wart dem rîter gâwân
hôhe êre dâ getân:
diu maget in schône umbe vie,
si sprach < hêr gâwân, wie
hât sich daz gevüeget
daz ie die liute genüeget
iwer manheit unze her?>
er sprach < wer waere aber der
dem niemêr misselinge?
obe ein man betwinge
ein lânt mit sîner manheit,
solt erm darumbe nemen leit,
obe er zeiner stunde
bezzern rîter vunde
dan er? geloubet daz,
daz waere ein wunderlicher haz .>
die zwêne rîter milde
schutten in die schilde
ir harnasch unde verbunden
hêrn gauriels wunden.
nû sande mîn hêr iwein
sînen boten zuo in zwein,
einen knappen kluogen,
der kunde rede genuoge.
als er in daz gezelt gienc,
der wirt in vil schône enphie.
er dankte im unde sprach zehant
 <hêrre, mich hât her gesant
mîn hêr, hêr iwein umbe daz:
er weste gerne vür baz
wie der strît gescheiden
waere under iu beiden .>
der rîter sprach zem knehte
 <geselle, ich sage dir rehte,
mir ist der strît nâch heile komen:
mir haet den lîp nâhen genomen
der ûz erwelte gâwân,
daz wolde ich niht gerochen hân
anders, swie ez noch ergât,
dan ez got gevüeget hât,
daz ich sige an im gewan.
mir selben ich des iemêr kan
gesagen volleclîchen danc.
daz swert im von der hende spranc;
waere ez im alsô beliben,
ich waere in arebeit getriben .>
der knappe sprach < hêrre, ich sol
iu sagen, ob ir mirs gunnet wol,
daz iu mîn hêrre enboten hât
sîn muot unde sînes leben stat,
daz er wil morgen ûf dem plân
iuch unde iwern boc bestân .>
der rîter sprach < des bin ich vrô.
vart hin unde saget im alsô
daz ich sîn gerne warten wil,
ez ist gar mînes herzen spil:
er unde sîn löwe, ich unde mîn boc.
ez wirt lîhte valwer loc
geroet, ê wir uns scheiden hie.
ich gehôrte noch gesach in nie
mit dem ich gerner, obe ich mac,
vertrîben morgen den tac .>
hie mite der kneht urloup nam
unde seite dô er hin wider kam
sîm hêrren disiu maere
daz mîn hêr gâwân waere
gevangen unde wol gesunt,
der rîter mit dem bocke wunt
ein wênic in die sîten.
 <unde wil doch morgen strîten
mit iu, ob ir ez geruochet,
oder swer ez an in suochet .>
des vröwet sich hêr iwein,
der ie in ganzer tugende schein.
er hiez im sînen harnasch vegen,
wan er hete sich verwegen
eins strîtes, als er dicke pflac.
dô der morgenliehte tac
belûhte berc unde tal,
verwâpent wart er ûf dem sal,
ein schoenez ors zôch man im dar.
er eine haete ein ganze schar
erzieret dâ er inne schin,
alsô vuor er ze velde hin.
dô huop sich mit im ûf die vart
der löwe der sîn geselle wart,
dô er in dem walde sluoc den wurm;
ein ander sie ze trôste erkurn,
des half er im verenden sît
manegen angestlichen strît.
der rîter mit dem bocke kam
gegen im harte vreissam,
er unde sîn boc ze strîte gar.
nû hoeret wie diu selbe schar
mit grimme an ein ander vaht
den tac nâhe unz an die nacht.
sie gerten von den tieren
vrides durch tjustieren
an den selben stunden.
dô wurden sie gebunden
von ir beider knehten,
die wîle sie âne vehten
mit den swerten waere
daz sie diu tier verbaeren.
sie liezen ritterlîchen
gên ein ander strîchen.
diu tjust was unvergebene.
diu sper mit kreften ebene
sancten sie gelîch dô
weder ze nider noch ze hô,
sie trâfen schon zen brusten
wol nâch ir gelusten
mit ritterlichen witzen.
wie kunde in vor gesitzen
ein man der sîn niht kunde
oder sîn êrst begunde
ze rehte dan unde dar?
ir hende wurden dicke bar
der sper, doch was ir dâ sô vil,
daz ich ez niht sprechen wil,
diu sie verteten in kurzer zît
des tages an ir beider strît.
nû hoeret wie in dâ geschach.
dô der boc sô lânge sach
den hêrren ûf der ritterschaft,
dô brach er mit grôzer kraft
beidiu keten unde bant.
dô lie man den löwen zehant.
der boc doch gevurdert sich
daz er einen starken stich
in vil grôzem zorne
stach mit einem horne
hêrn iweins orse durch daz bein,
dô erbeizte hêr iwein.
der rîter mit dem bocke sprach,
dô er in ze vüezen sach
 <ich ze rosse unde ir ze vuoz
daz waere ein spot, ich waene ich muoz
zuo iu ûf die erde .>
des vröwet sich der werde,
dô er von dem orse saz.
der löwe sîn selbes niht vergaz,
er erzeicte gâhes sîn gewon:
ê er erbeizte dâ von,
dô begreif er sîn genuoc,
dem orse zarte er einen buoc
von dem lîbe âne wer.
got sî der dise rîter ner!
sie haben gehilfen angestlich
gên ein ander dunket mich.
sie zugen zwei scharfiu swert,
diu wâren hôhes geltes wert.
hie wart ein als herter strît,
daz bî dirre liute zît
die man nû in dirre werlde siht
solher niemêr mê geschiht
von wârheit, des verwaene ich mich.
manec slac unde stich
geschach des tages von in zwein.
mit kreften mîn her iwein
sluoc ûf den rîter vaste,
daz daz viur erglaste
unde daz er strûchte ûf ein knie,
daz was im ê geschehen nie.
des nam der boc guote war,
mit zorne huop er sich dar
unde stiez den rîter werden
nider zuo der erden.
dô er den rîter gevalte,
der löwe niht lânger twalte,
er bestuont boc unde man,
unz sîn hêrre ûf kam.
doch vurdert er sich schiere
ze hilfe sînem tiere,
des vorhte er âne werden,
vil schier von der erden
was hin wider in die nôt,
als im sîn manheit gebôt.
der löwe was sînes hêrren vrô,
sie hulfen beide ein ander dô.
man sach in grôzem grimme
bîzen unde limmen
unde ungevuoge stôzen
dise kamphgenôzen.
der löwe was al die stunde
mit wîte ginendem munde
mit vür gezogen brâwen
mit ûz gestracten klâwen
in aller der gebaere
sam er der tiufel waere.
ouch was vil wol dâ vorne
der boc mit sînem horne;
sîn schimph was unsüeze:
im sniten sîne vüeze
als ein geslifniu barte,
vil ungevuoge unde harte
trat er an dem strîte,
sô er niht hete wîte,
daz er gestôzen kunde
die vînde als er gunde,
swâ aber er wîte mohte hân
dâ kunde im niht wider stân.
ich gehôrte sît noch ê
sô angestlichez strîten mê
als dô von in vieren.
die rîter mit den tieren
wâren alsô vreissam,
daz ich iu niht gesagen kan
ir getât besunder
wan sie teten wunder.
dô wart gevohten genuoc:
der eine stach, der ander sluoc:
der dritte stiez, der vierde brach.
wie gar unguotlîch dem geschach
den er bereichte mit der klâ
sus was diu kurzewîle dâ.
der löwe lief den rîter an,
des er arebeit grôz gewan,
unde zarte im sîn îsen,
daz dô begunde rîsen
diu ringe nider ûf daz gras.
der boc der sîn gehilfe was
stiez den löwen dô ze tôt.
des wart bleich unde rôt
von leide mîn hêr iwein,
im tete daz scheiden under in zwein
alsô inneclîchen wê,
den boc valte er ûf den klê
mit einem slage vreissam.
daz er dâ sîn ende nam.
dô disiu tier geslagen tôt,
dô huop sich angest unde nôt
under disen zwein mannen.
daz ietweder dannen
mit dem leben ie bekam
vil michel wunder des nam
den künec unde die ez sâhen,
gemeinen sie des jâhen
sie müesten beide sterben,
sô grimmic was ir werben.
sus wâren disiu tier verlorn.
ietweder wolde sînen zorn
an dem andern überkomen,
daz solde in beiden hân benomen
den lîp, wan es niht wolde
got daz ez geschehen solde,
sus was daz werben under in.
die schilde wurfen sie nû hin.
dô nam mîn hêrre iwein
daz swert ze sînen henden zwein
unde tete swinde slege grôz,
alsô tete sîn kamphgenôz.
sie sluogen âne guot?.
waer in der lîp niht sô behuot,
sie waeren beide tôt gelegen.
hêrn iwein, den werden degen,
den rou sîn löwe sô sêre,
daz er nâhen lîp unde êre
darumbe haete verlorn.
den rîter hete er erkorn
ûf dem helme mit dem slac,
daz er nâhen ûf der erde lac
unde mit im daz swert ze stucken spranc.
dô muozte er under sînen danc
dem rîter siges jehen,
daz was im selden ê geschehen.
der künec milde unde guot
wart des vil sêre ungemuot,
er hiez im sînen harnasch dar
bereiten . < swie ez nû gevar,
ich wil selbe nû besehen
waz hie wunders welle geschehen,
sît daz dem rîter nieman kan
an dirre zît gesigen an .>
hie wart der künec artûs
verwâpent in sîn selbes hûs
von maneger vrouwen hende,
sie strikten imz gebende
unde sîn wâfenriemen.
ich waene wol daz iemen
gesaehe sider oder ê
gewâpent keinen künec mê
beidiu mit gunst unde mit gebete
als in dô manec vrouwe tete.
sie gâben alle sîne lide
in den wâren gotes vride,
sus vuor der künec rîche
ze velt lobelîche.
Nû wart dem rîter kunt getân
der in dâ wolde bestân
daz waere der künec hêre.
er sprach < er sol sîn êre
bringen an sîn ende,
swer im daz erwende
mit willen sunder nôt
der muoz lesterlîchen tôt
in dirre werlde kiesen.
ich wolde ê verliesen
den lîp, ê ich den künec reine
bestüende: ich bin ze kleine
sîner tugende unde alle die
von den ich hôrte sagen ie.
hân ich wider in iht getân
des wil ich ze buoze stân
ze sînen hulden, als er wil,
des neme selber im ein zil,
swie er biutet sô wil ich .>
hie mite entwâpente er sich,
sînen helm er abe bant,
daz swert leite er von der hant
dar zuo schilt unde sper,
gegen dem künege reit er
âne wer mit blôzer hant.
er sprach < hêrre über diz lânt
sît ir unde muget ouch wol,
ze rehte man iuch êren sol,
des bin ich vlîzic sunder wân .>
 <dâ hât ir iuch versûmet an>
sprach der künec guote
mit zornigem muote.
 <mir geschach nie von einem man
sô leide als ir mir hât getân:
swaz in mîn hûs gehoeret
daz hât ir gar zerstoeret
unde mîner êren alsô vil,
daz ich benamen niemêr wil
verklagen unz an mînen tôt.
daz tuot mir vil grôze nôt,
ich mac niht iwer vriunt wesen.
nû wert iuch, obe ir welt genesen .>
dô sprach der ritterliche degen
 <hêrre, ich hân mich des verwegen
daz ich mit iu niht strîten wil:
an iu lît êren sô vil.
ich halte hie sunder wer.
nû rihtet eine alsam ein her
nâch iwern gnâden, des ger ich,
unde wizzet, hêrre, daz ich mich
gên iu ân nôt niht hân bewart:
mir wart geboten disiu vart
bî dem lîbe, ez tete mir nôt.
ich wolde kiesen den tôt,
ê ich ez haete vermiten
ichn waere ûf âventiure geriten
in iwer lânt . ez stêt mir sô,
daz ich kunde niemêr werden vrô,
haet ich die âventiur verlân.
nû wil ich iu ze buoze stân,
dar ûf bin ich komen her.
nû vernemet wes ich ger:
daz ir mir werbt umb hulde.
ich wil vür mîne schulde
gern: swie mîn vrouwe mir
gebiutet alsô büeze ich ir .>
dô sprach der künec wandels ân
 <ich muoz ez lîhte varn lâzen
daz mir von iu ist geschehen.
ouch wil ich der wârheit jehen,
ir sît an manheit vollekomen,
sô hân ich von iu vernomen
alsô bescheidenlichiu wort,
daz iu sper unde swertes ort
von mir ân zorn sî verzigen:
ir welt mit guot mir âne gesigen .>
der künec zuo dem rîter sprach
 <vart mit mir, vil guot gemach
schaffe ich iu nâch arebeit .>
er sprach < hêrre, ich bin bereit
des unde swes ir âne mich
geruochet, daz leiste ich .>
hie mite riten sie von dan
in daz gezelt des vrömden man.
dô wurdens alle gelîche vrô,
sie gedâhten daz ir zorn alsô
mit guote waere ergangen.
sie wurden wol enphangen
durch ir hôhe wirdikeit
die got an sie hete geleit,
ganzer tugende grôzen last.
mit dem künege reit der gast
danne unde sîn gezoc;
dô wart der löwe unde der boc
gên ein ander verkorn,
sie liezen über al den zorn.
sus wart der küneginne maget
erlediget, als ich iu saget,
von dem künege ân allen strît.
der rîter hete ir die zît
in den êren sô gephlegen,
daz ir wunsch unde ir segen
sîn vür den selben tac
mit triwen iemêre pflac.
dô der künec ze hove kam
unde er disen guoten man
mit im ze hove brâhte,
vil maneger zuo gâhte
der den rîter wolde sehen
von dem daz wunder was beschehen.
sich huop dâ michel schouwen,
dô sie die juncvrouwen
vuorten vür die künegîn.
diu hiez si willekomen sîn
unde gruozte sunder den gast
ganzer tugende er nie gebrast:
 <mit mînen gruoz sî iu genigen
mînes rehtes unverzigen .>
dô sprach der rîter guote
mit wol verdâhtem muote
 <ich suoche gnâde vür reht.
hân ich oder kein mîn kneht
an iwer meide missevarn,
des ger ich niht lânger sparn,
daz heizet rihten hie zehant,
des lîde ich buoze sunder pfant .>
diu maget sprach < er hât mîn sô
gephlegen, daz ich wil wesen vrô
sîns heiles, swâ daz mêret sich;
er hât alsô behalten mich,
daz im got ze lône
gebe der vröuden krône .>
der künec sprach < ich hân in her
beleitet unde bin sîn gewer
iwer hulde ân allen haz,
durch mîne liebe leistet daz .>
dô sprach diu milde künegîn
 <vrouwen zorn sol schiere sîn
verlâzen, alsô hoere ich sagen.
ich wil niht mêre von im klagen
dar ûf daz er mich einer bete
gewer vür allez er mir tete .>
dô sprach der tugenthafte man
 <vrouwe swaz ich geleisten kan
des wil ich gerne sîn bereit
ze dienste iwer wirdikeit.
sprechet wes ir an mich gert:
mac ez sîn, sô sît gewert .>
 <ich ger von iu ze buoze niht
wan geselleclicher pfliht,
dâ êret er den künec mite.
enphâhet nâch der besten site
ein jâr zer tavelrunde stat,
daz ist des ich iu bat .>
 <des ir dâ gert des waere ich vrô,
mocht ich mit volge komen alsô
zuo der tugenthaften schar;
sô hân ich leider mich sô gar
vor missewende niht bewart.
vrouwe, ich bin ûf der vart,
daz ich ze buoze sol gestân
des ich al dort begangen hân;
wirde ich der ledic als ich ger,
sô wil ich gerne komen her,
swaz mir dan gnâden tuot
mac ich ez gedienen, daz ist guot.
ich man iuch, mîn hêr walbân,
der triwen die ich von iuch hân,
hêr gâwân unde hêr iwein,
muget ir des komen über ein
daz ir mit mir von hinnen vart,
vor grôzem schaden ir mich bewart .>
die rîter sprâchen alle drî
 <habet ir leit unde muget es vrî
werden, obe wir mit iu varn,
sô sule wir niht lânger sparn,
wir sîn mit iu bereit
unde leisten unser sicherheit .>
der künec unde diu künegîn
sprâchen < des enmac niht sîn.
ez waeren kranke sinne,
ob wir iuch liezen hinne
alsô schiere rîten.
geruochet hie bîten,
unz iu gemach geschaehe,
daz daz laster iemen saehe
daz ir alsô hinne vart
mit unkreften unbewart .>
dô sprach der rîter wol bedâht
 <der ruowe ist genuoge an einer nacht.
mit iwern hulden lât mich varn,
mir schadet sol ich ez lânger sparn .>
daz urloup wart im gar verseit
unde mit bete nider geleit
sîn reise kûme vier tage.
daz lobet er mit solher klage,
daz sie des alle wunder nam
daz er sô sêre îlte dan.
nû schuof man im solh gemach,
daz nieman baz gesach
al dâ in gastes wîs.
des gap er lop unde prîs
dem künege unde der künegîn
unde al der messenîe sîn.
Den rîter sule wir ruowen lâzen,
wie aber erec habe getân
welt ir daz hoeren sô gedaget,
ez wirt iu hie gesaget.
Dô in diu maget brâhte
ze lânde als sî gedâhte,
dô wart er schône enphangen.
hie kam gên im gegangen
diu herzoginne rîche
unde gruozte in tugentlîche,
si hiez in willekomen sîn
unde sprach < sol mir der swaere mîn
iemêr von iu werden buoz,
des neige ich iu ûf den vuoz,
unde gebietet al zehant
über liute unde über lânt .>
 <vrouwe, ich vihte niht umb guot,
mir lît tegelîch mîn muot
daz ich durch hôhe wirdikeit
allen vrouwen sî bereit:
swâ si ze nôt bedurfen mîn
dâ wil ich kemphe sîn .>
die nacht wart er behalten:
solt er ze rehte walten
rôme unde aller rîche,
sô wizzet waerlîche
man kunde sîn ân allen wân
die nacht niht baz gephlegen hân.
des morgens vil vruo
sie bereiten sich dar zuo,
dâ sanc man ein messe in.
erec ûf heiles gewin
vernams in guoter andâht.
dar nâch wart im gebrâht
sîn ors unde sîn îsenkleit;
dô lêrte in diu gewonheit
daz er schiere waz dar in:
ûf ein kamph stuont sîn sin.
hie mite kâmens in den kreiz,
sie nâmen wîten puneiz.
erec was schône gezieret,
sich selben er rotieret
in dem satele vaste.
si wunschten dem gaste
gemeine alles guotes,
er dûhte sie des muotes
sô rîche, daz er waere
leides ungebaere.
der schenke was ein grôzer man,
der reit ereken an
mit ellen unde mit kraft,
einen ungevüegen schaft
stach er ûf sînem schilde enzwei,
des ahte er niht umbe ein ei.
erec sîn sper ouch zebrach,
daz man die sprîzen hôhe sach
vliegen in die lufte.
nâch ritterlichem gufte
wart dâ vil wol gestochen
unde manec sper zerbrochen.
erec ûf ritterschaft ein kranz
tete wol vierzic sper unganz
in alsô rîcher tjuste.
daz sie des alles geluste
die in dâ sâhen rîten
daz sie in zallen zîten
ûf ritterschaft solden sehen,
im wart dâ ganzes lobes gejehen.
starc unde grôz nam er ein sper,
ûf den schenken reit er
mit kraft unde mit gewalte,
erec den schenken valte
mit orse mit alle.
ê er sich von dem valle
erholte, haete ern tôt getân,
daz wolde er durch sîn êre lâzen.
erec der werde
erbeizte zuo der erde.
unz der schenke sich versan,
dô lief er ereken an
mit einem scharfen swerte;
vür baz den er gerte
vant er in ereken hant.
durch die buckel über den rant
wart vil gestochen unde geslagen.
dewederen ich vür einen zagen
wil hân: dâ schein ir beider tât,
daz noch dâ von ze rede stât.
der grôze schenke vaste sluoc
ûf ereken genuoc,
unz im sîn schilt verhouwen wart,
erec mit listen hete gespart
beidiu kunst unde kraft.
dô erzeicte er sîne meisterschaft,
wan er im durch den helm sluoc
den er ûf dem houbet truoc
einen vreislichen slac
ze tal dâ im daz leben lac.
dô der grâve daz ersach
wie sînem kemphen geschach,
des wart betrüebet im der muot
unde gap lîp unde guot
in der herzogin gewalt,
zir gebote er sich stalt
unde diente ir vür den selben tac.
hie mite man ereken pflac,
dar nâch unde man im gunde,
swaz man im êren kunde
erbieten daz wart niht verlân,
dar zuo wart im ûf getân
daz er muoten solde
ze lône swaz er wolde.
dô sprach der hôchgemuote
 <hân ich iu ze guote
mit mînem dienst iht getân,
vil guot reht ich des hân,
wan ich bin einer iwer mâc,
mîn vater hiez der künec lac .>
dô sprach diu vrouwe zehant
 <sô sît ir erec genant
der ouch mâbonagrîne brach
die âventiur dâ von geschach
vil leide maneger vrouwen.
daz ich iuch sol schowen
des wil ich iemer wesen vrô .>
vor liebe kuste si in dô
unde umbevie in zehant.
 <got hât iuch her gesant
mir ze vröuden unde ze trôst,
daz ir mich hât erlôst .>
er sprach < vrouwe, ich bin bereit
ze dienest iwer wirdikeit,
des kan mich nieman erwenden.
hie mite sule wirz enden.
ein urloup wolde ich von iu hân,
ob ich ze karidôl den man
vinde von dem uns diu maget
sô starke maere hât gesaget.
mich wundert sêre sîner kraft
unde sîner grôzen ritterschaft,
im muoz saelde sîn beschert;
obe er von britanje vert
der âventiure genôzen hin,
daz ist hôher wirde gewin,
den rîter mac man gerne sehen .>
diu vrouwe sprach < ich wil iu jehen,
er ist ein man von hôher aht .>
sus vuor er wol ze mitter nacht.
Nû reit er nacht unde tac,
daz er keiner ruowe pflac,
unz er ze karidôle kam.
dâ vant er disen guoten man
in vil grôzer wirdikeit.
die viere heten sich bereit
als sie wolden rîten,
erec bat si bîten,
unz im diu ros geruoten,
des begunde er an sie muoten.
 <unde lât mich komen ze kraft,
sô wil ich durch geselleschaft
mit iu rîten in daz lânt
daz vluratrône ist genant .>
mit guoten willen si sîn biten
drî tage unde riten
all vunve von dem lânde.
swer si ze rehte erkande,
ob er ir tugende solde zeln
sô kunde er niemêr vunve weln
der aller herzen waeren
sô gar unwandelbaere.
alsô riten durch diu lânt,
im selben was vil unerkant
war er sich verrihte.
eins tages von geschihte
dô wider vuor in ein kneht,
des hâr was eben unde sleht,
wol halber grâ was im der loc,
vritschal von gent was sîn roc,
von ipper blâ sîn schaprûn,
er was ein hübescher garzûn.
sie gruozten in besunder.
er sprach < mich nimet wunder
wer iuch her habe gesant
in diz unkunde lânt.
ich sihe an vier schilden
ir varet von dem milden
unde dem rîchen künege artûse;
ich hân in sînem hûse
gesehen solhe êre,
daz im iemer mêre
heiles wunschen sol mîn munt.
sô ist mir an dem vunften kunt,
sîn hêrre ist von muntabel
unde ist geheizen gauriel .>
der rîter mit dem bocke sprach
 <waere ez iu niht ungemach,
sô saget uns waz iur ambet sî .>
der knabe was des muotes vrî,
er sprach < hêrre, ich bin ein man
der hêrren guot verdienen kan
mit kunste als ich iu sagen sol.
ich kan von wâpen sprechen wol
unde vuor ie wîte durch diu lânt.
der ist mir âne mâze erkant
wan einz von dem ich hân vernomen,
dâ kunde ich leider nie în komen,
daz ist vluratrône genant,
unde ist darumbe alsô gewant,
daz nieman dar în komen kan
daz geloubet sunder wân
wan die man dâ gerne în lât,
bewart ez zallen zîten stât .>
der rîter sprach < geselle guot,
nû sage uns von der huot
wie daz lânt si bewart
unde wâmite ez sî verspart,
daz dâ nieman în kan komen
wir haeten gerne vernomen
wer die liute în lâze,
habe ez keine strâze,
die sult ir uns machen kunt:
sô gemiete ich iuch ze stunt,
daz ir der miete werdet vrô .>
alsô antwurte er im dô:
 <mocht ez iuch iht geprîsen,
ich kunde iuch wol erwîsen
vür wâr an des lândes tor.
hêrre, dâ ligent vor
zwêne lintwurme,
die hebent die sturme.
obe ir den gesiget an,
sô wizzet daz ich iu enkan
gegeben hilfe noch rât,
wie ez iu innerhalp ergât
des enist mir niht bekant .>
dô sprach hêr gauriel zehant
 <muget ir uns wîsen an daz tor,
lât uns dar in oder dâ vor
geschehen swaz got welle,
sô wizzet, mîn geselle,
ich gibe iu ros unde kleit
diu nie wurden âne geleit
unde rôtes goldes zehen marc .>
er sprach < diu strâze ist nie sô karc,
ich welle iuch wol wîsen dar,
unde wizzet vürwâr
daz ich iu mit triwen bin .>
die miete gap er im hin;
der muet was er vil gemeit,
er saz ûf unde reit
der miete ze lône
dâ hin ze vluratrône.
er vuor mit im, als ich iu sac,
unz an den vunfzehenden tac.
dô kômens ûf einen berc,
dâ sâhen sie daz mûrwerc
dâ mite daz lânt beslozzen was;
ez lûhte sam ein spiegelglas
unde was von mermelsteine gar,
dâ von was ez sô wunnevar.
der knabe sprach < hoert mînem worte.
ze vluratrône die pforte
seht ir hie mit ougen an.
got gebe iu heil als ich iu gan!
wan ich kume dar nâher niht,
unz ich gesihe waz iu geschiht,
daz ich diu maere breite
swar mich got hin leite .>
hie mite begundens gâhen
dâ sie die pforten sâhen.
nû kâmen vor ûf den wec
hêr gauriel unde erec.
dô sie die wurme hôrten,
ir gemach sie stôrten
unde huoben sich zem strîte
her vür an die wîte
hêr gauriel, der küene man,
reit den grôzen wurm an
mit einer vesten tjuste.
vil ebene ûf die bruste
mit grôzen kreften er in stach,
daz daz sper durch in brach
vaste zweier ellen lânc.
mit zorne er sich umbe swanc,
dô nam er ros unde man,
balde gâhen er began
hin wider gên der mûre.
diu vart waere im sûre
worden wen hêr walbân,
der kêrte in under ougen an
unde stach in ûf die stirne,
vil ebene gên dem hirne
het er den stich geneiget.
sîn manheit er erzeiget:
vil balde er von dem orse spranc,
daz sîn halsperc erklânc,
er zôch ein swert mit nîde,
vil herte was sîn snîde,
den wurm er enzwei sluoc;
er lie den rîter den er truoc.
in tete daz vorder teil die nôt,
ê sie ez sluogen ze tôt,
daz in sô wê nie geschach,
des ietweder verjach.
hêr iwein wart der nôt erlân,
erec unde gâwân
den andern wurm ersluogen tôt,
sie liten ouch vil michel nôt.
dô die wurme veranten,
mit willen sie dô ranten
ze der pforten, diu was ûf gespart:
si wart vor des nie bewart
wan mit zweier wurme wer.
sie ahten niht unde obe ein her
vür die pforten kaeme
daz ez den sige dâ naeme
an die wurme vreissam,
die sluogen dô die vier man.
dô sie kâmen dar în,
ein torwarte hinder in,
beslôz die pforten veste
dar ûf daz er die geste
behielt ûf ir schande
in sîner vrouwen lânde.
dô rehte ersach der hübesche man
wer den sige dâ gewan,
dô wart im harte leit
daz er mit in niht wol reit.
er gedâhte < wie ist mir geschehen?
daz ich daz lânt niht sol sehen
daz muoz ich iemêre klagen.
mir ist geschehen als allen zagen .>
alsô reit er klagende dan,
dô enweiz ich war er kam.
nû riten die rîter balt
durch einen wunneclîchen walt
wol ûf zwô mîle.
in einer kurzen wîle
dô kâmens an ein wazzer grôz
dâ michel ungeverte vlôz
daz wazzer ûf unde ze tal;
von unden vreislichen schal
hôrte man dâ, stôzen
manec stein grôzen.
erec der guote
mit ritterlichem muote
sprach ze sînen gesellen
 <râtet wie wir wellen
gebâren mit dem vurte .>
sîm ros er baz gurte,
er sprach < welt ir ez geruochen,
den vurt wil ich suochen
uns allen durch geselleschaft,
ich getrowe mînes rosses kraft
ez helfe mirz verenden .>
alsô wolt er gewenden
an daz wazzer vreissam.
daz ersach ein weideman
bî im in dem walde.
er ruofte unde lief balde;
dô schrei er sô grimme
daz sunder sîniu stimme
erhal in dem wilden tan.
erec gâhen began
unde vrâgte waz im waere,
oder obe in iemen jagete,
daz er sô sêre klagete
sîn leit in unzuhte.
er sprach < ichn bin in vluhte.
diu unzuht sult ir übersehen,
ich wil iu vür wâr jehen
warumbe ich sô gâhe:
iu was der tôt vil nâhe.
waer iwer reise vollekomen,
daz haete iu, hêrre, benomen
ân allen zwîvel daz leben.
iu enwelle got gelücke geben,
sô kunnet ir niht genesen .>
 <nû sage an, wie mac daz wesen?>
 <dâ hât geseit ein maere
des lândes pfortenaere
daz wir alle sêre klagen:
daz die wurme sint erslagen
dâ mite daz lânt was behuot.
des sî wir alle in unmuot.
von nieman erz gesagen kan
wan daz ez teten vunf man,
die sint an disen walt getrabet.
der wirt vil schiere umbe habet,
ich hân ez wol vernomen.
ir muget von dem lânde komen
niemêr âne gewinne,
ir sît beslozzen hinne
mit slôze sô gewarsam
daz nieman wol zerbrechen kan .>
dô sprach der rîter erec
 <geselle, wîse uns ûf den wec
den sie dâ her rîtent:
sît daz wir müezen strîten,
daz ist bî dirre zîte
sam lasterlichiu bîte .>
dô sprach der weidenaere
 <nû hoeret disiu maere.
welt ir gerne strîten,
sô sult ir balde rîten
bî dem wazzer hin ze tal,
ir hoeret schiere einen schal
dâ sie über die brücke varnt
unde sich umbe den walt scharnt
vür kumet in die brücke:
êst bezzer zenge lücke
dan an der wîte diu wer
gên einem kreftigen her.
doch sult ir wizzen, hêrre guot,
die brücke ist zaller zît behuot.
ouch ich iu sagen kan:
zwêne risen vreissam
die hüetent ir nû lânge
mit ir stahelstangen
unde snîdent zallen ecken.
iu ellenden recken
gebe got diu sigenunft!
mich tûret iwer herkunft,
ir sît sô rehte ritterlich,
darumbe riwet ir mich .>
erec niht lânger beit,
ze sînen gesellen er dô reit
unde saget in diu maere
daz in dem lânde waere
grôz geschrei über sie.
 <wir halten al ze lânge hie!
ein brücke über daz wazzer gât;
nû ist des weidemannes rât
daz wir dar balde rîten
unde an der brücke strîten .>
des volgeten sie dô alle
unde gâhten zuo dem schalle
der ûf sie dâ was erhaben.
zwêne vreislîche knaben
sâhens an der brücke stân,
die wolden nieman über lâzen.
der rîter mit dem bocke sprach,
dô er die risen âne sach
 <hie stânt zwei angestlichiu kint
diu got ze mîdenne sint,
welnt siez dem lîbe enblânden.
sie tragent in den handen
zwuo ungevüege ruote,
die koment in ze guote!>
dô die risen sâhen
die rîter zuo in gâhen,
der eine vür die brücke gienc,
den andern er dar ûf lie,
daz er der brücke wielte
unde daz her enthielte,
unz er disen betwinge
oder swie im nû gelinge.
daz lobet er im mit sicherheit,
des muoste er ansehendez leit
dulden harte schiere.
hêr gaurjel bat die viere
sîn gesellen bîte hân,
er sprach < ir sult mich lâzen
versuochen waz der grôze man
uns hie wil gewinnen an .>
dô sprancte er gên dem risen hin.
als ich sîn bewîset bin,
der rise sprach < wiu hâst du mir?
von waz geschihte kumet ir
in dise arebeite,
daz ir âne geleite
sô rehte tôrlîchen vart?
ir hât iu selbe missewart .>
dâ sprach der hêrre gauriel
 <ir saget uns âne nôt ein spel.
welt ir uns betwingen,
daz muoz mit andern dingen
oder hie mit strîte wesen.
nû wert iuch, obe ir welt genesen .>
ze stunt dô er daz wort gesprach,
mit grimme er ûf den risen brach
einen stich unkleine,
in dem linken ahselbeine
dâ beleip sîn sperîsen.
daz vrumte dem wîsen,
die tjuste er sô swinde nam,
daz der rise vreissam
versûmte sich ze lânge:
ern vâlte mit der stange.
nû erbeizte ûf daz lânt
der rîter, sâ zehant
von der sîten er ein swert
zôch, dâ was âne gewert
nâch sînem willen zaller nôt,
manegen wîzen halsperc rôt
tete er dâ ûf der brücke mite
in zorne unde in unsite.
der rise sluoc in ûf den schilt,
daz er alle die bevilt
die den slac sâhen
daz er in mohte enphâhen.
dem risen er nâch der hende sluoc
dâ er die stange inne truoc,
er sluoc in durch den ellenbogen,
dô er die stange het erzogen,
daz si im über den rücke hie.
den risen ein tobezorn bevie,
er wolde in allen gâhen
den rîter zuo im vâhen.
her gauriel der reine
versneit in an dem beine,
daz er niht lânger mohte gestân,
er viel nider als ein ran.
er sprach < hoert, nû lât mich leben.
in iwer gnâde wil ich mich geben,
des setze ich iu ein werdez pfant
mîne triwe in iwer hant .>
dô der ander rise gesach
wie sînem gesellen geschach,
dô lief er über die brücke.
si mocht ze kleinen stücken
sâ zerrivern von den triten,
er lief in swinden unsiten
unde sûmte sich niht lânge.
der rise mit der stange
wolde den rîter hân erslagen,
daz muoz ich noch hiute klagen,
doch was der hêrre gauriel
ein rîter küene unde snel,
er sluoc dem risen abe ein bein,
dô viel er nider als ein stein.
nû sluog der ungevüege man
alsô ligende hin dan
den rîter ûf den rücke
mit sînem stahelstücke;
waer ez im stênde geschehen,
er haete des tôdes sich versehen.
nû sûmte er sich niht lânger dâ,
von dem lîbe schiet er sâ
daz houbet mit dem swerte,
alsus er vînde werte.
dô er nû des strîtes pflac
mit dem der dâ tôt gelac,
dô wolt diu ganze menigin
zuo im über die brücke hin;
daz underkâmen schiere
dise rîter viere:
hêr iwein unde hêr gâwân
santen von der brücke dan
manegen tôten unde wunt
der dar komen was gesunt,
erec unde hêr walbân
von den wart wunder getân.
ze sînen gesellen er dô spranc,
sîn swert ûf manegem helme erklânc.
dô die selben geste
den strît alsô veste
mahten under dem here
unde mit vreislicher were
sluogen manegen werden man,
ein rîter gâhen dô began
gên vriapalatûse,
zuo der künegîn hûse
seit er diu selbe maere
daz an der brücke waere
ein harte vreislicher strît.
 <unde wizzet, vrouwe, daz dâ lît
manec edel rîter tôt
unde tuont vunf man die nôt,
daz wir des alle müezen jehen
die ir gebaerde hân gesehen
sie habe der tiuvel her gesant.
swem iht anders sî bekant
der geloube swaz er welle,
sie varnt wan von der helle,
ir site sint sô vreislich .>
dô sprach sie < nû bescheide mich,
unde kanstû mir sagen
waz sie an den schilden tragent
bescheidenlîche .> < ich enkan.
wan under in ist ein man,
der hât die risen beide erslagen,
des wâpen kan ich wol gesagen:
einen boc von golde er treit,
sô ist umbe rant geleit
ein lîste von silber wîz.
unde haet got selber sînen vlîz
geleit an eines mannes muot
dar zuo daz er im waere guot
ze kemphen an des tiuvels schar,
die manheit hete der selbe gar .>
dô erlachte diu künegîn,
si sprach < sô sol vil schiere sîn
von in gescheiden der strît,
des dûhte hiute lânge zît
manegen rîter lobesam
dem er sît den lîp benam .>
diu künegîn gienc ze râte
in eine kemenâte
mit ir juncvrouwen.
si sprach < nû muget ir schowen
daz man in allen rîchen
ein rîter im gelîchen
niht vunde als ich mir hân genomen,
der ist uns her ze hûse komen
unde ist genant hêr gauriel.
sît ich von im ze muntabel
schiet mit swaerem herzeleit,
er hât michel arebeit
erliten ê er sî komen her.
ich bin nû vröuden sîn gewer
unde wil in mit guoten siten
ergetzen swes er hât erliten .>
si sprach zer meide zer hant
diu im dâ vor was bekant
 <du solt vil balde rîten
dâ die rîter strîtent
unde scheide den strît,
des ist harte guotiu zît
daz man in nû scheide.
liebe âne leide
sage den gesten
unde daz sie sich des besten
versehen an allen dingen,
in sol hie wol gelingen.
du solt sie vüeren in die stat,
schaff in ein wunneclichez bat,
mîn hêrren soltû selbe baden.
ergetze in arebeit unde schaden
alsô, daz sîn gesellen sehen,
daz sie dâ heime mugen jehen,
daz er die grôzen arebeit
an uns niht habe misseleit .>
si gap ir ouch ein salben.
 <bestrîch in allenthalben
ainnerlich unde begarwe,
sô verwandelt sich sîn varwe
unde wirt ein man als ich in sach,
dô ich ze jungest wider in sprach.
du solt in bringen badegewant,
sage in daz habe ich in gesant,
du solt in bringen ouch vil drât
harte guote lînwât
von sîden wîz als ein swan
gewurht als ich in des gan .>
hie mite diu juncvrouwe gemeit
mit dem rîter sâ dô reit
vil balde zuo dem strîte.
sie bekâmen dar bezîte.
sie erbeizten nider ûf daz gras,
der strît von in vil schiere was
gescheiden gar ze guote.
diu maget hôchgemuote
underkam die arebeite,
si sprach < ich bin geleite
der unkunden geste
staete unde veste .>
dô si zen herbergen kam
unde in den harnasch abe nam,
si hiez dâ bat bereiten
unde sprach < nâch arebeiten
tuot der gemach dem lîbe wol,
mit guoten zuhten ich daz sol
iu vüegen sô ich beste kan,
êst mich alsô geboten an .>
des hêrren si sich underwant,
mit der salben si zehant
allenthalben in bestreich.
zir aller angesihte entweich.
sîn antlutze griwelich,
hie verwandelte er sich
unde wart der schoenste man
des man kunde ie gewan.
daz sâhen die gesellen sîn;
ein grôziu zuht wart an in schîn:
ir keiner nie kein wort gesprach
wan daz er den andern âne sach
unde seiten in ir herzen danc
gote daz in sô wol gelânc.
die nacht behielten sie si wol
als man liebe geste sol
mit werder handelunge hân,
daz wart in allez wol getân.
dô diu nacht ein ende nam
unde der liehte morgen kam,
diu künegîn hiez machen
von wunderlichen sachen
ûf dem wunneclichen plân
ein gestüele wol getân.
dô daz gestüele was bereit
mit micheler rîcheit,
dô hete diu künegîn gesant
ir boten wîte in daz lânt.
von ir gebete unde gebote
kâmen ir der minne gote
unde die gotinne
die der werden minne
wielten in den lânden
unde alle nôt erkanden
diu von sender arebeit
rîter unde vrouwen
mohte man wol schowen,
geste maneger hande
von manegem wilden lânde,
dâ saz diu künegîn gemeit
mit micheler wirdikeit.
elaeten sandes einen boten
daz si die geste hinz den goten
braehte, daz sie mohten sehen
daz ir gerihte waere geschehen
daz im dô wart ûf erleit
dô im hulde was verseit.
elaete vuort die rîter dan
ze hove, als ich vernomen hân.
man enphie sie lieplîche,
diu küneginne rîche
kustes alle gemeine
unde manegiu veine
diu mit ir dâ komen was
ûf daz wunnecliche gras.
die gote unde die gotinne
erloubten in die minne,
ein ander nâmen sie zer ê.
wâ wart ie vrouwen hulde mê
sô ritterlîche bejaget
als von dem rîter ist gesaget?
dar kâmen mâge unde man.
swaz man an der brücke gewan
schaden der wart dâ verkorn,
die veigen muosten sîn verlorn.
sie verkurn dâ ir schulde
unde teten im alle hulde,
âne haz unde âne nît
werte disiu hôchzît
ich waene wol vierzehen tage;
nâch der âventiure sage
was der vröuden sunder zal
in dem wunneclichen tal.
dô der hof ein ende nam,
dô waeren gerne von dan
die von der tavelrunde.
dô nâmen sie ze stunde
hêrn gauriel besunder.
sie sprâchen < uns hât wunder
wie iwer wille sî getân,
daz sult ir uns wizzen lâzen.
welt ir hie belîben
bî disen schoenen wîben
unde durch werde minne
der schoenen gotinne
sô sult ir uns urloup geben .>
 <hêrre, gedenkt an ritters muot>
sprach erec, der rîter guot,
 <unde traget noch ritterlichen muot
von lânde durch lânt.
ûf âventiure bekant
ein man sol ein vrumen lîp
niht lâzen verderben umbe ein wîp
noch durch liebes anesehen.
mir was vil nâhe alsô geschehen
in den selben zîten
dô ich von vrouwen enîten
von êrst ze hûse sazte:
ir liebe mich ensazte
von manlicher wirdikeit.
des was ir mîn laster leit
unde klaget ez durch ir güete;
daz enkande mîn gemüete
unde vuogte ir michel ungemach,
unz ich die triwe an ir sach,
des ich dô sicher wolde sîn:
si taete es durch die minne mîn .>
alsô antwurte er in:
 <ich sage iu wes ich vlîzic bin.
mac ich mit guoten minnen
ein urloup gewinnen,
ich wil mit iu ze lânde:
mich dûht ein houbetschande
unde unritterlicher sin
schiede ich âne buoze hin
der selben schulde die ich begie,
dô ich die juncvrouwen vie;
des wil ich ze buoze stân
daz ich wider si hân getân,
ez enwende mich den der tôt
oder ander êhafte nôt .>
nû giengen sie zer künegîn.
er sprach < vrouwe, sît ich bin
sicher iwer hulde gar,
obe ich iendert missevar,
sol ichs dan aber hân verlorn?>
si sprach < ez ist gar verkorn
allez übel under uns zwein.
ich bin des komen über ein
mit mîner genôzschaft:
diu suone hât nû ganze kraft,
ir sult lândes unde mîn
iemêr gewaltic sîn .>
er sprach < gnâde, vrouwe,
als ich iu wol getrowe
ein urloup wolde ich gerne hân.
ich hân ein teil missetân:
dô ich in mîner buoze schein,
dô vuor ich von mînem heim
ze britanje in daz lânt;
dâ wart ze boten mir gesant
ein juncvrouwe, die ich vie
unde von mir niht enlie
ê diu âventiure ende nam.
dô ich hulde dâ gewan,
dô bôt ich mîne sicherheit
der edelen künegîn gemeit:
gewunne ich iwer hulde,
daz ich vür die schulde
mich antwurte wider dar
unde mit der tugenthaften schar
ein jâr zer tavelrunde sî;
geleiste ich daz, sô bin ich vrî,
daz ich nieman niht ensol,
sô zime ich hie ze hêrren wol .>
dâ sprâchen sîn gesellen zuo
 <des zimet wol daz ein vrouwe tuo
gên liebem amîse
daz in den lânden prîse
sîn êre unde sîne wirdikeit .>
dô sprach diu künegîn gemeit
 <ir sult wizzen hêrre mîn,
swaz ir welt daz sol sîn .>
ouch bat in diu guote
mit einvaltigem muote
sô daz jâr naeme
ein ende, daz er kaeme.
 <nieman mich erwenden mac
vür daz zil einen tac .>
si nam in sunder unde sprach
 <ich wil dir vüegen ein gemach,
hêrre, durch die liebe dîn.
swâ du an heimelîche mîn
gedenkest dâ bin ich dir bî,
unde sich daz ez mit vuoge sî
in dem mânôt zeiner zît
gar tugentlichen sunder nît .>
si gap im ein vingerlîn.
 <dâ bî soltû gedenken mîn:
ez ist dir guot vür manec nôt
unde vür unrehten tôt,
vergift unde aller zouberlist
dâ mite gar verdorben ist,
sîns steines kraft ist sô guot,
er gît gelücke unde hôhen muot .>
er was ir liep, daz tete si schîn,
si kuste in unde die gsellen sîn.
Nû nâmen urloup von dan
mit êren dise vunf man
unde riten durch diu rîche
harte müezeclîche,
obe sie in den stunden
iht âventiure vunden.
nû truoc sie ein strâze
getriben wol ze mâze
in ein unkundez lânt,
daz was pronaias genant,
dar inne die heiden lâgen
unde grôzer unvuor pflâgen:
beidiu mit roube unde mit brant
heten sie verwuost daz lânt
unde den künec vermezzen
mit here dâ besezzen.
dâ vâhtens manegen herten strît
mit den heiden in der zît
unde ersluogen ir ân zal ze tôt,
dem künege hulfenz ûz der nôt.
der danket in vil sêre
unde erbôt in grôze êre,
dar zuo liute unde lânt
sazte er allez an ir hant.
mit urloup kêrten sie von dan,
als ich ez vernomen hân,
harte ritterlîche
ze britanje dem rîche,
des milden küneges lânde.
durch hübescheit man erkande
nie künec alsô verre:
der tavelrunde hêrre
was ganzer vröude ein bernder ast,
keiner tugende im gebrast.
dô sie begunden nâhen,
dô îlte ein knappe gâhen
unde saget dem künege maere
daz ze lânde waere
komen diu geselleschaft
die mit âventiure kraft
von dem lânde wâren geladet.
er sprach < hêrre, swaz iu schadet
der rîter mit dem bocke hie,
dô diu âventiure ergie,
daz muget ir gerne übersehen:
ein wunder ist an im geschehen:
ein vrouwe het in vervluochet,
diu hât in nû beruochet,
daz er ist der schoenste man
des man kunde ie gewan.
ich sage iu endelîche,
ein schoene künecrîche
hât er dar zuo erworben.
ob im der lîp erstorben
in solher mâze waere,
daz waere ein übel maere.
er hât den wunsch an dem guote
unde volleist an dem muote,
ze wîbe ein gotinne,
er pfliget vil hôher minne .>
dô sprach der künec ie sâ
 <weder ist er beliben dâ
oder kumet er mit in?>
dô sprach diu milde künegîn
 <er hât gelobet er kaeme her.
ich weiz wol, daz leistet er .>
gezogenlîchen sprach der kneht
 <jâ hêrre, mîn vrouwe hât reht.
er kumet mit in unde wil
hie belîben ûf daz zil
als ez der tugenthafte man
lobete, dô er hulde gewan .>
von den maeren wurden vrô
die besten alle gelîche dô
unde vrâgten in dô vür baz
 <wie oder umbe waz
mocht ir sô lânge ûz gesîn?>
 <daz sage ich ûf die triwe mîn.
ez teten wege lenge
unde ander manec gedrenge,
grôzer âventiure last,
der uns selden gebrast .>
der maere lôst dâ manec man.
 <ich sage iu wâ sie huoben an.
ze vluratrône vor dem tor
dâ lâgen zwêne wurme vor,
die sluogen sie ze tôt.
dar nâch kâmen sie ze nôt
an einer brücke mit were
von einem kreftigen here;
zwêne risen ungetel
sluoc dâ mîn hêr gauriel
beide mit sîner hant.
dô wart ervohten daz lânt
dâ er hêrre wesen sol.
ez wart uns dâ erboten wol .>
er seite in von der hôchzît
unde wie ze pronaias der strît
von in verendet waere,
dô kâmen in dem maere
die hêrre ûf den hof geriten.
dô wart lânger niht gebiten,
sie wurden wol enphangen,
geloufen unde gegangen
wart dô gên in gemeine,
grôze unde kleine,
unde sageten dô den hêrren danc
daz in sô ofte wol gelânc.
dô wart der rîter wol gesehen,
sie muosten im gelîche jehen
alte unde junge
daz bezzer wandelunge
an manne nie geschaehe
den man noch lebendic saehe.
Es waz des jâres an der zît
dô kraft an tagalde lît
ze walde unde zuo gevilde
mit vederspil mit wilde.
der künec unde diu künegîn
berieten sich ouch under in
einer tagalde,
daz sie vor dem walde
ein gebeize wolden hân
unde daz ze liebe waere getân
den rittern unde den vrouwen.
man liez in zwein owen
der herberge vâhen;
sie wâren alsô nâhen,
sie schiet niwan ein rein,
der was ze grôz noch ze klein.
dâ wart von hunden grôzer schal
unde hiez in dem vröuden tal.
der künec wolde einhalp sîn
mit rittern unde die künegîn
mit vrouwen an der andern sît,
sie slizzen wunderlîche ir zît.
dô sie kâmen vür den walt
mit vröuden rîcher tagalt,
als uns hie saget daz maere,
vil manec sparwaere
geworfen wart hin unde dar
unde schriren dicke < wartâ war>.
dô die riten über heide geschart,
über ahsel vil gesprochen wart
hübeschlîch von minne
ûz tugentlîchem sinne.
sus wart von in gebeizet
unde ûf minne gereizet
manec herze in werder aht.
sie wâren dâ wol siben nacht
vor dem walde in vröuden zer,
nâch wunsche ein ûz erweltez her
was tägelîch ingesinde dâ.
daz hân wir selden anders wâ
von künegen ê gelesen
als ez dâ ist gewesen;
künec artûs der wîse
tete nâch der werlde prîse,
als ich ez vernomen hân.
ich sage iu obe ich kan
wie der âventiure geschach.
an einem morgen dô man sach
die sunne durch die wolken brehen
dô gienc durch âventiure spehen
der rîter mit dem bocke dan
in den walt unde zwêne man
mit im durch ir hübescheit.
von âventiur grôz arebeit
vuogt in ein vrömediu geschiht.
ouch verswîge ich iu niht
wer die zwêne mohten sîn.
ein rîter hiez pliamîn
unde was ouch dâ ze lânde ein gast,
keiner tugende im gebrast,
unde erec vil de roi lac,
der ganzer manheite pflac.
dô dise rîter drîe
mit süezer banekîe
giengen in dem walde,
dô sâhen sie vil balde
an der selben stunde
einem leithunde
volgen einen alten man.
dô er in nâhen began,
sie gruozten in guotlîche.
dô sprach der leides rîche
 <iu sî gnâde gesaget .>
 <wannen hât ir her gejaget>
sprach erec ze hande
 <oder von welhem lânde?
jaget ir tier oder hirz?>
der alte sprach < geloubet mirz,
ob iuch der maere niht bevilt,
ich jage ein angestlichez wilt
mit vil grôzen sorgen
hiute den vierden morgen .>
die hêrren vrâgten maere
wie sînem geverten waere.
 <sî ez ûf âventiure wân,
daz sult ir uns wizzen lâzen,
ez mac iu lîhte gevrumen
unde wol ze staten kumen .>
 <got beriet mich nie sô wol>
sprach der jeger < obe ich sol
iu klagen mîne arebeit.
ez kam daz mîn hêrre reit,
der grâve von asteriân,
als er ê dicke hete getân,
durch jagen in den walt
unde vuorte manegen rîter balt
unde manec vrouwen wol getân
an einen morgen dô wir lâzen
nâch einem hirze solden,
als wir in gerne wolde
mit vröuden gevâhen,
dô begunde uns nâhen
beidiu laster unde leit.
in dem walde zuo uns reit
ûf einem wisent ein grôzer man,
zangesihte er uns nam
mînes hêrren liebez kint:
dâ von er unde die sînen sint
mit herzenleide umbevangen.
nû lât iuch niht belângen!
alsus nam er uns die meit,
daz ez manec rîter unverzeit
mit den ougen âne sach,
daz uns sô leide nie geschach.
dô ersprancte manneclich
nâch alsô tete ouch ich
der man als er best mohte,
swer dâ ze jagen tohte,
er waere kleine oder grôz.
dô wart von hunden michel dôz,
wir schuoren alle ûf in,
die juncvroun vuort er et hin.
dô mir daz ros abe gienc,
ûf die vüeze ich mich lie.
alsus hân ich her gejeit>
sprach dô der unverzeit,
 <ich wil ouch niht erwinden,
ich muoz si wider vinden .>
die stolzen rîter unverzeit
sprâchen < iwer arebeit
well wir iu helfen slîzen,
nû gê wir enbîzen .>
sie âzen unde ir îsenkleit
daz was in schiere bereit,
daz schutten sie vil balde an
unde vuoren mit dem jeger dan.
dô gap im hêr gauriel
ein ros starc unde snel.
dô er sô wol geriten wart,
dô rihte er wider ûf die vart.
die rîter mit im ritten,
nâch âventiure sitten
sie jageten starclîche
verre in ein rîche
vür einen waltwilde.
gar âne gevilde
was er zweier mîle breit.
dâ vor des nieman în reit,
daz iemen vernaeme
wie ez im dar inne kaeme.
vor dem walde ein hûs lac,
dâ saz ein wirt der des pflac
daz er die geste wol enphie:
nieman er dâ vür lie
ern bôt die herberge im an,
er was ein êren rîcher man.
der selbe wirt eins nachtes gienc
an ein zinne, dô verlie
der tac die nacht gewaltic sîn,
lieht was des mânes schîn.
dô hôrte er jagen al dort her
den leithunt . er gedâhte < wer
mac hie ze dirre zîte jagen?>
er hiez im sîn harnasch tragen,
vil snelle was er dar in
unde reit ze velde ûf den gewin
obe in got beriete
hilfe gernder diete.
dô hôrte er an des hundes schal
daz sie her jageten durch ein tal.
nû sach in an des mânes schîn
der hübesche mîn hêr pliamîn,
vil ebene hete er in erkorn,
er nam daz ors mit den sporn
unde sprancte dâ er den rîter sach;
ein halbiu tjuste dô geschach,
iedoch tjustierte er wider in
alsô was des wirtes sin:
 <swelher sîn sper ûf mir vertuot
der ist lîhter deste baz gemuot,
daz wil ich vüegen âne schaden,
ich mac sie dester baz geladen .>
mit willen vâlte er alsam,
pliamîn die tjuste nam,
daz im daz sper al dâ zebrach.
der rîter kêrte al dar nâch
ûz ûf den sâmen unde hielt.
erec der maneger tugende wielt
sprancte, ez was im ungemach,
ûf dem wirt sîn sper er brach
sô, daz daz sîne ganz beleip.
der rîter mit dem bocke treip
sîn ors mit swinden slegen,
er sprach < sol nieman iuch erwegen?>
sîn sper mit kreften wart vertân,
der rîter valles gar erlân.
nû kêrte er vil balde wider,
daz sper lie er vallen nider
unde bat si willekomen sîn.
dô sprach der hübesche pliamîn
 <eines ich hie vrâgen muoz.
saget an, hêrre, ist iwer gruoz
alle zît alsus getân?
sô sol man in noch baz hân
den keinen den ich hân vernomen.
ûf was sît ir ze velde komen?
oder wie, ist iu daz sper sô zart?
daz hât ir drî tjust bewart!
oder kumet ez von ungeschiht?>
er sprach < ich sage iu anders niht
wan: mohte ich oder kunde ich baz,
ich haete iu lîhte erboten daz.
durch ritters êre ruochet ir
hînte belîben bî mir,
ich vüege iu sô ich beste mac
die ruowe unz an den tac.
ob lânger ir belîbet hie,
sô wizzet daz an gesten nie
sô rehte liebe mir geschach .>
der rîter mit dem bocke sprach
 <des ir uns bitet des solde wir
billîcher biten dan ir.
rîter, swes ir an uns gert
des sult ir alles sîn gewert .>
nû vuorte er die hêrren dan
ze hûse, als ich vernomen hân,
man schuof in allen den gemach,
daz gesten nie baz geschach.
dô sie der rîter brâhte heim,
wie sîn hübescheit erschein
an maneger handelunge!
zwô schoene maget junge
kâmen harte schiere,
mit den giengen viere
gelîche wol der selben jugent.
ich kan ir schoene unde ir tugent
mit rede niht volenden wol
wan als ich iu bescheiden sol:
die zwô wâren des wirtes kint,
sô enweiz ich wer die viere sint;
ob sie den zwein sint undertân
daz schiet niwan ir gân
unde mêre, dô sie âzen,
daz si oberhalp sâzen,
ir kleit wâren gelîche.
ez wart nie künec sô rîche,
solde er si hân gesehen,
er müeste von schulden jehen
er waere dester baz gemuot.
daz mir diu rede sô sanfte tuot
von in, dâ bî erkenne ich daz:
swer si sach dem was baz.
diu kint begunden gâhen
zem wirte unde enphâhen
sînen harnasch nâch ir site.
 <nû merket rehte wes ich bite>
sprach der wirt zen kinden,
 <ir sult iuch underwinden
der hêrren unde enphâhet sie.
ich gesach tiurre rîter nie,
des wart ich hînte wol gewar;
sie sint der tavelrunde schar,
man sol sie mit den besten hân,
sie varnt ûf âventiure wân .>
der wirt schiere wart gewert
des er dô bat unde gert.
nû muget ir gerne hoeren mir.
nû nâmen ie zwô den ir
unde vuorten sie ie sâ
in ein kemenâten dâ
dâ diu edel wirtîn saz;
diu ouch des niht vergaz,
sie enphie die hêrren als wol,
daz man ir unde dem wirte sol
heiles wunschen hin ze gote
daz sî sô gar nâch sîm gebote
ir êren unde ir wirdikeit
solher vuoge was bereit.
der wirt zuo den gesten gienc,
den sîn tugent niht verlie,
er hiez in trinken bringen,
mit hübeschen tädingen
kurzte er in die stunde
als er beste kunde,
unz daz ezzen was bereit,
wirtschaft nâch sîner gwonheit:
man gap in wilde unde zam.
dar nâch der wirt urloup nam
der vrâge daz sie im sageten
waz sie in daz lânt jageten
sô sorclîchen balde
gên dem versprochen walde.
 <nû lât iuch niht betriegen.
man welle iu dan liegen,
sô ist iu vil ungeseit
waz man dar inne bejeit
weder übel oder guot,
trûren oder hôhen muot,
ernest oder tagalt.
er heizet der versprochen walt:
ir kam keiner wider nie
swaz ir dar in reit oder gienc.
daz râte ich ûf die triwe mîn,
ir lât der reise ein ende sîn .>
si sprâchen < hêrre, iwer rât
ist als iwern êren stat.
uns ist ein juncvrouwe genomen
unde ist diu in den walt komen,
des bewîset uns der hunt.
anders ist uns niht kunt
umb der juncvrouwen arebeit
wan daz er wisent reit
der den schaden hât getân
dem grâven von asteriân
ze sîner angesihte.
des getrowe wir daz rihte
got unde uns wîse dar
dâ wir ir werden gewar:
sô muoz er si her wider geben
oder es gilt unser leben .>
der wirt sprach < ich kenne in wol.
er ist ganzer manheit vol
unde ist des waldes hêrre,
nâhen unde verre
suocht er âventiure.
got gebe iu ze stiure
sîne hilfe unde sînen segen:
diu vart ist ungewegen .>
nû wâren bette dâ bereit
diu sie nâch ir arebeit
harte guot dûhte.
dô sie der tac belûhte,
sie bereiten sich zer verte.
diu reise dûhte herte
den wirt von tugentlicher art.
dô er die rîter von der vart
mit rede niht kunde bringen,
er sprach < ich wil dingen,
ob iu gelinge ûf dem wege,
daz ir geruochet mîner pflege
unde mich dâ mite êret,
sô ir her wider kêret .>
sie lobeten, obe in got den lîp
behielte unde wider gaebe daz wîp,
daz sie in dan niht vermiten,
sus nâmens urloup unde riten.
dô sie ze velde kâmen dan,
dô geriet mit vil klaffen an
der hunt nâch sînem tiere.
sie wâren harte schiere
hin zem walde in die nôt
dâ in vil nâhen was der tôt.
Nû riten sie vil unlânc
des waldes, ê sie âne spranc
manec tier unde wurm.
einen angestlichen sturm
vâhtens guote wîle
des waldes wol zwô mîle,
daz si in vester were riten
unde allez umbe den lîp striten.
dâ sluoc diu ellenthafte schar
manegen wurm ungevar,
löwen unde leoparte
bekumbertens vil harte,
bern unde wolfe.
man seit von witolfe
daz waere ein rise vreissam;
dâ hân ich kein gelouben an
wan daz er harte schiere
von als manegem tiere
sunder dankes waere verzert.
unde wolt sie got niht hân ernert,
sô kundens niemêr sîn genesen.
got muoz in gnaedic wesen
der herze noch sô hôhe stê,
daz ez in über arebeit gê
daz sie der werlde lop bejagen.
daz bîspel vrumet keinen zagen
wan dem der hôhes muotes sî.
got stêt dem rehten gerne bî,
daz erschein wol an dem strîte:
sie sluogen sich ze wîte
an einen wert wunnevar
dâ liezen sie diu tier gar.
vil michel wunder si des nam
daz weder tier noch wurm kam
zuo in an daz gevilde
unde ir doch in der wilde
diu grôze unmâze was.
sie erbeizten an daz gras
unde riten eine kurze stunt,
biz der jeger unde der hunt
der verte sich verrihten
dar ûf sie sich verphlihten.
sie jageten an ein swarzez mos
dâ weder liute noch ros
sich âne erbaldete nie.
ein wunder erkurn sie hie:
swâ man daz mos ruorte,
daz bidemet unde vuorte
sich selber halber mîle breit;
daz was mit zouber bereit.
dâ lac ein hûs inne,
dem sach man die zinne
glîzen unde schînen
von liehten rubînen,
karfunkel unde jochande.
in disem engen lânde
sach man die nacht sam den tac
von dem gesteine daz dar an lac.
nû wart den hêrren innen
dort her von der zinnen
der wirt von dem walde,
er hiez bejagen balde
ein ors harte wunneclich.
hie mite wâpente er sich
unde reit daz ungeverte
als einen wec herte,
wan eines salamanders vel
was sînes satels panel,
des mohte er niht versinken
noch in dem mose ertrinken.
er hete ouch manheit unde kraft.
dô kêrte er gên der ritterschaft.
der rîter mit dem bocke sprach,
dô er in her varen sach
 <kumt er her an die wîte,
er muoz mir pittn strîte.
er gesiht noch hiute die stunde,
daz slâhen zuo dem munde?
gilt zu allen potten.
haet er den rîn zuo dem roten
erleitet umbe sîn hûs,
er müeste uns doch her ûz
dise juncvrouwen geben
oder ez gêt im an sîn leben .>
starc unde grôz nam er ein sper,
ûf den wirt reit er
mit kraft unde mit zorn.
vil ebene hete er in erkorn,
sô swinde er dô ûf in stach,
daz man dort ligen sach
mit orse mit alle;
in dem selben schalle
twanc er in dô sicherheit,
ez waere im liebe oder leit.
dô diu sicherheit was getân,
zuo den hêrren gienc er dan
unde enphie sie alle wol,
als man edele hêrren sol,
unde vuorte si mit im in daz hûs.
der milde künec artûs
waer dâ mit êren gesezzen,
swie hôhe er was vermezzen,
sô schôn was ez gezieret
unde geflorieret
von gemaelde unde von golde,
als man ez wunschen solde.
wie troje wart zerstoeret,
als ir wol hât gehoeret,
daz lânge beschach hie bevor,
dô paris achilles unde hektor
unde manec man verlôs den lîp
umb helenam, daz schoene wîp,
daz stuont gemâlet über al
in dem wunneclichen sal,
den bowet die gotin pallas,
diu des wirtes muoter was.
man schuof den hêrren guot gemach.
über unlânge dar nâch
dô kam diu juncvrouwe.
als ein rôse in dem towe
sô lûhte ir antlutze klâr,
wan si was ze wunsche gar.
sie enphie die hêrren schône
daz ir got iemêr lône!
unde kustes alle besunder
unde sprach < ez ist ein wunder
daz got mit iu hât geworht
daz ir âne alle vorht
in diz lânt sît komen
unde niht schaden hât genomen.
ie doch sô hôrte ich sagen ie
daz got die sînen nie verlie .>
nû was daz ezzen bereit,
als uns diu âventiure seit,
man gap in alles des die kraft
daz man dâ heizet wirtschaft.
sie trunken unde âzen,
ir leides sie vergâzen.
der wirt was ein vrumer man,
daz schein vil wol dar an,
er erbôt in tugent unde êre.
des dankten sie vil sêre.
des morgens vil vruo
sie bereiten sich dar zuo
als sie wolden rîten
unde dâ niht lânger bîten.
der wirt was mit in bereit,
er behielt sîn sicherheit.
mit urloup vuoren sie von dan
vür manegen wurm vreissam,
unz sie kâmen alle dar
dâ des waldes hêrre wart gewar
der grôzen unmâze
diu dâ ûf der strâze
von den tieren lac tôt,
als sie die hêrren mit nôt
sluogen durch ir lîbes nar.
daz gras was allez bluotvar
ze beider sîte umbe sich
des waldes eines breiten strich
die strâze ûz an die wîte.
ich wil von dem strîte
sagen unz an mîn ende.
 <wie erwerten iu die hende
die unmâze?> sprach des lândes voget.
 <unde haete hie durch gezoget
der tiuvel mit sîner manegîn,
daz wunder mocht niht groezer sîn
den ir hât erzeiget hie:
ich sach groezer wunder nie .>
dô sprach der rîter pliamîn
 <sol daz ein michel wunder sîn
ob sich ein man des tôdes wert?
mit were sich maneger hât ernert
in angestlichen noeten!
swer vrumen man wil toeten,
die wîle er unbetwungen stât,
sô weiz nieman wiez ergât.
man sol gên ungewizzenheit
ie mit were sîn bereit,
unde geloubet daz der beste list
diu were gên boesen liuten ist.
hie ist grôz wunder niht geschehen.
ez ist ein wunder, welt irs jehen,
swâ edel rîter hôchgemuot
sô wider ritters orden tuot,
daz er âne were den lîp
lât gewalten als ein wîp .>
mit sô getâner wehselzal
die hêrren riten durch daz wal
alsô, daz die wurme hie
in kein leit geteten nie:
daz schuof des wirtes gewalt.
doch lâgen sie vil manecvalt
bî in in der dicke
mit swaerem aneblicke
in allen den gebaeren
sam sie tôt waeren.
unz in der wirt erloubte,
von leger sich dô stroubte,
maneger hant kunder,
der in dem walde wunder
erzogen was mit listen,
daz sie daz lânt gevristen
gewaltes unde der maere
welh leben dar inne waere.
diz was gestanden alsô hie,
daz man kein âventiure nie
dar inne geruochte wan die drî.
des selbes ist ez hiute vrî,
der wirt sî lebendic oder tôt,
er was erlâzen sît der nôt
daz nieman in sîn lânt reit
wan die drî rîter unverzeit
nâch âventiure, als man pflac.
Diz zôch sich vaste ûf den tac
hin gên spaeten undern.
den wirt begunde wundern
wie in gelungen waere,
der rîter êrbaere
gienc sehen an ein zinne.
nû vröwet sich herze unde sinne
dô er sach sîn liebe geste.
 <hiute ist mir der beste
tac betaget> sprach er
 <den ich gelebet hân unz her:
ich sihe die lieben geste mîn
sô vrô, in mac gelungen sîn.
nû bin ich der nie niht verlôs .>
er stuont unz er vil ebene kôs
an der schare vorne
den wisent mit dem horne
unde der rîter der in reit.
hin wider er zem bette schreit,
er sprach zuo der vrouwen
 <nû wachâ, wiltû schowen!>
si sprach < waz sint diu maere dîn?>
 <dâ koment die lieben geste mîn,
ich hân sie sunder erkorn.
sie hânt gewunnen niht verlorn:
der rîter der die maget vie
den bringent sie gevangen hie.
durch mîne liebe bereite dich
zir gruoze, alsô wil ich .>
einem kneht ruofte er dar,
er sprach < heiz sich bereiten gar
swer ze rosse komen muge
alsô, daz er ze buhurt tuge .>
dô wart bereit schiere
vil rîcher baniere,
wol vierzic oder mêre
durch der geste êre
kâmen al dâ ûf den plân.
wie kunde er sîne geste hân
enphangen hübeschlîcher?
was iemen êren rîcher
mit sô vil habe als der wirt,
des weiz ich niht, wan daz verbirt
ze prüeven aller meister wort.
got gebe im noch der saelden hort!
dâ wart gebûhurdieret
mit orsen wol gezieret
von sîdînen decken,
diu swert mit scharfen ecken
der sach man dâ niht enbart.
dâ wart unvuoge gespart;
was dâ iemen der ir pflac
mit êren, daz man swîgen mac.
sus vuorte er sie ze hûse
mit baniere sûse.
des was der wisent ungewon,
dicke schûhte er dâ von,
er schûhte maneges schildes blic;
nû was sîn sô gewaltic
des waldes hêrre, daz er hie
zeltende under im gienc.
der bûhurt werte unz an daz tor.
dô sie erbeizten dâ vor,
dô kam diu wirtîn gegân
mit maneger vrouwen wol getân,
si nam die meit an die hant
unde sprach < ir hât wol gewant
nâch êren iwer ungemach,
unde geloubet daz ich nie gesach
sô liebe geste mêre,
daz hûs hât iemêr êre
sô rîcher âventiure.
got gebe iu ze stiure
ze dirre werlde guot heil
dar zuo sînes rîches teil.
daz heil ist allem heile obe:
gotes gunst der werlde lobe .>
waz mac ich nû sprechen mê?
wan als wol unde baz dan ê
wart ez in erboten dâ.
sie wolden morgen ie sâ
mit dem tage sîn geriten,
dô erbat sie kûme daz sie biten
diu wirtin gewizzen
unz daz sie enbizzen.
hie was daz danken harte grôz
daz von aller munde vlôz,
als ir êren wol gezam,
mit urloup vuoren sie von dan.
ein strâze truoc sie gên dem mer.
dâ lâgen zwei groziu her
ze velde in den zîten,
als sie wolden strîten.
der wilde künec geldipant
wolt mit werlicher hant
die gotin betwingen
mit strîte überringen
daz si in naeme ze man,
dâ wolde si niht komen an
diu edel gotin jûnô.
si was der hêrren râtes vrô,
si enphie si als wol
als man edel hêrren sol,
si gap in silber unde golt
unde alsô hêrlichen solt
daz geloubet sunder wân,
daz ich es niht gesagen kan.
des hulfen sie ir ûz der nôt,
den künec ersluogen sie ze tôt
unde sînes heres âne zal,
alsô behielten sie daz wal.
mit urloup vuoren von dan,
als ich ez vernomen hân,
der tavelrunde geverten.
mit vröuden sie kêrten
ze britanje dem lânde
dâ man ir tugent erkande.
An einem morgen in der zît
sô man zem ezzen wazzer gît
kâmens ûf den hof geriten.
gar mit tugentlichen siten
wurden sie enphangen,
hie kam gên in gegangen
diu künegîn unde ir vrouwen gar.
daz kint die tugentrîchen schar
reht als ein engel zierte
unde schône geflorierte
hie machte sich ze stunde
der jeger mit dem hunde
wider heim gên asteriân.
ein botenbrôt er gewan:
er seite in liebiu maere,
daz ir tohter waere
ze britanje in dem lânde
unde wie er nâch ze pfande
in den walt was geriten
unde wie sêre dô striten
die si erlediget hâten.
vil guotes si den bâten.
der grâve unde diu graevin
satzten allen ir sin
unde begunden ahten
wie sie sich ûz gemahten
mit rîchem gewande
unde wie sie âne schande
dem milden künege artûse
schône kaemen ze hûse.
pfellel unde sigelât,
drîzic rîter einer wât
vuort der grâve dâ hin,
dô vuorte diu graevin
drîzic juncvrouwen,
die man vil wol schowen
al dâ mit êren mohte,
als ez in beiden tohte.
dô diu reise lustsam
hin ze karidôle kam,
dô wurden sie enphangen:
ez mohte noch belângen
ze sehen den der vröuden gert.
wir sîn leider ungewert
alsô volkomener tugent,
uns enbristet an der jugent
daz man von den allen hât
ze sagen die wîl diu werlt stât.
sie heten kurzewîle vil
von in allen ûf daz zil
daz der hêrre gauriel,
ein rîter küene unde snel,
urloup dô naeme;
in dûhte daz er kaeme
heim ze der jârzît,
obe in keiner leie strît
irret ûf der strâze.
doch was ez in der mâze
daz er kûme heim gerite,
unde swaz er vürbaz gebite,
sô müeste er hân misseseit
sîner vrouwen, daz waere im leit.
An einem morgen vruo
dô bereite er sich dar zuo
daz er urloup wolde
nemen, als er solde.
dô der rîter lobesam
ûf den hof geriten kam,
dô besande er die besten
die ez kunden unde gesten
kunden wol erbieten
unde bat sie im rieten
dar zuo: er wolde varen heim.
daz was mîn hêr iwein,
erec unde hêr gâwân,
meljanz unde hêr walbân,
wigalais unde tristrant,
garel unde kalôkrêant,
lânzelot unde parille
unde der wilde dodines,
partriban unde parcinier
kâmen dar mit rîcher zier
unde der schoene parzivâl
unde daniel von plüental.
den hêrren leget er dô vür
vil gar sînes willen kür
unde wes er willen haete.
dô kam vrouwe elaete
geriten zuo dem ringe,
mit vröuden gedinge
enphie er schône die maget
unde die von den ich hân gesaget.
si seite im liebiu maere,
daz sîn vrouwe waere
siben nacht von hûse gevarn
 <unde wil iu leides gar bewarn
ze vriapalatûse
in ir eigen hûse.
des ist ein tac gesprochen:
über drî wochen
sult ir hie bîten,
die wîle niendert rîten,
wan, als ich iu geseit hân,
swaz iu hie guotes ist getân
unde noch geschiht in disen tagen
des wil mîn vrouwe gnâde sagen
dem künege unde der künegîn.
darumbe ich her gesendet bin
dar zer tavelrunde schar
unde al der messenîe gar .>
nû vuorten sie die hêrren hin
zem künege unde der künegîn
schône unde niht ze drâte
zuo ir kemenâte.
dâ vunden sies beide
mit liebe sunder leide
bî handen bevangen,
unde wâren gegangen
an ein zinne dâ man sach
swaz in dem hove geschach
über ein wurzgarten
der banekîe warten
als ir der rîter pflâgen
die selden sich verlâgen
durch slâf an den morgen.
man sach sie unverborgen
baneken unde strîchen
gar geselleclîchen,
er waere eigen oder vrî,
hie zwêne dort drî,
hie viere dort ehte.
schalleclich gebrehte
hôrte man vil kleine,
süeze rede reine
wart gesprochen unde geseit.
nû sach diu künegîn die meit
mit den hêrren zuo gân.
si bat den künec stille stân.
dô sprach gezogenlîche
diu milde diu rîche
diu reine diu gehiure
 <dort kumt ein âventiure,
die muge wir gerne schowen.
ein schoene juncvrouwen
vüeret harte schône
der wirt von vluratrône
dar zuo der besten ein schar,
diu kumt niht âventiure bar .>
dô sprach der künec hêre
 <von swannen sie mir kêre,
man sol si schône enphâhen .>
dô si kam sô nâhen,
sie gruozten sie beide sô,
ez mohte ein trûric herze vrô
von dem gruoze worden sîn.
des gnâdet in daz magedîn,
si sprach < hêrre unde vrouwe,
durch iwers hove schowe
ist dicke gearbeitet.
den sîn sin geleitet
als er iuch beide hât getân
der mac vil gerne bestân
an sînem wîsaere.
wer kunde sunder swaere
sô grôzer vröuden hân gedâht
ân got al eine, als er hât brâht
an iu über alliu lânt?
vil manegem dem ir unerkant
sît unde der iuch nie gesach
unde dem nie liep von iu geschach
der vröwet sich der wirdikeit
die got an iuch hât geleit.
ich sol iu sagen mêre
gnâde lop unde êre
von einer edelen künegîn
der bote ich zuo iu beiden bin:
diu wil iuch, künec artûs,
gesehen selbe hie ze hûs
unde wil iu danken obe si kan,
daz mînem hêrren unde ir man
ze liebe geschiht hie ze hûs.
si ist von vriapalatûs
ein edeliu gotinne,
durch ir werde minne
hât mîn hêr hêr gauriel
geborn von muntabel
michel arebeit erliten,
nû hât erz allez überstriten.
sie wil in selbe holen hie,
swaz er ungemaches ie
durch si leit des wil si in
ergetzen, alsô stêt ir sin .>
der künec unde die künegîn
vröuten sich ûf den gewin.
dô über den hof wart vernomen
daz âventiure waere komen,
dô gap man wazzer unde enbeiz.
Nû vernemet wie man sleiz
mit solhen vröuden dâ die zît,
daz uns noch hiute vröude gît.
dar âne man ouch merken sol
daz uns ir tugent alsô wol
ze sagen unde ze hoeren tuot
unde daz noch nieman kan den muot
betwingen, daz wir nâch in leben.
waz hât unz die untugent geben
daz man sô dicke machet schîn
 <jugent sol daz bezzer sîn>?
Dô der imbîz was getân,
dô gienc von asteriân
der grâve unde die graevin
zem künege unde der künegîn
mit einer sûberlichen schar,
sîn rîter unde ir vrouwen gar.
als sie dar wâren komen
unde wolden urloup hân genomen,
dô sprach diu künegîn hêre
 <durch mînes hoves êre
sult ir die wîle hie bestân .>
dô sprach der von asteriân
daz er vil gerne taete
des in diu vrouwe baete.
nû vröuten sich die besten gar
daz diu küneginne dar
ze komen willen haete,
als in juncvrouwe elaete
al dâ kunt het getân.
nû wil ich iuch wizzen lâzen,
nâch der juncvrouwen sage
über sibenzehen tage
breiten sich diu maere.
der künegîn kameraere
unde der marschalc kâmen,
sie gerten unde nâmen
ze herbergen in ein owe,
als in gebot ir vrouwe,
vor einem walde ûf ein gras.
in den drin tagen was
von in gebowen, der ez sach
daz er anders niht enjach,
er muoste in guoter liste jehen.
unde waere ez eines jâres geschehen
von hundert zimmermannen,
sie wolden darumb dannen
komen, daz iemêr maere
von in ze sagen waere.
an dem vierden morgen vruo
dô sach man balde rîten zuo
ir gesindes eine schar.
dô die selben kâmen dar,
wol hundert soumaere
daz wart ze hove maere
tribens aber vür baz.
nû wil ich iu sagen daz
waz sie dar ûf brâhten,
daz sie sô sêre gâhten:
guot bettegewaete
unde ander hûsgeraete,
kophe unde tischlachen
von rîchlichen sachen,
schüzzel unde becher swaere;
man sach ir wênic laere,
sô daz dâ niht zerrunne.
vröude unde wunne
huop sich dâ als ez solde.
von silber unde von golde
was allez daz geschirre.
dâ gienc selden irre
geschirres der truhsaeze
die wîle daz man aeze.
dô kom ein schare von kochen;
haet ich der zal gesprochen,
sô dûhte iuch an dem maere
daz ez gelogen waere.
dô kam ein schare ze vuoze,
die triben vil unsuoze
vier risen lânge.
ir starke stahelstange
sie über ahsel truogen,
daz selbe her sie sluogen
ein wunder was daz iemen
sie des betwingen solde
ze varen als er wolde,
wan sie wâren wilde.
manec wunderlichez bilde
vuor in der reise;
sie dûhte hiute ein vreise
ze sehen, swâ sie waeren,
mit solhen ungebaeren.
man gap in ein halp ûf dem plân
dâ sie gemach solden hân
unde ir herberge sunder.
ez wâten merwunder
maneger hande geschaft.
man sach dâ wunders die kraft:
man sach dâ sumelich gân
der doch kein houbet nie gewan
unde truogen hürnîne bogen.
ich waere sêre an in betrogen!
sie schuzzen swaz sie wolden
unde swaz sie treffen solden.
man sach dâ manegen rûhen man
der ander kleit nie gewan
niwan als sîn selbes hâr
hete bekleidet über jâr.
dô man die wunderliche diet
dâ der herberge beriet,
dô schuofens ir gemach.
dar kam vil maneger der sie sach,
als man hie wol hoeren mac.
diz zôch sich ûf den tac
dô diu küneginne kam
mit einer reise lobesam.
man kôs ir reise vaste
wol ûf eine raste,
swer si in der werlde sach,
daz der anders niht enjach
wan daz er wol geswüere
daz daz gestirne vüere
unde ûf der erde swebete
gelîche als ez lebete.
ir schare was lânc unde breit,
sie vuorten harte rîchiu kleit.
dô diu vrouwe staete
kam geriten ûf den plân
dô vuor der künec artûs
unde diu künegîn von hûs
mit rittern unde mit vrouwen
enphâhen unde schowen
die unkunden geste.
sie vuorten von der veste
wol tûsent rîter oder mê
gên der vrouwen ûf den klê.
hie mite was ouch her gauriel
dâ geschach guotlicher nie
umbevâhen ritters lîp
dan in daz minnecliche wîp
umbevie unde kuste.
der gebaerde geluste
vil manegen rîter der ez sach,
daz ez im in sîn herze brach.
nû hoeret rehte: in swelher zer
ze samen kâmen disiu hêr
beidenthalp ân allen haz,
doch schieden sie sich michel baz.
man gap dâ grôze wirtschaft
unde alles daz die überkraft
des man zuo der werlde gert,
des wart man dâ gewert.
wir müezen manegez verdagen.
man hôrte singen unde sagen
unde aller hande seitenspil
unde ander kurzewîle vil.
sich huop buhurt unde tanz,
getriwelîchen vröude ganz,
daz man unz an den suontac
wol dâ von sagen mac.
sich huop dâ maneger hande leben,
man sachs in hôhen vröuden sweben.
diu edel küneginne
diu rihte dar ir sinne
daz si den hof geêrte,
ir selbes lop mêrte,
wan si mahte vaste laere
die hundert soumaere
der wir ê gewuogen
die daz geschirre truogen.
dô hiez si teilen âne zil
rîcher kleinaete vil.
diz werte vierzehen tage;
nâch der âventiure sage
swes iemen bat daz was getân.
dô nam von asteriân
der grâve unde sîn gesinde
urloup mit sîme kinde
unde vuor in vröuden ze hûs,
dô vuor gên vriapalatûs
diu edel küneginne
mit vröuden gewinne.
dô sie urloup nâmen
unde heim ze lânde kâmen,
dô lebeten sie mit êren.
Diz ruoche got gemêren
den kristen ûf der erde,
dem man nâch sînem werde:
swenn sîn lîp ûf erstât,
daz dem der sêle werde rât.
