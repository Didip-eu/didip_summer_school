Ein schoene hoechzeyt.
Sô vür daz volch enwider strit
Von allen enden in daz lânt,
Dâ man den werden chuenich vant.
Dez sites pflag er allew iar-
Daz ich ew sag, daz ist war-
Daz er ze pfingsten waz berayt
Mit hoechzeyten, sô man sayt,
ûf einen pluemen varwen plân,
vür den walt ze prizzilian,
Dar duerch ein schefratigez wazzer vloz.
Dâ lag ein stat âne mazze groezz,
Dew waz dinazzarun genant.
Aller iar man den chuenich dâ vant
Im meien an dem pfingstage,
Nach der aventewer sage.
Dâ vür man hin witen,
Von den lânden an allen siten,
Zue dem chueniche erenreiche,
Daz wizzet sicherleiche.
Sein miltichait deu waz sô groezz,
Daz niemant dâ pey im verdroezz,
Wann er niemant niht versayt.
Sein gab waz ie berayt.
Swer gab an in gerte,
Mit willen er den wert
Vil reicher gabe mit seiner hant.
In solher milte man in ( vant,
Er gab ie, swez man in) gepat.
Dâ von sein lob noch hohe stat.
Nû hoert ein vremdez maere.
Hartmann der oeware
hât uens ê wol gesayt
vür ein rechteu warhayt
An einem puech, daz ist wol bechant,
Daz ist der rîter mit dem lewen genant,
Daz artus wart sein weib genomen
unde wie ez dar zue waz chomen.
Artus het ein hohzeyt,
Daz er vordez noch syt
Nie chain schoener gewan.
Dez waz manich werder man
Zue dem edelen chueniche chomen,
Alzz ich daz maer hân vernomen.
dô der chuenich ob dem tische saz,
Innen dez dô er aezz,
dô choem ein rîter dar geriten,
Der chunde unhobeschleiche pitten.
Daz waz ze einer stuenden,
dô ob der tavelrunden
Die pesten alle sazzen
Vor dem chueniche unde azzen.
dô pat er vraeweleiche,
Der rîter ellensreiche,
Den chuenig umb deu chuenigin.
Daz er die mueste vueren hin,
Daz waz dem chuenige artus layt.
Doch behielt er sein warhayt.
Die chueniginne liez er vueren dan.
Daz chlagten weyb unde man.
Die si vueren sahen,
Die begunden alle gahen
Nach dem rîter ûf deu vart.
Daz in allmeistich wart
Ze schanden unde ze layde.
ûf der praiten hayde
Entschumpfiert er si alle sant.
Daz er im niemer stritez vant,
Daz chlaget der chuenich unde waz unfroe.
ouch wart deu massenie alsô
Gelastert von dem einen man,
Daz er die chueniginne dan
Vuert an aller slahe nôt.
Gawan vil li rois lot
Waz ze den zeyten ninder dâ.
dô er choem, dô chert er sa
Nach dem rîter ûf die vart,
 (
Wan im daz gechlaget wart,)
Wie si der rîter het genomen.
Nû waz ouch vor gawanen chomen
Der stolcze werde lânczilet.
Der waz duerch dez chuenigez pet
Dem rîter nach gestrîchen
unde wolt ouch sicherleichen
Niemer mer wider choemen,
Im muese der leib werden benomen,
Er prachte die chueniginne wider.
Daz selbe, daz geschach ouch syder,
Daz ers dem rîter an gewan
Mit streite, alzz ein vrumer man.
Artus der chlagete sere,
Daz im vreunt unde êre
Sô wunderleichen waz benomen.
Innen dez dô sach man choemen
Einen rîter der het hohen preys,
Der waz hoebsch unde weys,
Mit chuen wol gemuet,
Alsô der prise gernde tuet.
Er het beiaget in seiner iugent,
Daz er von seiner bluenden tugent
Waz belautert alzz ein spiegel glas.
Sô groezzeu manhayt an im waz,
Daz man sein lob erchande
In manegem vremden lânde.
ouch laugent artus dez niht,
Alzz mir dew aventewer gicht,
Er waer sein mach, daz waz ouch war.
Paydeu stille unde offenbar
Warb er nach ritters preyse
In sô ritterleicher weyse,
Daz man sein lob von rechte sprach
unde im gueter dinge iach.
Seinen namen tuen ich ew bechant,
Alzz mir der werde wart genant:
Von dem bluenden tal her garel,
Alsô hiez der degen snel.
Suest choem der degen milte,
Den tugent nie bevilte,
Geriten ûf den gruen plân.
dô sach er weyb unde man
Gebaren traewrichleiche.
Garel, der ellens reiche,
Vraget, waz dâ waere.
Nû saget man im daz maere,
Dew er ungerne hoert
unde im sein vröude stoert.
dô chert der degen al zehant,
Dâ er den werden chuenich vant.
Der waz seiner chuemfte vro.
Gein dem rîter gienc er dô
vür sein gezelt ûf den plân.
Den vil tugenthaften man
Hiez er willechomen sein.
Er sprach: < la dich die swaere mîn
Erbarmen duerch dein trew.
Ich leb in grozzer rewe.
Mir ist deu chueniginne benomen .>
 <
Sag, durch goet, wie ist daz chomen>,
Sprach der von dem bluenden tal,
 <
Daz dyser rîter ueberal
Von einem man entschumpfiert sint?
Ir wart gueter wicze ein chint,
Daz ir mein vrouwen gabet hin.
War waz chomen ewer sin,
Daz ir iuch niht behuetet paz?>
Artus sprach: < den gotez haz
hân ich verdienet, dez vuercht ich .>
Garel sprach: < ir suelt ouch mich
Niemer mere beschowen,
Ich vind ê mein vrouwen
unde den rîter, der sey hât genomen
unde ûf uenser laster her ist choemen .>
Alsô sprach der werde man.
 <
War er mein vrouwen hawe getân,
Binamen, daz wil ich pesehen.
Vind ich den helt, mir muezz geschehen
Von im, swaz mir geschehen mac.
Ich wil binamen vür disen tag>,
Alsô sprach der weygant,
 <
Hêrre, iuch unde ewer lânt
Niemer mer beschawen,
Ich gesech ê mein vrouwen,
Swaz mir dâ von geschehen mac .>
Artus sprach: < daz waer ein slach
Aller meiner êren,
Woldest du ouch von mir cheren,
Seyt dich got her gesendet hât.
Du solt mir geben deinen rat,
Daz ich mein er icht verliese
unde erleichen trost erchiese,
Der mir nû mueg ze staten chomen.
Ich hân doch schadens vil genomen.
Meiner vröuden, der vert vil dâ hin.
Gawan, dem ich dez schuldich pin,
Daz ich im holdez hercze trage,
Der vert dâ hin duerch mein chlage
unde ouch mein neve lânzilet,
Der iaget ouch nach durch mein pet
unde wellent niht erwinden,
 (
Uncz si die chuenigin vinden)
unde mirs her wider pringen.
Got lazze in wol gelingen .>
Artus pat in dâ bestan.
Garel sprach: < sô suelt ir lân
Ewer grozze swaere.
Ir wizzet nû lâng ein maere,
Daz ewerm vater san geschach.
Daz waz im doch ein uengemach,
Der im an sein hercze gye,
Wan ir ietweders daz ander nie
Gesach seit niemer mere.
Doch behielte er wol sein êre
An alle missewende
Uncz an seines leibes ende.
Nû richtet ze vröuden ewern muet.
Tuet alzz der widerbe tuet,
Der sein layt chan mit sinen tragen.
Ewer layt suelt ir mit zuchten chlagen.
Ir suelt in den mazzen
Chlagen unde chlag lazzen,
Daz man eu drumbe spreche wol.
Seines laydes niemant sol
Ze trawrich sein, daz ist mein rat.
Der rîter, der mein vrouwen hât
Sô ritterleiche gefuert hin,
Dem geyt sein manhayt wol den sin,
Daz er der zuechte waltet
unde si alsô behaltet,
Daz ir êre ist wol behuet.
Habet einen vroeleichen muet .>
Artus sprach: < ich volge dir.
Du hast wol geraten mir,
Doch bevilhe ich got mein êre.
Swar mein vrouwe chere,
Dâ bewar sei got der guete
unde hab ouch in seiner huete
lânzilet unde gawan,
Umb die ich grozze sorge hân .>
Suest beleib der rîter pei im dâ.
dô daz geschach, dô sach man sa
Von dem walde gahen
Einen man, daz alle iahen,
Peydeu weib unde man,
Die pey artus wâren ûf dem plân,
Sie gesahen nie man sô grozzen mere,
In solher leng waz er
Gewachsen newen den paumen lânch.
Von schawen wart dô groezz gedranch.
Die in dâ chomen sahen,
Die begunden alle gahen
unde besahen in alz ein wunder.
Man unde weyb besunder,
Die raumten im die strazze,
Doch gepart er in der mazze,
Daz si in dorften vuerchten niht,
Alzz mir deu aventewer gicht.
Bei solher lenge in seiner iugent
Pflag er alsô grozzer tugent,
Daz im an zuechten niht geprast.
Wol gewaffent schein der gast:
Sein halsperch der waz veste,
Der schoeniste unde der bezzte,
Den ie chain man an im getruch.
Sein waffenroch waz guet genueg,
Der waz ein reicher paltikin.
Sein helm, der gab liechten schein.
Sein hosen wâren guet genuech,
Zwen schuehe er ob den ringen trueg,
Die ob dem vuezze erwunden,
Vast an daz pain gepunden.
Ze streite waz er wol berayt.
Er trueg ein stangen, die wol snayt,
Deu waz unmazzen swaere
unde ein pukkelaere.
Dannoch trueg der degen wert
Nach seiner leng ein schoenes swert,
Daz waz scharf unde lânch.
Wir süln dem risen sagen danch,
Daz er sô hoebschleicher syt pflag.
dô er choem dô artus lag
Mit seinem her ûf dem plân,
Dâ wider vür im manich man,
Die in vil wol enphingen.
Si riten oder gyengen.
Den dancht er alz ein hobscher man.
Dar nach pat er sich wizzen lân,
Wa er den chuenich vunde.
An der selben stunde
Zayget man im dâ der chuenich waz.
vür sein gezelt ûf daz graz
Gesezzen waz er ûf den gruenen plân.
Vor im saz vil manich werder man.
Sus choem der unchunde gast
Gewappent, daz im niht geprast,
An dez chuenigez rinch gegan.
Dâ enphieng in manich werder man.
Die stangen leit er von der hant,
Seinen helm er ab pant
unde stuerczet in nider ûf daz graz.
Sô grozze tugent an im waz,
Daz ir mir niht gelaubet.
Entwappent wart sein haubet.
Er layt von im schilt unde swert.
vür den chuenich gye der degen wert.
Der pat in willechoemen sein.
Der rise, der hiez charabin.
vür den chuenich chniet er dô
Vil gezogenleich unde sprach alsô:
 <
Her chuenich, duerch ewer zuechte chraft
Erlaubet mir, daz ich mein potschaft
Werfe, die ich werfen sol .>
Der chuenich sprach: < ich gan ew wol,
Daz redet, swaz eu gevalle .>
Die rîter swigen alle
unde losten, waz er wolte
 (
unde waz er werfen solde .)
Er sprach mit zuechten al zehant:
 <
Herr, mich hât her gesant
Von chanadich der hêrre mein.
Der wil ewer veint sein.
Sein dienst hiez er ew widersagen.
In muet, daz er ew hât vertragen
Sô lânge sein laster unde sein layt.
Sein chumber, der ist al ze prayt,
Den er von ewern schulden hât
Er zeyget ewch, daz waer ewer rat,
Daz ewer vater den seinen sluech.
An dem er chumbers hât genuech.
Daz wil er rechen, ob er mac.
Er hât dar nach vil manegen tag
Sein dinch geseczet, daz er her
Mit her wil suechen, daz ist sein ger.
Er hiez ew sagen daz vür war,
Daz ir in von hewt ueber ein iar
Hie sehet in dysem lânde,
Ez ensi, ob in dez wande
Siechtuem, vanchnuesse oder der toet,
Sô wendet in dez chain ander nôt,
Er suech ewch hie mit heres chraft
unde mit sô schoener ritterschaft,
Daz im niemant widerriten chan.
Manich hohgelobter man
Vert mit im duerch ritters preyse .>
Der rise waz hoebsche unde weyz
unde waz ein helt beschaiden,
Wan daz er waz ein hayden.
Artus, der chuenich, waz unvro,
Doch antwurt er der rede alsô:
 <
Dez ewer herr ûf mich gicht,
Dar an hân ich schulden niht.
Ewerm hêrren geschach von mir nie layt.
Mein vater het ouch wirdichait.
Ich erchant sein trew wol,
Daz ich in entreden sol.
Vil gerne hân ich ritters muet.
Sein valschen mir unsanfte tuet.
Ich geriet nie chainen valschen rat.
Ewer herr sich vergahet hât
Gein mir all ze sere.
Daz er mir sprîchet an mein êre,
Daz stet unlobleiche .>
Sô sprach der chuenich reiche.
 <
Swaz von ewerem hêrren mir geschicht,
Ich entrinne im von dem lânde niht.
Daz suelt ir ewerm hêrren sagen.
Er mach hie hohen preis beiagen,
Chan er nach preyse ringen.
Sol im an mir gelingen,
Sô hât er hohe wirdichait.
Seyt im mein vater sô grozzeu layt
hât getân als er dâ gicht,
Sô stuende daz seinem namen niht,
Wolt er daz unerrochen lân.
Er ist wol ein sô vrumer man,
Seineu woert süln staet sein .>
dô sprach der rise charabin:
 <
Hêrre, ich wil ew sagen daz,
Daz eu mein herr ist gehaz.
Er wirfet ûf ewch helfe grozz.
Manich vürste unde ouch vürsten genoz,
Der vuert er vil in dicze lânt
unde manegen chuenen weygant
unde vuemf chuenige reiche,
Die im vil willichleiche
Dienstes wellent pey gestan.
Die pringent manegen werden man.
Im chuemt von der haydenschaft
Ein chuenich mit vil grozzer chraft,
Der ist von chalde geporen,
Ein edel rîter aeus erchoren
unde der chuenich von nasserane,
Dez leib ist valschez âne
unde der chuenich von rivelânze.
Manich starkeu lânze
Mach man sehen under seinem here.
Sein volch ist ritterleich ze wer.
unde der edel chuenich von gandin,
Dez hant tuet dike manhait schein.
Dar zue chuemt im merre
Der chuenich von iserreterre.
Der pringet im manegen stolczen helt,
Die sint ze den pesten aeus erwelt.
Von den si eu widersait .>
Daz waz artuse, dem chuenige lait.
 <
Hêrre, ich sol ewch niht verdagen,
Dar zue sol ich ew wider sagen
Von drin alsô starchen man.
Daz ich ew wol sagen chan:
Ir manhait waiz ich niht geleiche.
Daz wizzet, edeler chuenich reiche.
Si habent trost unde ellen
unde sint mein gesellen
unde sint starcher vil danne ich.
Deu chraft ist ungelaubleich,
Die si habent alle drey.
Swa si mir waeren nachen pey,
Dâ vorcht ich niht eines heres zoren.
Ir manhait ist aeus erchoren .>
Dem chuenige waz daz maere
Von schulden rechte swaere,
Doch waz er unervaeret.
Er het daz wol bewaret,
Daz er waz des liwes ein helt.
dô sprach der degen aeus erwelt:
 <
Ir suelt mich erschreken niht.
Waz, ob ein wunder liht geschicht,
Daz sein gewalt wirt understan.
Davit waz ein chlainer man,
Dem half deu gotez chraft gesigen.
Golyas muest siglos geligen
Vor dem wenigen man.
Ein dinch ich wol wizzen chan:
Got hât noch die selben chraft.
Er machet noch wol sigehaft
Swem er dez gesigez guennen wil.
Hêrre, drot uens niht ze vil
Von ewern drin gesellen.
Got hât noch chraft unde ellen.
Wil mir dez helfe pey gestan,
Sô waen, mir niht geschaden chan,
Sô mach sein werden guet rat.
Swer mir widerpoten hât,
Die choemen her, die vindent mich
unde wizzet sicherleich, daz ich
Ewern hêrren sô enphahen sol,
Daz ich got dez getrawe wol,
Daz er mir niemer mere
Gesprîche an mein êre .>
dô sprach der rise charabin:
 <
Ich hân eu mit den worten mein
Gesaget meines hêrren muet,
Daz sein leib unde sein guet
Ist dez willen ungespart,
Er volende seineu vart,
Die er sich an genomen hât,
Swie ez im darumb ergat.
Ich wil mit urlaube von hinnen varen.
Got muezz ew leib unde êre bewaren.
Mir ist aller ewer chumber layt
Durch ewer hohe wirdichait .>
Sust sprach mit zuechten der pot.
Artus der bevalch in got.
Artus, der êren reiche,
Pat in zuechtichleiche,
Daz er naem von im sein guet.
Er sprach: < sô stet niht mein muet.
Ich ger niht ewers guetez.
Mein hêrre ist miltez muetez.
Gein ( mir unde) den gesellen mein
Tuet er grozzer milte schein.
Er geit uens silber, golt unde reiche wat.
Ich hân wol ewerr gab rat.
Ich verdiente dâ mit meines hêrren haz .>
Der chuenich sprach: < sô saget im daz:
Er sul der vart niht wider chomen,
Die er sich hât an genomen.
Ez zimt wol chuenigez munde,
Daz er ze aller stunde
Seineu wort behalten sol
Mit warhait, daz stet wol .>
Der rise sprach: < ez wirt gesayt
unde meinen hêrren niht verdeit,
Daz ich von eu vernomen hân .>
Urlaub nam der starke man
Von danne zuechtichleiche.
Hin gienc der ellensreiche.
Seinen helm er wider ûf gepant,
Sein swert guert er umbe zehant
unde nam sein stangen swaere
unde seinen pukkelaere.
Alsô schiet der rise von dan
Mit zuechten alz ein hoebscher man
unde gahte haym ze lânde.
Er het wol âne schande
Sein potschaft erworfen.
Dar an waz niht verdorben.
Sust choem der starke wigant
Dâ er seinen hêrren vant,
Ze bovramunt in der stat.
Der chuenich ekunaver in pat
Got willechoemen sein.
Er sprach: < sag an, charabin,
Waz du maere pringest.
Waz, ob du mir geringest
Mein grozze swaere.
La hoeren liebeu maere.
Wil artus streitez gestaten mir,
Daz ist meines herczen gir,
Oder wil er mir entweichen?>
Der rise sprach hoebschleichen:
 <
Hêrre, ich wil ew daz sagen.
Artus gebaret einem zagen
Ninder geleich alz umb ein har.
Daz ich eu sag, daz ist war.
Ich vant artus, den werden
Ze lover ûf der erden,
Vor dinazzarun ûf dem plân.
Ich sach dâ manegen werden man,
dô ich waz vür den chuenig chomen.
Ewer potschaft wart vernomen
Von mir vil wirdichleiche.
Nû wizzet sicherleiche,
Ir vindet an im, swez ir gert.
Ir wert ouch streitez wol gewert.
Artus mich ew daz sagen pat .>
Der chuenich aeus sorgen in vröude trat.
Er tete ouch gerne daz peste.
Die chunden unde die geste
Liebt er swa er chunde,
Daz man im êren gunde.
Der rise sayt deu maere gar,
Daz er im niht umb ein har
Versweich der selben maere,
Swaz in der lobebaere
Artus chuenich reden pat.
Er sprach: < ir wert wol sat,
Choemt ir in artusez lânt.
Dez sey mein leib ewer pfant.
Ir pringet nie sô grozzez her,
Artus ist mit soelher wer,
Daz ir waert streitez niht erlân.
Im dient manichk werder man .>
dô sprach der chuenich reiche
Vil vermezzenleiche:
 <
Ich hân noch lânt unde muet.
Mir muezz lieb unde guet
Geswigen alsô sere
unde wil ouch iemer mere
Ze einem chuenig sein enwicht,
Vol ende ich meinen willen niht,
Den ich mich an genomen hân .>
Hie suellen wir dise rede lân
unde sagen, wie ez artuse ergye,
Wie der sein dinch an vie.
dô im daz widerpot waz choemen
unde deu chueniginn waz genomen,
Daz muet den erenreichen.
dô sprach er trawrichleichen:
 <
Owe, ich unsaelich man!
Waz hân ich wider goet getân?
Pin ich zue diser nôt geporen?
Daz ich die chuenigin hân verloren,
Dar an hân ich laides vil.
Nû muet ouch, daz mich velschen wil
Von chanadich der maere.
Daz ist deu ander swaere,
Deu mich von vräuden dringet
unde mich sô sere twinget,
Daz ich muez vräuden an sein,
Oder ich perede den vater mein
unde mein selbez trewe,
Oder ich stirb in der rewe .>
Der von dem pluenden tal dô sprach,
Alz im sein maenleich ellent iach:
 <
Seyt man ewch widerpoten hât,
Dez mac werden guet rat.
Ir habet hie manegen rîter guet,
Die tragent eu alle holden muet.
Nû volget meinem rate:
Ewer poten haizzet drate
In ewer lânt weiten
Mit der potschaft reyten
unde chundet ez allen geleichen,
Armen unde reichen,
Vriunden, magen unde man,
Deu ewch sein dienstez undertan.
Si sint sô trewenreiche,
 (
Si choment ew sicherleiche .)
Ir gewinnet rîter wol sô vil,
Daz ich vür waer sprechen wil,
Daz ir dez hetet schande,
Liezt ir ewch in dem lânde
Suechen hie mit heres chraft.
Ir sult mit ewer ritterschaft
Gein im choemen zhalbem zil.
Wir suellen ein ritterleichez spil
Mit in dâ spilen umbe êre.
Nû volget meiner lere,
Daz wirt ew guet an prise .>
Sô sprach der rîter weyse,
 <
Sô wil ich nach dem risen dar
Reiten, daz ich uens ervar
Dez lândes gelegenhait
 (
unde wizzet vür die warheit,)
Daz uens daz wol ze staten chuemt
unde uens an prise wol gefrumt .>
Artus sprach: < nû volge mir,
Ich wil mit trewen raten dir:
Du scholt dein raise sparen
unde gein chanadich niht varn.
Dâ ist vil aventewer .>
Alsô sprach der gehewer,
 <
Daz lânt ist wilde ueber al .>
dô sprach der von dem pluenden tal:
 <
Swaz halt mir dâ von geschicht,
Sô chuem ich von dem willen niht,
Ich muez daz lânt erchunnen,
Dez suelt ouch ir mir guennen .>
Daz waz dem chuenige swaere.
Cay, der merchaere,
ûf den deu erste tyost ergiench,
Dâ er an dem aste gehiench,
dô man deu chueniginne vuert hin,
Der sprach: < wol mich, wie vro ich pin
Der trewen unde der manhait,
Die got hât an ew gelayt
unde dez prisez, dez man eu giht.
Ez ist mein gelaube niht,
Waert ir ê zue uens chomen,
Ir hiet mein vrouwen wol genomen
Dem rîter, der mich niderstach.
Seit eu der prîs dâ niht geschach,
Sô suelt ir reiten all zehant
Gein chanadich in daz lânt
unde slahet die vier risen dâ.
Ich ger der volg: nû sprechet ia
Alle geleiche,
Daz in chainem reiche
Chain man ist gein prise sô snel
Sô hie mein her garel.
Swie chlayne ich dez die volge hân,
Er hât ez ofte guet getân
Mit maenleicher chrefte
An maneger ritterschefte .>
Garel lachte unde sprach:
 <
Sit mir die ungefueg geschach,
Daz ich mich ueber sprochen hân,
Sô habt ir hobschleich getân,
Daz ir darumbe straffet mich.
Vrewnt her cay, deist pilleich .>
Er gienc sweigende dan
unde tete recht alz ein man,
Der seiner zuecht hât gewalt.
Garel, der maere degen palt,
Choem in sein gezelt gegan.
Seinen harnasch hiez er pringen san.
Der wart im palt dar getragen.
Er wappent sich, sues hort ich sagen.
dô der degen unverzait
Waz choemen in seineu wappenchlayt,
dô tete er alz ein hobscher man.
vür den chuenig gienc er stan
unde sprach gezogenleiche:
 <
Hêrre, goet der reiche
Bewar eu leib unde êre.
Ir geseht mich niemer mere,
Ich besehe ê chanadich, daz lânt .>
Urlaub nam der wigant
Von al der massenie.
Hin gienc der valsches vrie,
Dâ er sein orsse gesatelt vant.
Dar ûf saz er zehant.
Man reiht im schilt unde sper.
Nach dem risen chert er.
Daz waz dem chuenige ungemach.
Mit zorn er zue cayn sprach:
 <
Cay, du redest ein tayl ze vil.
Mich muet, daz du dich niht enwil
Gelauben deiner valschen syt.
Nû wizze, daz du dâ mit
Verwuerckest al dein saelichait.
Daz ist mir von herczen layt.
Du verleusest prîs unde êre.
Ich sage dir niht mere .>
Kay zue dem chuenige sprach:
 <
Ir sult ewern ungemach
An mir niht rechen
unde ewer zuecht niht prechen
An mir durch chainen zoern.
Daz ir mein vrouwen habt verloren,
Dar an hân ich schulden niht.
Swelhen chuenich man alsô milten sicht
Alz iuch, der hât êren vil.
Ewer milt ich niemer prisen wil
vür aller chuenige milte,
Seit iuch dez niht bevilte.
Ir gaebet ie, swez man iuch gepat.
Ewer milt iuch leicht gerawen hât.
Daz stet unloebeleiche
unde wizzet sicherleiche,
Swaz halt mir von ew geschicht,
Son laugen ich eu dez niht,
Ob ich die warhait sprechen sol.
Ewer milt gevellet mir niht wol .>
Sô redet der zuechtelose dô.
Artus, der chuenich waz unvroe.
Sweygent er von im gienc.
Sein zuecht er dike scheinen lie.
Artus, der saldenbaere,
Der chlagt sein swaere,
Doch volget er dem rate,
Sein poten hiez er drate
In seineu lânt streichen.
Armen unde reichen
Chundet man die hervart.
über all dô gesaget wart
Deu starken newen maere.
Artus, der saeldenbaere,
Hiez al die rîter vür sich choemen,
Alz ich daz maer hân vernomen.
Die wâren chomen zue der hoehzeyt
ûf einen gruenen anger weyt
vür sein zelt ûf daz graz.
Daz im widerpoten waz,
Daz chlaget der chuenich reiche
In allen chlaegleiche
unde pat sey zuechtichleiche,
Arme unde reiche
Ob si im helfen wolten.
Si sprachen, alz si solden,
Si gestuenden im zaller seiner nôt.
Dar gegen er in seinen dienst pot,
Dan dâ waz manich sein genoz
unde vürsten her von arte groz
unde manich grave reiche,
Die alle willichleiche
Im wâren dienstez undertan.
ouch gab in der werd man
Vil dike reicher gabe solt:
Liecht gestein, rotez golt,
Sylber, oerss unde gewant.
Swaz er der chuemberhaften vant,
Die macht er alle reiche.
Vil maneger vroeleiche
Mit reicher gabe von im schiet,
Den er mit seiner hant beriet.
Die hochzeyt nam ende
An alle missewende.
Chuenige, graven, herczogen,
Daz wart niht lenger ûf geschoben,
unde manich reicher parun,
Den gab urlaub der pritun.
Illicher vür in sein lânt,
Dar im sein raise waz bechant.
Utpantragunes sun
vür in die stat ze dinazzarun,
Er unde sein mazzenie.
Er entwelt, der valschez vrie,
Uencz man im widerpracht deu chuenigin.
Hie lazze wir den chuenich sein
unde sagen von dem werden man,
Den deu aventewer erbet an.
Daz waz garel, der degen balt,
Der nach dem risen in den walt
Von dem chuenige waz geriten.
Mit unverzaegeleichen syten,
Sô reyt er allen den tag,
Daz ruwe er niht enphlach.
Den risen wolt er erritten hân.
dô gienc sô drate vor im der man,
Daz er sein niht moecht ergahen.
dô der abent begund nahen,
dô choem der maere degen palt
Geriten duerch den gruenen walt
unde chom in ein schoenez lânt.
 (
Daz waz verwuestet) unde verprant
Paydenthalbe der strazze gar.
Dez nam der edel rîter war,
Daz er dâ lueczel pawes sach.
Dem rîter, dem waz horte gach,
Er enweste, wa er die nacht vertreybe,
Dâ er uencz an den tag beleybe,
Wan er dâ niemant ensach.
Suest volget er der strazze nach.
Gein dem abent zoch der tag.
Nû sach er, wo dort vor im lag
Ein puerch ûf einem perge hoech.
Daz gepirge gein den luften zoch
Alumbe die purch uncz an daz mer.
Ob si suechten allew her,
Darumb gaebens niht ein proet.
Den rîter bedwanch der muede nôt,
Deu nacht unde sein arbait,
Daz er gein der purge rayt.
Deu puerch, deu waz veste,
Deu schoenste unde deu beste,
Deu er mit augen ie gesach.
Nû volget er dem wege nach.
Der trueg in an den purch perch,
Dâ aufe lag daz schoen werch,
Ein puerch veste âne mazze.
Daz oersse unde die strazze
In truegen vür daz purgtor.
Dâ stuend ein schoeneu lint vor,
Hoech, prayt unde dike.
vür der sunnen plike
Waz si ein schoenez obedach.
Dar under er dort siczen sach
Ein den schoensten alten man,
Der er chuende ie gewan.
Dem dient die purch unde daz lânt.
Dem hêrren stuend ûf seiner hant
Von sechz muzen ein sprincelin.
Ez waz an sein gebaeren schein,
Daz er tugent nie vergaz.
Von palmat dike ein matraz,
Gesteppet ûf einen pfelle prayt,
Der erzaiget grozzeu reichayt,
Dar ûf saz der werde man.
Reicheu chlayder het er an,
Deu gaben liechten werden schein.
Zway chlareu iuncherrelein
Vor dem wirt stuenden,
Deu werden dienst chunden.
Hie choem her garel zue geriten.
lânger wart dô niht gepiten.
Dyseu zway iunchherrlein
Sprungen gein dem zaume sein
unde enphiengen wol den wigant,
Den helm vuert er in der hant,
Sus muezt er von dem oersse stan.
Den wirt sach er gein im gan,
Der enphye den gast, alz im gezam.
Pey der hende er in nam,
Dez genadet im zuechtichleiche
Garel, der ellens reiche.
Der wirt tugent nie vergaz,
Den rîter vuert er vurbaz
Mit im in die puerch dan.
Dâ sach er manegen werden man,
Die im gegen giengen
unde in vil wol enpfiengen.
Dez genadet er in allen.
Im muest wol gevallen
Sô minnichleicher anvanch.
Der wirt hab seiner zuechte danch,
Daz er sô recht waz gemuet.
Sein leib vor schanden waz behuet.
Den gast wolt er niht erlân,
Er muest gewappent mit im gan
ûf den palas zue den vrouwen.
Dâ macht er wol schawen
Ein wunnechleichew schar.
Der wirt wincht seiner tochter dar.
Deu waz ein minnichleichew magt,
Alz mir deu aventewer sagt,
Daz mein herr garel des iach,
Daz er nie schoener chint gesach.
Deu magt minnichleicheu
Waz ganczer tugende reiche.
Si chunt wol geporn.
Der wirt gepot der chlorn,
Daz si entwappent dysen man.
Deu iunchfraw wol getân
Leiste gern ir vater pet.
Der rîter wart an der stet
Entwappent von der schoen magt,
Mit zuechten, sô wart mir gesaget.
Den harnasch man behalten trueg.
Dar gienc ein iuncherr chlueg,
Der pracht ein lauter wazzer dar
unde ein twechel wiz gevar.
Dew magt tete alz ir gezam.
Der wirt sey pei der hende nam
unde vuert sey zue irer mueter dan,
Uncz daz der iunge man
Den harnasch ram von im getwuch.
Reychew chlayder man im dar trueg,
Deu wâren rot scharlachin,
Deu veder liecht haermin,
Dâ vür ein zobel reiche,
Weyt unde lânch geleiche.
Die leget an sich der chlare.
Man iach im dez zware,
Sein varb gab liechten schein.
Der wirt hiez die toechter sein
Den helt mit chusse enphachen.
Daz endorft im niht versmahen,
Wan ir munt waz rosen rot.
Seyt ez ir vater ir gepot,
dô tete siz, wan ez muest sein.
In chuste daz iunchfraewelein.
Ire mueter ouch dar naher gye.
Den rîter si mit chusen enphye.
Von den andern vrouwen wart im genigen,
Gein im ir gruez niht verswigen.
Dez genadet in der rîter guet.
Der wirt waz reinleich gemuet,
Den gast hiez er siczen gan
Zue seiner tochter wol getân.
Pei der hende si in gevie,
Gesellichleiche si mit im gye
unde vuert in ueber den palas.
Ein gesidel al dâ gemachet waz,
Dâ lag ein semftez pflumit
unde ein golter lânch unde weit.
Dar ûf saz der rîter unde deu magt.
Mit zuechten, sô wart mir gesagt
Saz der wirt unde sein rîter gar
unde die wirtin mit ir vrouwen schar.
Garel, der ellensreiche gast,
Dem ganczer tugent nie geprast,
Saz pei der zuechte reichen maget.
An der vant er, sô man saget,
Zuechte unde schoene,
Gewizzen âne hoene.
Si chunde in rechten mazzen
Antwurten unde lazzen,
Swaz der rîter gein ir sprach.
Nû choem ein pot, der veriach
Dem wirt, daz ezzen waer berait.
dô erzaiget aber sein hoebschait
Der wirt, alz ein beschayden man.
Mit der mayde wol getân
Er den gast ezzen pat.
Er sprach: < nû habt die selben stat,
Alz ir seit hie gesezzen .>
An im wart niht vergezzen,
Er befuelhe in der maide chlar.
Nû trueg man in daz wazzer dar.
Ietwederz sein hende getwuech.
Mit zuechten man vür sey trueg
Paydeu tischlachen unde prot,
Alz der raine wirt gepot.
Deu maget mit zuchten weyse
Sneyt dem rîter seineu speise
Mit ir blânchen handen weizz,
Dar an lag der gotez vleizz.
dô si mit zuchten gazzen
unde dar nach ein weyl gesazzen,
Der wirt zue den vrouwen sprach:
 <
Ir sult varen an ewer gemach.
Ich wil pei meinem gaste sein .>
Deu maget unde deu wirtin
Namen urlaub unde giengen dan.
Der zuechte reich weiz man
Nam den rîter pei der hande.
In ein venster an der want
Der wirt zue seinem gaste saz.
Si warn payde valschayt laz.
Der wirt zue seinem gaste sprach:
 <
Waer eu niht ungemach,
Ich wolt ew vragen maer,
Wan ewer rayse waer .>
Garel, der unverzagt,
Seinem wirt er sagt
Mit vil zuechtichleichen siten,
Wie er von artus waz geriten
unde saget im al dez ungemach.
Der wirt dô mit trawren sprach:
 <
Owe der laiden maere.
Artus, der lobebaere,
hât sô hoheu wirdichait,
Daz mir ist von herczen layt
Sein zwifalt ungemuet.
Got duerch sein guet
Muez im sein swaere ringen
unde newe vräude pringen .>
Swer ie rechte wart gemuet
unde daz peste gerne tuet,
Den muet dez pider mannez layt,
Mere dan sein selbez arbayt.
Daz waz wol an dem wirt schein,
Wan der vergaz der swaere sein
unde chlaget niwan den werden,
Artus ûf der erden
Het der werlt lob erstriten.
Daz der icht chummers het erliten,
Daz waz im rechte ein ungemach.
Swaz im laidez ie geschach,
Dez gedacht er ûf von grunde.
dô sprach er an der stunde:
 <
Artus, der êren reiche,
Der hât sô wirdichleiche
Gelebet her pei seinen tagen,
Daz ich muez von herczen chlagen
Sein chumberleiche swaere.
Gelaubet mir ein maere:
Mir get ze herczen sein chlage,
Swie ich selber chumber trage.
Nû wil leicht got dez niht enperen,
Er welle uens payde chumbers weren,
Den mac er wol erwenden
unde uens sein helfe senden,
Swenne sô er hêrre wil.
Seiner genaden ist sô vil .>
Der gast wol an dem wirte sach,
Daz er layt unde ungemach
Het in seinem muete.
Vor valsche der wol behuete
Gebart trawrichleichen.
Garel, den ellensreichen,
Muet dez wirtez ungemach.
Zue im er mit trewen sprach
Mit vil zuechtichleichen siten:
 <
Hêrre, getoerste ich iuch dez gepiten
unde wolt ir ez niht vür uebel hân,
Daz ir mich ruechtet wizzen lân,
Waz eu laydez ist geschehen.
Ruechtet ir mir dez veriehen,
Daz gedien ich iemer alz ich sol.
Hêrre, ich getraw ew wol,
Daz iuch icht betrage
Meiner tumben vrage,
Daz ich iuchs gefraget hân.
Ich hanz niwan duerch guet getân .>
Der wirt zue dem gaste sprach:
 <
Hêrre, meinen ungemach
Wil ich ew vil gerne sagen
unde got meinen chumber chlagen
unde alle mein swaere.
Mir ist der leib ungemaere.
Waz touch ich nû lewende?
Daz alter ist mir gebende
niht wan sueften unde layt.
Swaz mir deu iugent wirdichayt
Erwarb, die hân ich gar verloren.
Owe, daz ich ie wart geporen.
Zwew sol mein leben einen tag,
Seyt ich mich niht erholn mac
Dez lasters noch der schande,
Die ich hie leide in meinem lânde?
Dâ von waere pezzer mir der toet.
Zwew hât mich got in soelcheu nôt
Alsô lânge her gespart?
Ein rîter haizzet gerhart.
Hêrre, ob ir gelaubet mirz,
Der ist geporen von rivierz,
Der hât mir vröuden vil benomen
unde wil eu sagen, wie ich pin chomen
Zue meinem herczen sere.
Ich hân niht chindez mere,
Niwan mein toechter eine.
Mein schult ist anders chlaine,
Daz ich im diu versaget hân.
Darumb hât er mir getân
Paydeu schaden unde layt.
Mit her er in mein lânt rayt.
dô richt ich mich gein im ze wer.
Ich gewan ein ellenthaftez her,
Daz ich im streitez het genuech.
Ich het einen suen, dez herczen truech
Vil manegen loebleichen preis,
Der waz hoebsch unde weyzz,
Milt, chuen, starch genuech,
Sein hercze maenleich ellen trueg.
Dem bevalch ich leut unde lânt.
Daz waz wol zue im gewant,
Wan er het iugent unde ellens chraft.
Der reit mit seiner ritterschaft
Im engegent unde streit im mit.
Mit unverzagetleichem sit
Mein suen behabet al daz wal.
Nû heten die vinde in ein tal
Geleget ein halschar.
Daz ich iuch sag, daz ist war.
dô die meinen den sich genomen
unde zue ir gemache choemen,
Daz si sich verhueten gar-
Von der selben halschar
Wurden si dez sigez verdrungen.
Meinen sun kilpert, den iungen,
Den slueg gerhart mit seiner hant
unde vür mit here dô in mein lânt,
Wan im dô niemant mit streyt,
Noch mit gewalt wider rayt.
dô ich mein her het verloren
unde meinen suen, den aeuz erchoren,
dô vrumt er meinem lânde
Mit raube unde mit prande
Deu herczenbaeren sere,
Wan er het widersaczes niht mere.
Den sumer lag er ûf mir hie,
Uencz daz der winder an gye,
dô vür er haym ze lânde.
Seit hât er mir die schande
getân unde ouch die swaere,
Der ich wol enbaere.
Daz hât gebert wol zehen iar.
Seit hât er mir mein lânt gar
Verwuest alumbe uencz an daz mer.
Nû ist er choemen aber her
unde hât dez ser vermezzen sich,
Daz er wil hie besiczen mich
unde niemer chomen hinne,
Er meiner tochter minne
Mit gewalt erringe
unde mich dez bedwinge,
Daz ich ims duerch vorchte gebe.
Got welle niht, daz ich gelebe,
Daz si iemer werde sein weib.
ê muezz ersterben mir der leib.
Dez pit ich goet duerch tugent,
Daz meiner chlaren toechter iugent
Dem iemer werde undertan,
Von dem ich vröude verloren hân.
Hêrre, daz ist mein maisteu noet.
Seyt mir all mein vreunt sint toet
An meinem werden sun gelegen,
Solt ich dâ pey vröuden pflegen?
Ich pin in den sorgen,
Daz mich besiczen morgen
Die vil layden geste.
Doch ist mein puerch sô veste,
Daz ich niht vuercht ir gewalt.
Got erparm, daz ich ie sô alt
Wurde zue diser grozzen noet.
Noch pezzer waer mir der tôt,
Seyt mich niht erweren chan,
Wan mir gesiget an
Daz alter alsô sere,
Daz ich nû nihtez mere
Niwan dez toedez gerte.
Ob mich dez goet gewerte,
Sô daeuchte mich, mir waer wol geschehen,
Seyt ich mit augen an muezz sehen
Laster unde schande,
Die ich leyde in meinem lânde .>
Garel, der gar here,
Den erparmet sere
Chumber, den er an dem wirte sach.
Zue im er mit trewen sprach:
 <
Nû wizzet, hêrre, mir ist layt
Ewer chumber unde ewer arbayt.
Swa ich den erwenden mac,
Ich gesaum es niemer einen tag,
Beduerft ir meiner helf dar zue.
Hêrre, ob man iuch morgen vrue
Suehet hie mit heres chraft,
Wir süln in geben ritterschaft,
Si pringent nie sô grozzes her,
Man vinde mich alhie ze wer
unde wizzet sicherleichen, daz
Ich dem rîter pin gehaz,
Niwan duerch seinen uebermuet,
Der eu sô vil ze layt tuet .>
Der wirt wart dez trostez vro.
 <
Gnade, hêrre>, sprach er dô,
 <
Ewer tugent unde ewer trewe
 (
hât mich von meiner rewe)
Geschayden unde von sender nôt.
Seyt mir gelag mein vröude tôt
An meinem werden chinde,
Der sorgen ingesinde
Pin ich gewesen seit der zeyt.
Ewer troest mir vröude git,
Daz ich noch hân ze vröuden wan.
Nû sol wesen undertan
Paydeu mein lânt unde mein guet.
Ir habet meinen swaeren muet
Von grozzem herczen layde genomen.
Ich pin ze vröuden wider chomen
Von ewerm troste alaine.
Mein hab si eu gemaine,
Alz meinem lieben chinde,
Seyt ich an eu vinde
Helf unde trewe.
Ein ende hât mein rewe .>
Der rîter dô mit zuechten sprach:
 <
Hêrre, ewer ungemach
Wil ich gerne wenden.
Goet muezz uens helfe senden.
Wir süln got getrawen wol,
Daz er den gewalt niht verdol,
Den man eu ze unrecht tuet.
Wir suln haben gueten muet.
Got gestuent dem rechten ie,
Den getrewen man er nie verlie.
Nû habet vroeleichen muet.
Gotes helf uens sorgen an tuet .>
dô gnat im zuechtichleiche
Der wirt trewen reiche.
Swaz rîter dô gesezzen waz
Ueber al den palas,
Die iahen alle geleiche,
Der gast waer ellens reiche
unde daz rechteu wirdichayt
Seinem leibe waer berayt.
Dez iahens all geleich,
Arm unde reiche.
Der wirt hiez schenchen ûf dem sal.
Deu dienst warn âne zal,
Deu man dem rîter âne pot.
Der wirt het alle sein nôt
Mit im ueber wunden.
dô sprach er an den stuenden:
 <
Hêrre, ir solt slaffen varen.
Got muezz ew leib unde êre bewaren .>
Mit urlaube vür er von dan.
Der wirt alz ein beschayden man
Bevalch den gast in allen.
Daz muest in wol gevallen.
Der wirt mit urlaube slaffen gye,
Den gast er pei den rittern lie.
Ein chnappe ein liecht vor im danne trueg.
Dez wirtez ingesinde waz chlueg,
Daz liezzen si wol scheinen.
Von dem rîter unde von den seinen
Wart im erpoten soelch êre,
Daz im dâ vor nie mere
Grozzer êre geschach.
Ein chamerär zue im sprach:
 <
Hêrre, welt slaffen gan .>
 <
Gerne>, sprach der iunge man.
Die rîter gar ûf sprungen,
Ein tayl ir im hin naher drungen.
dô vuerten si den werden man
In ein chemenaten dan.
Dâ lag ein pette reiche,
Geheret chunichleiche,
niht nach armuet chuer.
Dâ waz gelayt ein tebich vür,
Dâ aûfe solt er rue pflegen.
Die rîter wolt der werde degen
Dâ niht lânger lazzen stan.
Er pat sey zuechtichleichen gan
Dâ si gemachez namen war.
Nû trueg man släff trinchen dar.
Si trunchen unde giengen dan
Mit urlaube von dem werden man.
Iunch hêrren enpfiengen nû sein gewant.
Er lait sich nider sa zehant,
Wan im waz gemachez nôt.
Guet nacht er in allen pot.
Der helt dô semfter rwe pflag
Uncz daz der grawe tag
Osten duerch die wolchen prach.
Der helt stuent ûf, dô daz geschach.
Seineu chlayder layt er an.
Nû waz dez wirtez chappellân
Ze einer mess wol berayt.
Garel, der stolcz helde gemayt
Dâ stuend, uencz dâ gesungen waz.
Dâ gienc er ûf den palas.
Seinen harnasch hiez er pringen.
Dar nach sach man springen.
Vil palt ez wart getragen dar.
Nû choem dez wirtez tochter chlar
Mit iunchfrawen minnichleiche,
Die wâren ganczer tugent reiche.
Die sach der rîter zue im gen.
Gein den begund er ûf sten.
Ir rosen varbes muendlein rot
Im lachent gueten morgen pot.
Dez genadet er der suezzen maget.
Si nam den helt unverzagt
Pey der hant unde hiez in siczen.
Mit zuechtichleichen wiczen
Wappent si den wigant
Mit ir blânchen linden hant.
Sein zimerde, dew waz reiche.
Vil gezoegenleiche
Nam er urlaub von der mayt chlar.
dô er waz gewappent gar,
dô sprach deu minnichleiche
Zue dem rîter ellens reiche:
 <
Got duerch sein guet
Ewern prise behuete.
Got muezz ewch den leib bewaren
 (
unde lazz iuch saelichleich gevaren .>)
Dez genat er ir . dô daz geschach,
Der rîter dô mit zuechten sprach:
 <
Der reiche got behuete
Ewer weibleiche guete.
Nû wizzet vür die warhayt,
Ew ist mein dienst vil berayt .>
Dez genadet im deu maget chlar.
Nû choem ouch ir mueter dar
unde ir vater trewen reiche.
Die gruesten in minnichleiche
unde ergaben sich in sein gepot.
Si sprachen: < herr, wir piten goet,
Daz sich ewer er
Prayt unde mere.
Seyt ich vröuden arm
Ewer manhait erparm,
Dâ von haben wir rechte dar zue,
Daz wir spaet unde vrue
Piten umb ewer saelichayt .>
dô sprach der stolcz helt gemayt:
 <
Ich dien iuch gern alz daz ich chan .>
Urlaub nam der werde man
Von dem wirt unde von der wirtin
unde von der lieben toechter sein.
Sust gienc er von dem palas.
ûf den hof im chomen waz
Sein oerss, schilt unde sper.
Nach ritterschaft waz sein ger.
Sein oerss waz wol verdechet,
ûf daz iser waz gestrechet
Ein samit rot sam ein pluet,
Der waz new unde guet,
Der waz der iserinen deche dach.
Seinem wappenroche man choste iach,
Der waz von golde reiche.
Vil vermessenleiche
An stegraif er in den satel spranch.
Dez sagten im dew vrouwen danch
unde alle, die daz sahen.
Dem helde si prises iahen.
Man reicht im schilt unde sper.
Von dem hause chert er
Hin nider ûf den gruenen plân.
Dâ vand er manegen werden man.
Dez wirtez massenie.
Der edel valsches vrie,
Vumf hundert rîter wert erchant
Het er ze helfe dar gesant
Seinem gaste ze huete,
Die wâren in dem muet,
Daz si enphahen wolten,
Alz si von rechte solden,
Gerhartez her mit ritterschaft.
Vor der lecze dâ mit chraft
Ein grabe vür si gewarfen waz.
Nû wâren ûf dem palas
In den vensteren alle die vrouwen chlar,
Die wolten gerne nemen war,
Wem dâ sô wol geluenge,
Daz er den prîs errunge.
Garel, dem man ie prises iach,
Seinen gruez gein den rittern sprach.
Dez genaden si im alle dô.
Si wâren seiner helfe vroe
unde danchten im seiner chuemfte dar.
dô sprach der werde degen chlar:
 <
Wer ist uenser haupt man?
Daz suelt ir mich wizzen lân.
Ich gesten eu gerne mit helfe bî .>
Sô sprach der degen valschez vrie.
dô sprachens alle geleiche,
Arme unde reiche:
 <
Wir haben ze haubet manne iuch erwelt.
Wir laisten gerne, werder helt,
Mit rechten trewen ewer gepot.
Wir getrawen ew unde goet,
Unser layt, daz hab ein ende
Von ewerr werden hende .>
dô sprach der degen: < seit daz ir
Mir dez getrawet, sô volget mir.
Wartet ordenleiche ûf mich.
Ich muezz versuehen unde mac ich,
Waz er chan, der seinen gewalt
An disen wirt hât gestalt .>
Si sprachen: < lieber hêrre mein,
Ir suelt dez gar an angest sein.
Wir gesten gern ewer manhait
unde rechen ouch uenser herczen layt
An in mit willichleicher hant,
Die uens hant laydez vil ermant .>
Der rîter sprach: < nû volget mir.
Ich wil ewch piten dez, daz ir
Beleibet an ewer huete.
Mir ist dez wol ze muete,
Ich wil die viende eine sehen
unde wil ew danne dez veriehen,
Welhe chraft si muegen hân .>
Hin rait der uzerwelte man.
Sein zingel wâren wol behuet
Mit manegem werden rîter guet.
Nû rait der hohgelobte man
Verre von den seinen dan
ûf einen puechel duerch schawen.
Daz sahen all die vrouwen.
Nû waz ouch von gerhardes her
Chomen ein rîter wol zewer,
Daz waz ein grave reiche,
Gezimiert ritterleiche,
Den het deu minne dar gesant.
Sein manhayt witen waz erchant.
Er hiez der grave rialt
unde waz ein chuener degen palt.
Gerhart waz sein mac von art.
Er sach dort halden ûf der wart
Gareln, den degen aeuz erwelt.
Dez vröut sich der werde helt.
Er gedacht: < ich sol hie prîs beiagen .>
Vil ungeleich einem zagen
Gacht er gein im ueber velt.
 (
Er vant dâ streytez vollen gelt)
An dem, den er halden sach.
Meinem hern gareln waz ouch gach
Gein dem rîter unverzaget,
Alz mir dew aventewer saget.
In payden waz zesamen ger,
Von rabin sanchten si dew sper.
Ein reicheu tyost dô geschach.
Garel in vluegelingen stach
Hinder daz oerss wol speres lânch.
Dez saiten im die vrouwen danch,
Die dise tyost an sahen.
Dem helde si dez iahen,
Daz er hete hohen prîs.
Der degen chuen unde weizz
Mit hurte wider ûf in reit,
Uencz er im sein sicherhait
ûf genade unde duerch genesen pot.
Er muezzt ims pieten vür den toet.
Garel sprach: < nû sicher der,
Deu mich hât gesendet her .>
Der rîter sprach: < wer ist deu?
Ich gesicher ir gerne unde ouch eu .>
 <
Deu ist meines wirtez tochter hie,
Der mich hie guetleich enpfie
unde mirs wol erpoten hât.
Wil du genesen, sô ist mein rat,
Du pringest ir dein sicherhait .>
darumb pot er seinen ayt,
Swaz in deu maget laisten hiezze,
Daz er dez niht enliezze.
dô dew sicherhait ergie,
Garel im daz oersse vie.
ûf saz der bedwungen.
Dem dâ waz wol gelungen,
Der belaib al dâ ûf dem plân.
dô rait der gevangen dan
Gein der puerch, alz er het gesworen.
Gareln, dem degen aeus erchoren,
Waz sein sper noch gancz beliben,
Swie paydew oersse wären getriben
Mit sporn hurtichleich dar.
Dâ nam der unverzaget war,
Daz dort gein im zoget her,
Mit rechter maenleicher ger,
Gerhardes her mit chrache
Im selben ze gemache
Gerhart het sich vür genomen
unde waz verre vor den seinen chomen
Duerch tyostiren ûf den plân.
Nû sach der dysen chuenen man
Halden ûf der warte.
dô gacht er gein im harte.
Als er den rîter halden sach,
Wider sich selben er dô sprach:
 <
Gelueke muezz ez walden.
Ich sich dort her halden
Einen rîter, dem geleiche,
Unverzagetleiche,
Alz er welle streitez niht enperen
Mit mir, dez sol ich in geweren.
Er habet myt ûf geworfem sper,
Daz ist ouch meines herczen ger,
Daz ich hie streyt vinde
Vor dicze wirtes chinde .>
Er gedacht in seinem muete:
 <
Ia, reicher goet, der guete,
Wie mochte lieber mir geschehen,
Daz dise vrouwen süln sehen
Meinen streit? dez lob ich dich.
Deu ich minne, deu hazzet mich
Ein tayl von meinen schulden.
Ich hân wider ir hulden
Layder all ze vil getân.
Nû enweiz ich noch enchan,
Wie ich ir hulde erringe,
Wan daz ich si ertwinge,
Daz si ir zuernen lazzen muezz
unde ich ir hulde unde ir gruez
Mit gewalt wil erwerfen,
Oder ich muez dorumb ersterben .>
Sin zimierde, deu waz reiche,
Gewappent ritterleiche
Waz sein oersse unde sein selbes leib.
Manich magt unde weyb
Oben in den venstern saz,
Die gerne wolten sehen daz,
Wem dâ sô wol gelunge,
Daz er den sich errunge
An dem anderm mit gewalt.
Garel, der maere degen palt,
Beraite sich ze der tyost.
Seiner zimierde chost
Waz paideu tewer unde liecht.
Ir ietwedern soumte niht.
Irew oersse, deu wâren guet.
Gein prise si paide heten muet.
Garel gedacht: < daz mach wol sein
Der man, der dem wirt mein
Sô grozzen schaden hât getân.
Dez muez er mir ze puzze stan
Alhie ûf diser hayde.
Ich waen, uenz niemant schayde,
Seyt er mir ist sô nahen chomen .>
Mit neide wurden dô genomen
Dew oersse zen siten mit den sporn.
Die werden helde aeus erchoren
Sô vaste ûf ein ander triben,
Ich waen, deu sper niht gancz beliben.
Dew prasten von der tyost nôt.
Gerhart wart ûf die pluemen rot
Gevellet hinderz chastelân.
Daz waz im selten ê getân.
Daz tete der ellens reiche gast.
Duerch den schilt unde duerch den arm im prast
Von der tyost hurte daz sper.
Garel waz seines gevelles wer.
Nach dem valle er wider ûf spranch.
Garel in an seinen danch
Mit dem oersse nider stiez.
Er twanch in dez, daz er im liez
Den sik unde pot im sicherhayt.
dô wolt ir niht der myt im streyt.
Er sprach hincz im: < unde pringe si hie
Meinem wirte, dem du ie
Mit gewalt hast lasters vil getân .>
 <
Neina, tugenthafter man>,
Sprach der sigelos zehant,
 <
Wan ich her in sein lânt
hân geriten mit heres chraft.
Er ist worden schadehaft
Vil ofte von meinen schulden.
Ich wil mit deinen hulden
über werden dirre noet.
Mir waer berayt der pitter toet
Von im . ich slueg im seinen sun.
Du solt genad an mir tuen,
Daz hoehet deineu werdichayt.
Mein chumber unde mein herzenlayt
Habt ir mir gemeret,
Mein hohen muet verchert,
Mein hoh gedinge ist verlorn.
Ich het mir ze lieb erchoren
Die schoenen magt ze weybe,
Ze vröuden meinem libe,
Ewers wirtez toechter hie,
Die ich aeuz herczen nie verlie,
Die muezz ich vrie hie lazzen.
Der tag si verwazzen,
Der mir hewt ze layde ist betaget.
Ich hiet ir minne wol beiaget,
Wan ewer ellenthaftew hant,
Aeus erwellter wigant,
Beget an mir ewer êre .>
 <
Waz gerst du von mir mere?>
Sprach garel von dem pluenden tal,
 <
Ich wil dir lazzen ander wal.
Nû gib mir dez dein sicherhayt,
Daz du niemer mer chain layt
Meinem wirte hie getuest.
Dan noch du mir lowen muest,
Swenne ich dir poten sent,
Daz dich dez iemen wende,
Ich bedarf wol ritterschaft,
Daz du mit deiner chraft
Mir choemst, dar ich dich heize choemen,
Oder dir wirt der leib benomen,
Sprîchest du dâ wider icht.
In hohem prise man dich sicht,
Tuest du daz willichleiche.
Du wirdest an êren reiche .>
dô sprach von riviers gerhart:
 <
Mein leib, der waz ie bewart
Vor soelhez streitez ueber last.
Ich waz entschumphentewer nie ein gast,
Uencz hewt an disen tag.
Helt, ob ich nû sprechen mac,
Mein hant verlos den sikch noch nie,
Wan von ewer werden hant alhie.
Ich wart in streite nie ueber choemen,
Ir habt den prise an mir genomen,
Swaz ich noch her gestriten hân.
Nû saget mir, tugenthafter man,
Wie seyt ir choemen in dicz lânt?
hât ewch iemant her gesant
ûf meinen schaden, werder man,
Daz suelt ir mich wizzen lân
Durch ewer hoheu wirdichayt.
Lat eu mein red niht wesen layt
unde tuet mir ewern namen bechant .>
Garel, der sprach sa zehant:
 <
Ich wil dir sagen meinen namen.
Du darfst ouch dich vor mir niht schamen,
Wan ist, daz du mich helfe werst,
Ich laiste allez, dez du an mich gerst.
Ich pin garel genant.
Mich hât ouch niemant her gesant .>
Er saget im gar dew warhayt,
Wie er von artusen rayt
unde waz im geschehen waz
Vor dinazarun ûf dem graz.
Er saget im ouch, wie daz waz choemen,
Daz im dew chueniginne waz genomen.
Dar nach er dez gedachte,
Wie im der rise prachte
Daz widerpot von chanadich.
 <
Alsô hât dew sorge ir strikch
An artuse, den chuenich, gelayt.
Hilfe mir duerch dein wirdichayt,
darumbe lazz ich dir daz leben.
Ich wil dir dez mein trewe geben.
Ez wirt dir vrum unde êre,
Ich gedienz ouch iemer mere .>
dô sprach von riviers gerhart:
 <
Mein dienst beleibet ungespart
Artuse, dem getrewen.
Sein chuember muez mich rewen.
Durch sein hoehe wirdichait
Ist im mein helfe vil berayt.
Ich dien ew gern, daz gelaubet ir.
Ir suelt dez wol getrawen mir,
Tausent rîter aeus erwelt,
Die vür ich eu, vil werder helt,
In ewer dienst unde schueczen vil.
Ir suelt benenen mir daz zyl,
Wenne ich die rîter pringen sol .>
Garel sprach: < daz tuen ich wol.
Dein rede ist helfe reiche
unde wizze sicherleiche,
Daz niemant mac geschayden
Die vreuntschaft under uens payden,
Die wil unde ich daz lewen hân.
Swaz ich dir laydez hân getân,
Dez solt du ûf mich verchisen
unde deinen zoern ûf mich verliesen
Duerch dein selbez êre.
Ich gedienz ouch iemer mere .>
Er sprach: < mein veintleicher zoern,
Der si ûf iuch gar verchorn .>
Suest gevruenten si sich payde.
ûf der gruenen hayde
Zergie ir veintleicher haz.
Ir ietwederr lowet daz,
Daz si gesellen wolten sein.
Garel sprach: < dem poten mein
Warte haime, den sende ich her.
Swie dich hayzze varn der,
Alsô solt du danne varn.
Got muezze dir leib unde êre bewären .>
Gerhart reyt wider zue seinem here.
Dem waz an ritterleicher were
Misselungen sere.
Garel het prîs unde êre.
Gerhart sein her an der stat
Mit im dâ wider cheren pat.
Die seinen vragten maere,
Wie ez im ergangen waere.
dô sprach der degen aeus erchoren:
 <
Dâ hân ich hie den sich verlorn
Von eines werden ritters hant.
Dez ist mein sicherhait sein pfant,
Daz ich sol wider cheren
Nach chlainen meinen êren.
Nû wendet mit dem vanen wider.
Mein hoech gedinge lit der nider,
Den ich in meinem herczen trueg.
Ich hân schadez doch genueg.
 (
Meinen mach, den graven) rialt,
Den hât der helt mit gewalt
Mit seiner hant gevangen.
Sues ist ez hie ergangen .>
Dez chlagten alle geleich,
Arme unde reiche.
Von der purch die vrouwen,
Die mochten dâ wol schawen
Oben von dem palas,
Wie ez dâ ergangen waz,
Daz von rivirs gerhart
Alsô ritterleichen wart
Alhie entschumphiert.
Dez wart mit lob gezirt
Garel von dem bluenden tal.
Die leut iahen ueber al,
Sein leib, der het hohen prîs.
Er wart dâ in maneger weiz
Gelobet von den vrouwen.
Vor vraewden macht man schawen
Dez wirtez augen ueber gan.
Nû choem ouch der gevangen man,
Den garel, der wigant,
Der iunchfrawen het gesant.
Suest chert er gein der buerg dan.
Der vil hoech gelobte man
Chom geriten al zehant
dô er dez wirtez rîter vant
An ir lecze hawen ze wer
Gein dem gerhardez her.
Vuemf hundert rîter unde thausent sariant
Er dâ werleiche vant.
Der gevangen rîter zue in rayt,
Alz in betwanch sein sicherhait.
Zehant bechanten si den man.
Er het in laydez vil getân
In streyt mit maenleicher wer.
Under al dem gerhardez her
Man nindert pezzern rîter vant.
Der gagrave rialt waz er genant.
Alz in der marschalch ersach,
Sô rechte lieb im nie geschach.
Den rîter er erchant,
Pey dem namen er in nant
unde vraget in der maere,
Waz sein gewerft waere.
dô sprach der grave rialt:
 <
Mich betwanch ein rîter mit gewalt,
Daz ich im sicherhait muese gewen,
darumbe liez er mir mein lewen,
Der gepot mein, daz ich icht vermit,
Daz ich gevangen dâ her rit
In diczez wirtez gewalt.
ouch lobt ich dem degen palt,
Daz ich praechte mein sicherhayt
Der vil minnichleichen mayt,
Ewerr iunchfrawen.
Got muezz ir êre schaewen.
Ich layste gern ir gepot.
Nû gepiet ir uenser hêrre got,
Daz si ir zuecht an mir bewar.
Mein lewen an ir gnaden gar
Stet unde all die vröude mein,
Wan ich sol ir gevangen sein .>
Die rîter vragten: < wa ist er,
Der iuch hât gesendet her?>
Er sprach: < ich liez in ûf dem plân.
dô er mich von im sande dan,
Ich wän, in streyt icht habe vermiten.
Ich sach mit mänleichen siten
Den helt von riviers gein im varn,
Der chan vor schanden sich bewarn,
Wan sein leib ist unverzaget.
Er hât ouch hoehen prîs beiaget
Her pey seinen zeyten.
In manegen herten streyten
hât er sich tschumphentewer erwert.
Sein lob mit volge vert,
Daz er hât êren vil beiaget
unde dikche in wirde ist betaget.
Ich waiz wol, daz er den helt bestat,
Swie ez im darumbe ergat.
Got ner den leib in payden,
Der streyt ist ungeschayden .>
dô er in deu maer het gesayt,
Gein der puerch er dô rayt.
Der marschalch, der dez herez pflag,
Der sprach: < owe, daz ich dysen tag
Ie gelebt . zweu sol mir der leib.
Mich solden hazzen ellew weyb,
Ob wir den degen aeus erchoren
Sô wunderleich hawen verlorn,
Dez muezzen wir uens iemer schamen.
Man sol mich ritterleichez namen
iemer mer erlazzen.
Mein leib, der si verwazzen,
Daz ich eine in lie riten
unde mit den vinden streyten.
Seyt uens goet in dicze lânt
Het einen sô werden helt gesant,
Ist der mit streyten ueberladen,
Paydeu daz laster unde den schaden
Ueberwinde ich niemer.
Seinen leib, den chlag ich iemer .>
Daz oersse er mit den sporn nam.
Er sprach: < mein leib muezz vor schame
Verterben unde vor layde .>
Ueber die prayten hayde
Waz im snellichen gach.
Dez wirtez rîter volgten nach
Mit ir paniere.
Den helt si sahen schire
ûf seiner warte hawen alz ê.
Er wart, ob dâ iemen mê
Nach rueme wolte riten
unde in weibe dienst streyten,
Dez waz im ze muete gar.
Gerhart zog wider mit maneger schar,
Alz im gepot der wigant.
Sues raumt er der hêrren lânt.
dô garel die seinen choemen sach,
Gein den rait er unde sprach:
 <
Ir hêrren, war ist eu sô gach?
Ir wolt dem her leycht reyten nach?
Daz lat duerch den willen mein.
Gerhart hât mir die trewe sein
Gegeben unde sein sicherhayt,
Daz er eu iemer mer chain layt
Getuet in disem lânde.
Ich hân darumb ze pfande
Sein ritterleich êre.
Er gemuet ewch niemer mere .>
Dez wurden die rîter alle vro.
Der marschalch sprach mit zuechten dô:
 <
Hêrre, wir wanten, ir waert verloren.
Edel rîter aeus erchoren,
Tuet uens mit hulden daz bechant,
hât ewer ellenthafteu hant
Den edeln unde den iungen
Sicherhayt bedwungen,
Waz eu danne êren ist beschert,
unde ist sein hoeher prîs verzert,
Ich maine von riviers gerhart?
Sô wol uens ewerr chuemfte wart,
Sô hab wir iemer mere
Vröud, vrid unde êre .>
Garel sprach: < daz ist geschehen .>
ouch hetens von der purch gesehen
Der wirt unde die vrouwen alle.
Mit vroleichem schalle
Riten si mit ein ander dan.
Nû waz der gevangen man,
Den garel, der wigant,
Der iunchfrawen het gesant,
Alz ir ê wol habt vernomen,
ûf den reichen palas choemen,
Dâ er den wirt unde vrouwen vant.
dô gruesten si den wigant.
Dez genat in zuechtichleiche
Der degen ellens reiche.
Er het daz harnasch dannoch an.
Ueber den palas gienc er dan,
Dâ er dez wirtez tochter sach.
vür die chniet er unde sprach:
 <
vrouwe tugent reiche,
Nû tuet genaedichleiche
An mir duerch ewer selber tugent
unde eret ewer chäwsche iugent
An mir . ich pringe ewch sicherhayt .>
Sô sprach der degen unverzayt,
 <
Dez betwanch mich ein werder man.
Ir suelt mich sein geniezzen lân,
Der mich hât her gesant .>
Dew maget deu iserinen hant
Enpfie unde hiez in ûf stan.
Zwen iunchherren hiez si mit im gan
unde hiez in pringen an seinen gemach.
Mit grozzen zuechten daz geschach,
Daz man daz harnasch von im enpfie.
Nû lazze wir den rîter hie
An seinem gemach bestan
unde sagen, wie der werde man
Garel dâ wart geeret
unde sein lob gemeret
Von dem wirte unde von den seinen.
Daz liezzen si wol scheinen
Mit dienstleicher trewe.
Ein ende het ir rewe
Von im einen gar genomen.
Si wâren ze vräwden wider choemen
Von sein eines manhait.
Dez wart im hoeher prîs gesait.
Der wirt waz gar ein alter man.
Duerch got het er sich ab getân
Dez swertez unde ritterleicher wer
unde wolt dem himelischen her
Dienen iemer mere,
Doch het er prîs unde êre
Pey seinen zeyten vil beiaget
Mit ritters ellen unverzaget.
Er waz mit grozzen êren choemen
An sein alter, wan daz im benomen
Gerhart het sein vräwde gar.
Nû namen si aver vräuden war,
Die zue dem lânde gehorten.
Ir trawren si zestoerten
Mit vroleichem schalle.
Gein der purch si riten alle
Ueber die gruenen hayde
Mit vröuden suender layde.
Dez wirtez vrewde, deu waz groezz.
Seinen alten leib dez niht verdroz,
Er saz ûf ein pfärt wol getân
unde reit hin nider ûf den plân,
Dâ er seinen gast vant.
Den helm er im ab gepant,
Den pat er im vueren unde den schilt.
Ich waen, in lueczel daz bevilt,
Swaz er im gedienen moechte,
Daz seinen wirden toechte,
Daz taet er willichleiche
unde die seinen alle geleiche.
Der wirt zue seinem gaste sprach:
 <
Swaz mir laydez ie geschach,
Dez habt ir mich ergeczet wol.
Daz ich vil gerne dienen sol,
Die weil unde ich mein leben hân.
Iu sol wesen undertan
Mein leut, mein lânt unde mein guet.
Ir habet meinen seneden muet
Von grozzen herczen layden
unde von sorgen gar geschayden,
Seyt ir hawet hie den sich genomen.
Ir seyt ze saelden mir her choemen.
Wol mich, daz ich iuch ie gesach .>
Mein her garel dô sprach:
 <
Ich wil ew mit der warhait iehen,
Ist ew liebes icht geschehen
Von mir, dez pin ich vroe .>
Der edel wirt danchet im dô
Mit worten vleizzichleichen
unde sein rîter alle geleiche
Ergaben sich in sein gepot.
Si danchten im unde goet,
Daz er si het von noet erloest.
Si heten nû ze vröude trost.
Daz choem von seinen schuelden.
Dez genaten si seinen huelden.
Sues riten si mit ein ander dan,
Der gast, der wirt unde sein man,
ûf an den hoehen perch,
Dâ si daz herlich werch,
Dez wirtez puerch vunden
unde erweizten an den stuenden
vür den schoenen palas,
Dâ dew wirtinne ûf waz
unde ir toechter unde ander vrouwen,
Die moecht man gerne schawen.
Der wirt vuert den wigant
Alsô gewappent pei der hant
ûf den palas zwe der vrouwen schar.
Die giengen im engegen gar
unde enphiengen in mit trewen wol,
Alz man die lieben vreund sol.
Dez wirtez chint sabie,
Vor valschait deu vrie,
Vroeleiche lachent gein im gienc.
Den helt si minnichleichen enphye
unde chust in vor lieb an seinen muend.
Ir mueter an der selben stuend
In mit vröuden chueste,
Dez si vil wol gelueste,
Wan er het ir liebes vil getân.
Die andern vrouwen nigen im san
Alle geleiche.
Deu maget zuechte reiche,
Sabie, die man pey guet ie vant,
Nam den rîter pey der hant
unde vuert in ueber den palas.
Ein gesidel al dâ gemachet waz,
Dort an der vierden wende,
An dez sales ende,
Daz waz harte reiche.
Vil gezogenleiche
Entwappent si den wigant
Mit ir blânchen linden hant.
Den harnasch man behalten trueg.
Dew edel iunchfrawe chlueg,
Dew hiez palde springen
unde reichew chlayder pringen.
Deu layt an sich der degen snel.
Er twuech den ram von seinem vel,
Sô daz sein blich gab liechten schein.
Nû trueg man tischlachen in,
Wan ez waz wol enbeizzens zeyt.
ûf dem palas lânch unde weyt
Richte man die tisch ueber al
Mit zuechten ûf dez wirtez sal.
Der wirt trewen reiche,
Der saczte gezoegenleiche
Den rîter unde die toechter sein.
Dar nach saczt er die wirtin,
Mit der wolt er selben ezzen.
Von im wart niht vergezzen,
Er gab den vrouwen ein want.
Swaz er rîter in dem palas vant,
Die saczt er zuechtichleiche.
Der wirt waz êren reiche.
vür den gast er wider gye,
Dyse red er niht enlie.
Er sprach: < vil liebeu tochter mein,
La dir wol bevolhen sein
Dysen rîter, deist mein wille gar .>
Dew raine, suezze, wol gevar,
Dew ganczer tugende nie vergaz,
Zir vater sprach: < unde chund ich daz,
Im gedienen, dez waer ich im berayt .>
Garel der minnichleichen mayt
Danchte unde dem wirte sein.
Er sprach: < vil lieber hêrre mein,
Ir habet mir ze vil gegeben.
Swaz ich der iare hân ze leben,
Sô chan ich wider dienen niht
Den dienst, der mir hie geschicht
Von eu>, sprach der wert degen.
 <
Mein dienst chan unhoech gewegen
Gein ewer handelunge hie .>
Der wirt dô dez niht enlie,
Er danchte im mere dan genuech,
Wan er im holdez hercz trueg.
Dem rîter er daz trinchen pot
unde gnat im, daz er sein noet
Mit im het ueber wunden.
dô gienc er an den stunden
Dâ er selbe wolde siczen.
Mit zuechtichleichen wiczen
Man ezzen unde trinchen vür si trueg
unde gab in allen dâ genuech.
dô si mit zuechten heten gaz,
Der rîter pey den vrouwen saz,
Die begunden chuerczen im den tag.
Mit vleizze man dez heldez pflag.
Sus ruewet er hie wol drey tage,
Nach der aventewer sage,
Pei seinem wirte, der waz im hold.
Si heten alle verdolt,
Wolt er dâ beliben sein
Pey der mayde, die sô liechten schein
Gab, daz man ir schoen iach.
Swer ir schoenen leib gesach,
Der iach, den si ze liebe gert,
Den hiet dew saeld wol gewert.
Si wuenschten alle geleiche,
Arme unde reiche,
Daz in dez gezaeme,
Daz er die maget naeme.
Dez waz im unzemuet.
Garel, der degen guet,
Einez tagez urlaub gerte,
Dez in ungerne gewerte
Der wirt unde dew wirtin.
In waer lieb, wolt er beliwen sein
Dâ pey in in dem lânde.
Ez waz in allen ande,
Daz er niht wolt dâ bestan.
Im wuenschte weyb unde man
Geluechez, swa er cherte,
Daz goet sein saelde merte.
dô er niht lânger wolt
Beleiben noch solde,
Seinen harnasch hiez er im pringen dar.
Dez wirtez toechter liecht gevar
Wappent dô den helt gemayt.
Ir waz sein dannen schayden layt,
Wan si in in dem herczen trueg,
Dez si doch niemant zue gewuech.
dô nû der helt gewappent waz,
dô choem ûf den palas
Der wirt unde sein weyb mit chäuschen siten.
Si begunden hayles dem rîter piten,
Daz er sey het von noet erloest.
Der wirt sprach: < hêrre, mein troest
Waz vil gar zergangen,
Mein hercze waz bevangen
Mit senleicher swäre,
Mir waz der leib unmäre,
dô ich mich niht moecht erneren,
Noch vor seinem gewalt erweren,
Der mir hât laydez vil getân.
Seyt den gewalt hât under stan
Ewer ellenthafteu hant,
Sô lobt ew leut unde lânt,
Dez antwuert ich in ewer gepot .>
Der rîter sprach: < nû welle got,
Ir suelt hie selbe hêrre sein.
Ich lob ew pey den trewen mein,
Daz ich die doerperhayt beware.
Ich dien ew gerne, swar ich vare .>
Er sprach: < hêrre, ich wil ewch piten,
Daz vernemt mit gueten siten.
Ob ich ew icht gedient hân,
Daz suelt ir mich geniezzen lân.
Meinen chumberleichen pein
unde dez lieben hêrren mein,
Den habet ir von mir wol vernomen.
Nû suelt ir uens zestaten choemen
Mit helfe, dez hawet ir êre.
Ich gediens ouch iemer mere .>
Der wirt zue dem gaste sprach:
 <
Artus, dez chuenigez ungemach,
Der muez mich iemer rewen.
Ich hilf eu gern mit trewen.
Ir suelt gefuege helfe nemen,
Dez lat ewch duerch zuecht gezemen,
Wan ich pin leute worden bar.
Doch sent ich tausent rîter dar,
Di suellen warten ewerm vanen.
Mit einem poten suelt ir mich manen,
Wenne ir die rîter haben welt .>
 <
Daz tuen ich gerne>, sprach der helt
unde wart der rede harte vro.
Seinem wirte genad er dô
unde dancht im allez guetez.
Der wirt waz dez muetez,
Daz er den helt gewerte,
Swez er an in gerte.
Daz het er verdienet wol.
Seyt er nû niht beleiben sol,
Sô ist zeyt, daz er reyte
unde dâ icht lânger pite.
Garel, der ellens reiche,
Sprach gezogenleiche
Zue der magt sabien,
Der suezzen valschez vrien:
 <
vrouwe tugent reiche,
Ir suelt genädichleiche
Tuen an dem vil werden man,
Den ich ew gesent hân.
Ich main den graven rialt.
Der ist ein chuener degen palt.
An dem tuet ewer êre,
Daz dien ich iemer mere .>
Dew maget sprach: < hêrre mein,
Der rîter, der sol ledich sein.
Swaz er mir laydez hât getân,
Daz wil ich gein im varn lân.
Schaffet mit mir, swaz ir welt .>
 <
Genade, vrouwe>, sprach der helt,
 <
Ir habt ewer zuecht an mir getân .>
Urlaub nam der werde man
Von der mayde minnichleiche.
Deu vil tugentreiche
Chuest den helt unde bevalh in got
Mit gueten trewen an spot.
Von seinem wirte er urlaub nam
unde von der wirtinne alsam.
dô bevalch in got der raine wirt.
Al daz gesinde niht verbirt,
Si ergaben in in goetez segen.
Von dem palas gienc der degen,
Dâ er sein oersse gesatelt vant.
Dar ûf saz er zehant
unde rait vür daz puergtor.
Dâ vant er dez wirtez rîter vor,
Die heten daz ungerne vermiten,
Mit dem helden si alle riten
Von der puerch verre ûf den plân.
Grave rialt reyt mit im dan.
Garel, der degen ellens reiche,
Der nam urlaub zuechtichleiche
Von dez wirtez massenie.
Hin reit der valschez vrie.
Urlaub nam der degen palt,
Der edel grave rialt.
Nû waz ouch ûf die widervart
Der helt von riviers gerhart
Mit seinem her gewant.
Der wirt het iemer mer sein lânt
Mit vride, an allen ungemach.
Dem hêrren garel man iach,
Daz er waer pider unde guet.
Si trugen im alle holden muet,
Paydeu weyb unde man.
Suest schiet der helt gepriset dan
Nach dem risen ûf die vart,
Dâ im hin gezaiget wart.
Der edel grave rialt
Nam urlaub von dem degen palt.
dô bevalch in got der werde man.
Rialt, der grave, rayt dan
Haym gein seinem lânt.
ê er von im want,
dô dancht er dem degen snel.
Rialt unde garel,
Die schaident sich payde
Vreuntleichen ûf der hayde.
Gein riviers chert rialt.
Garel, der degen palt
Reyt mit rechter vrag
ûf des risen slag
Gein chanadich, dem chuenichreiche.
Sus chom der degen lobleiche
Mit unverzagtleichen siten
In ein schoen walt geriten,
Der waz vräuden reiche.
Dar inne wunnichleiche
Dew chlain vogel sungen.
Ir stim suezze erchlungen,
Ir singen wunichleich erhal
über perg unde ueber tal.
Wie dâ gesanch gesange galt.
In den vröuden cham er duerch den walt
Anderhalb ûf ein gruen plân.
Dâ sach er reyten einen man
Dort auz einem walt her
Gein im mit aufgewarven sper,
Alsô er tyostieren wolt.
Von gestain unde ouch von golt
 (
Waz sein zimierde reich.
Sein wappenroch, der waz chostleich,
Von einem pfelle, der waz guet,
Der glast alsam ein gluehendeu gluet
Von gestain unde ouch von golt,)
Geziret, alz er wolt.
Sin schilt waz gruen al sam ein graz,
Ein leb dar ûf erhawen waz
Von arabischem golt,
Alz er selb wolt.
Dar ob ein reicheu puekel waz,
Deu glast alsam ein spiegel glas.
Sein deke ein gruener samit,
Gesniten lânch unde weyt.
Dar under ein dach von iser veste.
Sein oersse, daz waz daz beste,
Daz ie chain man ueber schreyt.
Der helt vermezzenleichen rayt
Gein im ueber den anger.
dô saumt ouch sich niht lânger
Der ellensreiche garel.
Der helde chuen unde snel
Berayte sich zue der tyost.
Seiner zimirde chost,
Dew waz hart tewer,
Noch gelpher dan ein viwer
Waz sein wappen . sein gurseyt
unde sein deke âne streyt
Waz reich unde guet genuech.
Swaz er an im ob dem iser trueg,
Daz waz mit golde geeret
unde mit edeln stain gehert.
Seines schildez tac waz härmein,
Dew puekel, die gab liechten schein
Von tiwern edeln gestain,
Groezz unde chlain.
ouch vuert der degen milt
ûf dem härmein schilt
Von swarczem zobel ein pantel.
Daz waffen trueg der degen snel.
Her garel, alz ich hân vernomen,
Sach gein im ritterleichen choemen
Vermezzenleichen, alz im zam,
Den herczogen gylân.
Sues waz der maenleich man genant,
Galis hiez sein lânt.
Er waz in streyt ein rîter guet.
Garel het ouch hoehen muet.
Nû gedachten diz zwen man,
Ob einer gesiget dem andern an.
Der dâ den sich het genomen
unde den andern ueber choemen,
Der het dez iemer mere
Paydeu prîs unde er,
Alz mir deu aventewer saget.
Gilân, der degen unverzaget,
Sein oersse mit sporn nam.
Garel, der tete ouch alsam.
Sues waz in zue ein ander ger.
Von rabin sanchten si dew sper,
Si triben huertichleich dar.
Ir ietweder nam vil rechte war,
Wie er den andern valt
unde an im prîs gezalt.
Ein reicheu tyost dâ geschach.
Ir ietweder den andern stach
Mit oersse ze tale ûf den plân.
Die zwene muetez reiche man,
Die sprungen wider ûf zehant.
Ir ietwederr in der schayde vant
Irew swert, die sere sniten.
Die schilte warn unvermiten,
Die hiwen si ze stuken dan.
Der herczoge gilân,
Dez slege warn harte grozz.
Gareln der helm laute erdoz
Von seiner ellenthaften hant.
ouch wert sich der wigant
Alsô ritterleichen.
Gilam, dem ellens reichen,
Slueg er manegen starchen slag,
Der im alsô swaer wach,
Daz er in chowme getrueg.
Ir getat waz ritterleiche genueg.
Er slueg im manegen starken swanch,
Daz vewer aeus den helmen spranch,
Alz si wären angezuent.
Ir ietwederem wart wol chunt
Dez andern ellen unde sein chraft.
Ir ietwederr chainer ritterschaft
Sô herter nie begunde,
Uentz an die selben stunde.
 (
Garel slueg im einen slach,
Daz er vor im nider lag.
Vil snel er wider ûf) spranch.
Garel in aber nider swanch.
Den helm er im abe prach,
Gein im er zuechtichleichen sprach:
 <
Dein leib muez dez toedez wesen .>
 <
Neina, helt, la mich genesen,
Daz hoehet deinen preys paz.
Hab ich verdienet deinen haz
Mit unfuege, deist mir leyt.
Dez vergiz duerch dein wirdichayt.
Ich pin ein vürste unde hân aygen lânt,
Daz nim ich gern von deiner hant.
Dez ruech mein sicherhayt hie nemen.
Meines toedes sol ewch niht gezemen .>
dô gedacht mein herr garel:
 <
Duerch waz slueg ich den degen snel?
Der hât mir laydez niht getân.
Ich wil in gern lewen lân
Duerch seinen ellenthaften muet.
Er ist vür war ein rîter guet,
Chuene unde manhaft,
unde pfliget sô gueter ritterschaft,
Daz erz von rechte geniezzen sol.
Ich bedarf ouch seiner helf wol .>
Garel, der tugenthafte man,
Sprach: < ich wil dich leben lân
Duerch dein hoehe wirdichayt,
Daz mir dein helf sey berayt,
Swenne ich dich umbe helf pite.
Sô êre dein zuechte dâ mit,
Daz mir dein helf wert bechant .>
Gilam sprach: < dez sey dein pfant
Mein trewe unde mein saelichayt,
Daz dir mein helf sey berayt,
Die weil unde ich daz leben hân .>
ûf liez er dô den werden man.
si sazzen nider payde
ûf die gruenen hayde.
Garel unde gylân,
Ir ietwederr dô began
Den andern prisen sere.
Garel sprach: < mein êre
Het ich von dir nach verlorn.
Edel rîter aeus erchorn,
Dein ellen het mich pracht in nôt,
Ich voerchte den pitterleichen toet
Von deiner hant enphahen.
Ich wart noch nie sô nahen
In chainem streyt ueber choemen.
Du hiet vil nach den sich genomen
An mir, aeus erwelter man .>
dô sprach der vürste gilân:
 <
Hêrre, ir suelt die red lân.
Swaz ich noch her gestriten hân
Seyt ich streytez von erst began,
Daz ist mit chinden her geschehen.
Ich wil eu mit der warhayt iehen,
Ich waiz alrest, waz vechten ist.
Daz wayz uenser hêrre christ,
Daz ich verloez den sigk noch nie,
Swaz ich hân gestriten ie,
Wan von ewer werden hant.
Aeus erwelter wigant,
Waz hoeher êren an ew leyt,
Ewer lob in manegen lânden weyt
Noch vil suezz erhelen sol.
Nû wizzet, herr, ich gan ew wol
Aller êren>, sprach der werde man,
 <
Swie ir mir habt gesiget an .>
Mein herr garel dô sprach:
 <
Swaz dir von meiner hant geschach,
Dez gienc mich nôt unde muest mich weren,
Ob ich den leib wolt erneren.
Dez twanch mich dein manhayt
unde dein ellent unverzayt.
Nû vercheuse ûf mich den selben haz.
Du solt mir wol gelauben daz,
Daz ich ez iemer dienen wil.
Sues lobten si ein ander vil.
Ietweder dem andern prisez iach.
Mein herr garel dô sprach:
Ich lob dez unsern hêrren christ,
Daz ez alsô ergangen ist,
Daz doch niemant hât gesehen,
Waz von uenz payden ist geschehen.
Dez vröut sich daz hercze mein,
Wan du muest mein geselle sein
Hinnen vür iemer mere.
Got, der hât wol êre
Der tugent unde der manhayt,
Die er hât an dich gelayt .>
dô sprach gylân, der vürste weyse:
 <
Viancze, êre unde prîs
Dein werleich hant ab mir erstreyt.
Daz erlat mich wol der werdichayt,
Daz ich dir geb geselleschaft .>
Garel sprach mit trewen chraft
Zue dem vürsten unverzaget:
 <
Swaz ich hie êren hân beiaget,
Dez wil ich selten ruemen mich.
Nû gelaub mir, unde hân ich dich
Mit ichte beswäret, daz ist mir layt.
Du gaeb mir dein sicherhayt,
Daz du mit trewen tuen solt,
Swaz ich dir gepieten wolt.
Dez wiz nû ledich unde layste mir
Geselleschaft, sam tuen ich dir .>
Si wurden payde dez enain,
Daz si gelobten under in zwain
Ein geselleschaft, deu werte seyt
Mit trewen ein vil lânge zeyt.
dô sprach der vürste gilân:
 <
Helt, du solt mich wizzen lân,
Von wanne pist du her geriten?
Ich wil dich vreuntleichen piten,
Daz du mein rede icht habest vür zoern.
Edel rîter aeus erchoren,
Tue mir dein vart bechant
unde wie du selbe seist genant.
Daz dien ich iemer umbe dich .>
Garel sprach: < daz tuen ich.
Ich sage dir rechte meine vart,
Meinen namen unde von meiner art.
Garel, sô pin ich genant
unde von dem bluenden tal erchant.
Von britanien pin ich her geriten .>
Mit vil zuechtichleichen siten
Saget er im dew märe,
Wie ez ergangen wäre
Artus, dem vil werden man
unde wie er nach dem risen dan
Nach aventewer waz geriten.
Er sprach: < helt, ich wil dich pitten,
Daz du duerch deine werdichayt
Mir helfest artuses lait
Mit deiner manhait rechen,
Sô du daz muegest gezechen.
Daz dien ich iemer mere.
Dein prîs unde ouch dein êre
unde ouch dein hoech werdichait,
Die mach ich lânch unde prait.
Wil du uens helfe pringen,
Sô mac uens wol gelingen .>
dô sprach der vürste gilam:
 <
Artus, den êren ie gezam,
Ist der in soelher swär,
Daz sint mir laydeu mär.
Duerch sein hohe werdichait
Ist dir mein helfe unversait.
Zwen tausent rîter vür ich dir,
Dez solt du wol getrawen mir,
Die wil ich welen aeus meiner schar.
Ich vür ouch zwen tausent schueczen dar
unde zeiser zwen tausent sariant,
Die pesten ueber all mein lânt.
Die helfe nim vür guet von mir.
Swaz ich mac gedienen dir,
Daz tuen ich willichleiche .>
Garel wart vröuden reiche.
Er sprach: < traut geselle mein,
Nû ist an mir worden schein
Alrest dein raineu trewe,
Mein hoeher muet all niwe
Von deinem trost ist worden geyl.
Du hast sô hoeher êren tayl,
Dein rainez hercz vil tugende pfliget,
Dein lob hât schanden an gesiget,
Dein leib nach êren werfen chan.
Got waiz wol, daz ich angest hân,
Daz mich got dez lewens pfende,
ê ich mit meiner hende
Dyse er umb dich verdienen muege
Mit soelhem dienst, der wol tuege
Gein deiner hoehen wirdichayt .>
Sô sprach garel, der degen gemeyt.
Gilam, der ie tugende pflag,
Sprach: < waz ich gedienen mac,
Daz tuen ich willichleiche .>
Die helde lobez reiche
Stuenden ûf unde giengen dan
unde viengen irew chastelân.
ûf sazzen si dâ payde.
Ueber die prayten hayde
Riten si mit ein ander dan,
Die zwen hoech gelobten man.
Ietwederr waz dez andern vro.
Gilam, der vürste, chlagte dô
Dem hêrren garel seineu layt.
Er sprach: < hêrre, waz iemant sayt,
Sô sten ich aller vröuden ploz.
Mein chumber, der ist al ze grozz,
Wan daz ich vröude hân von dir.
Du solt daz wol gelauben mir,
Daz ich grozze swäre hân .>
Garel sprach zu gilân:
 <
Hêrre, geselle, du solt mir sagen
Deinen chumber, la mich mit dir tragen,
Swaz dir laidez wirret,
Mein helfe daz niht irret.
Mag ich dein lait understan,
Daz tuen ich gerne, swa ich chan.
hât dir iemant icht getân,
Daz solt du mich wizzen lân,
Daz hilf ich dir rechen, swa ich mac.
Got lazze mich geleben den tag,
Daz ich in dem dienst dein
Erschine, traut geselle mein .>
Gilam wart der rede vro.
Zue dem hêrren garel sprach er dô:
 <
Hêrre, ich hân ein aigen lânt,
Dâ pin ich hêrre genant
unde gewaltich voget sunder wan.
Ze einen zeiten mich her tristran
Von grozzem chumber loste,
Der choem mir ouch ze troste,
Wan er mir einen risen slueg.
Der tete mir laydez genueg
Mit raube unde mit prande
Dâ haym in meinem lânde.
Den slueg er duerch den willen mein.
Ich gab im ein huendelein,
Daz waz bititgriur genant.
Daz mir duerch minne het gesant
Ein reicheu goettinne.
Mit listichleichem sinne
Ein zuenel waz gehangen dar an,
Den dô erhoert chain man,
Swie trorich sein hercze wäre,
Ez benäm im sein swäre.
Swenne er den chlânch erhoerte,
Sein truren sich zestörte
unde gewan ze vröuden gueten muet.
Dein trost mir verre sanfter tuet,
Den ich von dir vernomen hân.
Ei, tugende reicher werder man,
Waz mir laidez ist geschehen,
Dez wil ich allez dir veriehen,
Geselle unde lieber hêrre.
Ez leit hie pei unverre
Ein purch, dâ suel wir uencz sein.
Deu wirtinne ist deu swester mein,
Der wirt hât rainez mannez sit,
Im volget tugent unde êre mit,
An trewen gewancht nie sein muet,
Er ist piderbe unde guet.
Der hât zwen suen, die rîter sint,
Die sint meiner swester chint.
Der haizzet ainer alexander,
Vloris haizzet der ander.
Die sint im paide gevangen.
Wie daz sey ergangen,
Daz vernim duerch dein wirdichait.
Der ein nach aventewer reyt
ûf disem walt duerch prîs lon.
Ein rîter haizzet eskilabon,
Der choem im dô wider ritten.
Mit unverzaegleichen siten
Tyostirten si wider ein ander.
Mein nef alexander
Waz leibez alsô chranch,
Daz eskilabon in dez bedwanch,
Daz er im gab sein sicherhait
unde gevangen mit im rait
ûf sein puerch ze belamunt.
Dew maer wuerden schier chuende
Her in meins gesweien lânde.
Dâ in recht wart bechant
Sein vanchnuez waz in layt.
Vloris gewappent nach im rait
unde wolt in wider gewunnen hân
Mit streit . ez moechte niht ergen,
Doch versuechte ers ritterleiche.
Vloris ist ellens reiche.
Vor belamuent ûf dem plân
Ergahet er den werden man
ûf dem schoen gevilt.
Eskilabon, der wilt,
Tyostirt wider in
unde vuert in ouch gevangen hin.
dô vloris gevangen wart
unde im an seiner nachvart
Alsô sere misselânch,
Dez wart an hohem muet chranch
Mein swager unde die swester mein.
An den waz grozzer iamer schein
Vor layt nach ir chinden.
Ich wän, iemant moecht vinden
Zwen rîter alsô tugent reiche.
Ich waen, geleich
Nie wart gepoern von mueter vrucht.
An in leyt mänleichew zuecht,
Cheusch unde aeuz erwelter preys.
Ey, alexander unde vloreys,
Wie mich riwet ewer tugent
unde schult ir ewer suezzeu iugent
In vanchnuez niezzen,
Dez mac mich wol verdriezzen .>
Garel sprach: < nû sag mir mer,
Eskilabon, wer ist der?
Ist er chuenich oder vürsten genoez?>
Er sprach: < er ist ein vürst groezz,
Edel unde reiche.
Er hât vermezzenleiche
Manegen hohen preis beiaget.
Sein leib ist gar unverzaget,
Sein nam weyten ist bechant,
Ze der schoen wilt ist sein lânt,
Er haizzet ouch selbe der wilde.
dô ich ûf dem gevilde
Dich heut gein mir reyten sach,
Meinem herczen lieber nie geschach,
Ich want, ez waer eskilabon.
dô ich dich alsô schoen
Gezimiert sach gein mir reyten,
Ich want, ich solt streiten
Mit dem, der mir hât layde getân,
Daz waz mein acht unde ouch mein wan.
Ich choem duerch streit her in dicz lânt,
Daz gelaub, chuener weygant.
Ich wolt mit im gestriten hân,
Daz hât dein manheit understan.
ouch wil ich ez noch versuechen,
Wil got meinez haylez ruechen,
Sô chan mir laidez niht geschehen.
Ich wil benomen noch gesehen
Eskilabon, den wilden.
Niemant gueter sol daz bilden,
Sein grozzen ueber muet,
Den er an manegem rîter tuet,
Alz ich hân von im vernomen.
Swen er in streit hât ueberchoemen,
Daz er im sein sicherhait muez geben,
Der muez in seinen panden leben
iemer uencz an sein toet.
Er gicht: « daz ist ein grozzeu nôt,
Si werden niemer von mir vrei »,
Deu weyl er umbetwungen sey
Von einez vrumb mannez hant.
Vier hundert rîter werd erchant
hât er in seinen panden,
Ze sigel unde ze pfanten,
Die er in streite hât ueber choemen
unde ir sicherhait genomen.
Die muezzen pei im alten,
Wellen si ir ait behalten,
Den si dem helt habent gesworn.
Manich edel rîter aeus erchoren,
Die muezzen dâ beleiben
unde die zeyt vertriben
In vanchnuez iemer mere.
Doch beget er wol sein er
An in mit schoener huet.
Si lebent nach ir muet.
Swaz dez manez hercze gert
Von chuerczweil, dez ist gewert.
Si habent chuerczweil vil
Mit hunden oder mit vederspil,
Tanczen, buhurdiren,
Etwenne turniren,
Die vröude pruefet in der wirt.
Soelh tugent er gein in niht verpirt.
Si lebent nach ir willen gar,
Daz ich dir sag, daz ist war,
Wan daz si dez ir sicherhait
Habent gegeben unde ir ait,
Daz si von dem lânde niht varen
unde ir zuecht dar an bewarn,
Ez wär, ob im ein sälich man
Den sich moecht behaben an.
Sô wärn si ledich al zehant.
Duerch daz choem ich in dicz lânt
unde wolt versuehen ouch mein hayl.
Waz ob mir goet der saelden tayl
Geyt, daz mir gelingen sol,
Ich getraew dez seiner guet wol,
Er lazz mir niht missegan.
Gesig ich an dem werden man,
Sô ist mein arbait wol gewant,
Ob icht hie erloezet mein hant,
Swaz der gevangen rîter sint
unde ouch meiner swester chint,
Daz muez ich versuehen.
Got muezze meinez haylez ruechen .>
Garel sprach: < wie ist daz choemen,
Daz er hât sich an genomen
Alsô grozze unhobschayt,
Alz du mir von im hast gesayt?
Daz ist ein wunderleicher sit.
Er chrenchet sein preys dâ mit,
Daz er sô swacher vuere pfliget,
Swem er in streyte an gesiget,
Daz er dem niht genade tuet,
Daz ist niht ritterleicher muet .>
Gilam sprach: < dez waiz ich niht
Ich waiz wol, daz man im gicht,
Daz er gancze tugende hât.
Sein leib ist âne missetat,
Er begie nie chain valschayt,
Wan alz ich dir hân gesait.
Ez ist von einem zoern choemen,
Daz er sich hât an genomen
Den sit, alz ich dir hân gesaget.
Sein leib, der ist gar unverzaget .>
Garel sprach: < ich sag dir daz,
Daz ich im ser pin gehaz
Duerch sein grozz unhoebschayt
unde wizze vür die warhayt,
Daz ich in selbe wil bestan.
Er muez die rîter ledich lân,
Die er dâ gevangen hât.
Duerch die selben missetat
Pin ich im sicherleichen gram .>
dô vröut sich her gilam,
dô er seinen ernste rechte ersach.
Zue meinem hêrren gareln er dô sprach:
 <
Helt, sô wilt du niht enbern,
Du wellest ritterschafte gewern
Den werden helt eskilabon.
Nû tuez duerch deinez preisez loen,
La mich dâ mit dir reiten.
Wir suln dâ paide streiten,
Wan eskilabon der site pfliget,
Daz in daz harte unhohe wiget,
Choement hundert rîter in sein lânt geriten,
Die werdent streitez niht vermiten,
Ob si streitez geruechten
unde aventewer suechten.
Choement ouch zwen rîter dar
Duerch ritterschaft, von seiner schar
Werden si streitez wol gewert.
Swie man ritterschaft gert,
Wil man mit scharn streiten
Oder ein nach preis riten,
Den wechsel vindet man wol dâ .>
Garel sprach: < nû sag mir, wa
Get deu straz in sein lânt
unde tue mir daz rechte bechant,
Wa ich vinde den degen.
Ich hân mich dez gein im bewegen,
Daz ich wil mit im streiten.
Wil du mit mir reiten,
Daz ist mir lieb unde pin sein vro .>
Gilam sprach: < mein muet stet sô,
Daz ich vil gern mit dir var.
Den rechten weg weise ich dich dar,
Der ist mir lâng wol bechant.
Sein lânt unde meinez swager lânt
Schaidet niwan dirr walt.
Ich sag dir, chuener degen palt,
Vil rechte die gelegenhait.
Vor belamuent ein anger prait
Leit von bluemen reiche.
Dar ûf tägleiche
Ritterschaft vil ergat.
Ein schöneu linde ouch dâ stat,
Weit geleittet umb sich.
Ein mure harte maisterleich
Die linden umbevangen hât.
Innerhalbe der mawer stat
Vil liechter bluemen manichvalt.
Die bluemen hât er mit gewalt
Erwert, daz si noch niemant prach,
Er mueste leiden ungemach
Von seiner ellenthaften hant.
Er nimt allez hoheu pfant.
Swer einen chrancz dâ prîchet,
Sein hant ez alsô rîchet,
Daz im ein zaghafter man
Sein bluemen wol mac lazzen stan.
Swer aber dâ prîchet einen chrancz,
Dez lob ist in wirden gancz,
Wan dem muez er ledich lân
Manegen hoechgelobten man,
Die sein lob vuerent in allew lânt,
Dâ von sein preis wirt weit erchant.
Nû hoere, degen here,
Von der aventewer mere.
Ez hât der wilde eskilabon
Duerch seiner wirdichait loen
Seinen garten wol gezirt,
Sinwel unde niht gevieret,
Von edelm märmel staine,
Lauter unde rain,
Die sint vierslaht gevar.
Den garten hât gemaistert dar
Eskilabon duerch hoehen muet.
Dar in stet maneger hande bluet.
Dew mawer ist märmelstaine,
Geschahzabelt chlaine,
Roet, gruen, weiz unde gel.
Dew mawer ist rechte sinwel,
Die umb den wuercz garten gat.
Ein sparwär dâ gebunden stat
ûf einem aste der linden,
Den sol er enbinden,
Der den chrancz geprochen hât.
Der spärwär danne dez niht enlat,
Er vliege ûf die puerch zehant
unde tuet in allen daz bechant,
Daz der chrancz geprochen ist.
Sô sumet sich niht lânger vrist
Eskilabon, der choem zehant
unde wil vür seinen chrancz ein pfant
Mit ritters hant erringen.
Sol dir an im gelingen,
Sô hast du êren vil bezalt.
Ei, uzerwelter degen palt,
Waz hoeher êren an dir leyt,
Ob dir dâ goet geluech git .>
Garel sprach: < mein will ist gancz,
Daz ich ze belamuent den chrancz
Wil prechen, dez der wilde pfliget.
Sin gewalt vil leichte der nider liget
unde sein grozzer uebermuet,
Den er an manegem rîter tuet .>
Gilam wart der rede vro.
Zue hern gareln sprach er dô:
 <
Wir süln heint gemachez pflegen,
Seit du dich streitez hast bewegen
Mit eskilabon, dem degen snel .>
 <
Dez volg ich gern>, sprach garel.
Mit vröude si dô payde
Ritten ueber die hayde.
Ez waz wol gein dez abendez zeit,
dô sich verendet het der streyt,
Den si payde taten.
Ir haz, der waz geraten
Ze einer stäten vreuntschaft,
Deu wert mit ganczer trewen chraft
Under in paiden uencz an ir toet.
Ietweder dem anderen pot
Mit trewen seinez dienstez vil.
Der rede ich hie geswigen wil
Von ir paider vreuntschaft.
Die zwen rîter ellenthaft
Riten mit ein ander dan.
Garel unde gilam,
Eineu purch sahen si glesten,
Die schoensten unde die pesten,
Dâ ie lândez hêrre ûf gesaz.
Garel sprach: < wez puerge ist daz,
Die wir dort vor uens ligen sehen?>
Gilân sprach: < ich mac wol iehen,
Man sicht uens heint vil gerne dâ.
Der wirt ist mir êren gra
Worden her von chindez iugent.
Er hât ouch in dem alter tugent.
Dyseu purch unde dicze lânt
Dienent meiner swester hant.
Wir sein in got willechomen.
Swie vil in vröuden ist benomen
An ir lieben chinden,
Ich wän, wir an in vinden
Vil guet handelunge.
Ez gesprach noch nie chain zunge
Von disem wirte niht wan wol .>
 <
Von rechte er dez geniezzen sol .>
Alsô sprach mein hêrre garel.
Suest choemen dise helt snel
ûf dez wirtez puerch geriten.
Der enphie si wol mit vröuden siten.
Dew wirtinne si vil gern sach.
Ich wän, ir lieber nie geschach,
dô man ir saget märe,
Daz ir prueder choemen wär.
Den het si lânge niht gesehen.
Si sprach: < ich mac wol hailez iehen,
Seyt mein prueder chomen ist .>
Der wirt hiez si in chuerczer vrist
Die helt entwappen schir.
Gilam, der degen viere,
Hiez pald ein wazzer pringen.
Dar nach sach man springen.
Zwen iunchherren chlar
Prachten wazzer unde ein twechel dar.
Ietweder sein hant pei twueg.
Reicheu chlaider man in dar trueg.
Dew chlaider legten si dô an.
Der wirt alz ein beschaiden man
Sein swager pey der hent vie,
Mit im er besunder gye.
dô sprach der alt weiz man:
 <
Helt, du solt mich wizzen lân,
Wer ist diser rîter chlar?
Ich gesach nie man sô wol gevar,
Noch sô ritterleiche gestalt .>
Gilam sprach: < der degen palt
Choem mir hewte wider riten.
Mit unverzägleichen siten
Twanch mich sein hant in stritez nôt,
Daz ich im vür mein sterben pot
Mein ritterleiche sicherhait .>
Dew rede waz dem wirte lait.
Er sprach: < owe, gylân,
Von deiner entschumphentewer vernam
Ich noch nie niht mere .>
 <
Nû chlag mich niht sô sere.
Ich hân ein tschumphentewer gedolt,
Deu mir vröude hât erholt.
dô mir der degen unverzayt
Vil ritterleichen an erstreyt,
Daz ich im dez mein sicherhayt
Mueste geben unde meinen ayt,
Daz ich laiste sein gepot,
dô schied er mich von grozzer nôt.
Mich lie der chuene helt gemayt
Ledich meiner sicherhait
unde muest im lowen geselleschaft.
Dew sol haben stäte chraft.
iemer mer under uens paiden
Ist deu vreuntschaft ungeschayden.
dô ich dem degen unverzayt
Unsern grozzen chumber chlayt
Umb meiner lieben swester chint,
Dew uens noch gevangen sint,
Daz chlaget er alsô sere
Alz ich oder dannoch mere.
Er gicht, er welle dez niht lân,
Er welle eskilabon bestan.
Zue seinem ellen hân ich trost,
Daz ewer suen werden erlost
Von seiner ellenthaften hant.
Got hât in her ze trost gesant .>
Der wirt wart der rede vro.
Zue hern gareln gienc er dô
unde nam in guetleich pei der hant.
Er sprach: < nû seit in dicz lânt
An der stund got willechoemen.
Ewer chumft ich gern hân vernomen.
Ir suelt gewaltich hêrre sein
Allez, dez dâ haizzet mein .>
Er sprach: < genad, hêrre, dez ist ze vil.
Die rede ich iemer dienen wil .>
Alsô sprach mein herr garel.
Der wirt vuert den degen snel,
Dâ in deu wirtinne enphie.
Deu vil vroeleichen gye
Gein ir prueder gilân
unde wolt in gechuest hân.
Der helt ellensreiche
Sprach gezoegenleiche:
 <
Swester, dez wil ich noch enpern.
Vräwe, ich wil mit hulden gern,
Nû chuesse den gesellen mein .>
Die vrouwe sprach: < daz sol sein .>
Garel si mit chuesse enpfie.
Gein ir prueder si dô gye,
Mit vraewden si den chueste,
Dez si vil wol gelueste.
Si nam ir prueder pei der hant,
Dort an dez balastez want
Zue ir prueder si gesaz.
Der wirt dez selben niht vergaz.
Garel mueste zue im siczen.
Mit zuechtichleichen wiczen
Vraget in der wirt der märe.
Von wanne sein raise wäre.
Garel saget im deu mär,
Wie er dar chomen wär.
Der wirt chlaget artusez layt.
Er sprach: < hêrre, eu wär berayt
Mit trewen al die helfe mein,
Wan daz ich chumberleichen pin
In meinem herczen nahen trag,
Den ich got von himel chlag.
Iu hât mein swager leicht gesayt
Meineu chlaegleicheu lait,
Dew ich in meinem herczen trag,
Paydeu nacht unde tag .>
Garel sprach: < mir hât gesait
Gilam wol ewer herczen lait.
Nû suel wir got getrawen wol,
Er helfe uens, wan er helfen sol
Iesleichem man nach seinen trewen.
Ez moecht in noch gerewen,
Der eu hât herczen lait getân.
Benamen ich wil in bestan.
Er muez mir die gevangen geben
Oder ich wil mit den andern lewen
In der vanchnuesse sein
unde wil ouch den selben pein
Mit den edeln rittern tragen
Oder ich muez an im preis beiagen .>
dô der wirt seinen ernste rechte ersach,
Zue dem rîter er dô sprach:
 <
Got muez eu den leib bewaren
unde lazz iuch saelichleich gevarn .>
Deu wirtinn ouch dez niht vergaz,
dô si pei ir prueder saz,
Si begunde in vragen märe,
Wer der chlar rîter wäre.
Gilân ir sagen dô began:
 <
Er ist der aller tewrist man,
Der ie helm ûf haubet gebant.
Uens sol sein ellenthafteu hant
Von unsern herczen leyden
unde ouch von chuember schayden.
Er wil eskilabon bestan.
vür war ich daz vernomen hân .>
Deu vrouwe sprach: < sô helf im got,
Der helf getrewleich gepot,
unde lazze im niemer missegan.
Wil er in duerch uens bestan?>
 <
Ia, vil liebeu swester mein .>
 <
Dez muez er iemer saelich sein .>
ûf stuend deu iamers reiche
Vil gezoegenleiche.
Ir prueder nam si an deu hant
unde gienc, dâ si den wigant
Pei ir wirte siczen sach.
Der helt stuend ûf . deu vrouwe sprach:
 <
Vil lieber hêrre, mir hât gesayt
Mein prueder, daz ir uenser layt
Im mit trewen helfet chlagen.
Got lazz iuch saeld unde er beiagen,
Dez pit ich in duerch seinen toet,
unde lazz iuch choemen niemer in noet.
Er helf eu mit êren dan.
Swaz ich vrewden ie gewan,
Die hât mir eskilabon benomen.
Ich pin in grozzen chuember choemen.
Daz chlag ich ewer manhayt.
Nû helfet rechen mir mein layd
Durch got unde eret alleu weib dar an .>
Die vrouwe wolt dem iungen man
Ze vuezzen gevallen sein.
 <
Nein, vil liebeu vrouwe mein>,
Sprach der rîter, < dez tuet niht.
Swer iuch vor meinen vuezzen sicht,
Der nimt mich darumb in seinen spot.
Dez erlat mich, vrouwe, duerch got.
Daz ich ez iemer dienen wil.
Dem chuenige artus wär ze vil,
Daz ir im vielet an sein vuezz.
Nû wizzet, daz ich iemer muezz
Ew dienen, daz ir mich ez erlat.
Der iuch alsô beswäret hât,
Den wil ich sicherleiche bestan.
Er muez eu ewer suen lân
Oder ich muezz sein gevangen sein.
Daz habt ûf deu trewen mein .>
Dez genadet im dew wirtinne.
Nû trueg man tischlachen in.
Der wirt ezzen wolte.
Swer vor im siczen solde,
Den gab man allen wirtschaft dâ.
Dar nach hueb man die tische sa.
Daz waz ouch zeit . dô man dâ gaz,
Der wirt pei seinem gaste saz
unde chuerczet im die stuende,
Sô er peste chuende,
Uencz daz man solde slaffen gan.
Der wirt hiez ûf den palas san
Schenchen schoen . dô daz geschach,
Dew vrouwe stuend ûf . zue irem gaste si sprach:
 <
Goet lazz iuch senfter rue pflegen,
Guet nacht geb eu der gotez segen .>
 <
Genade, vrouwe>, sprach der iung man.
Sues gienc deu hausfrawe dan.
Den wirt si pei dem gast lie.
Ir prueder mit der vrouwen gienc,
Uencz er si pracht an ir gemach.
Er gienc hin unde sprach
Ze dem wirte: < ez ist wol slaffez zeyt .>
In einer chemenaten weit
Waz in gebruevet ir gemach.
Der wirt stuend ûf unde sprach:
 <
Hêrre, ir suelt slaffen gan,
Guet nacht wil ich von eu hân.
Gilam, la dir bevolhen sein
Dysen rîter duerch den willen mein .>
 <
Daz tuen ich gern>, sprach gilân.
Mit urlaub gienc der wirt dan.
Gareln nam dô gilân
Pei der hant unde vuert in dan,
Dâ man het gebruevet ir gemach.
Man entschuht si . dô daz geschach,
Dâ trueg man slaftrinchen dar,
Gilam unde dem degen chlar.
Si trunchen unde legten sich.
Vil semftichleich, dunchet mich,
Waz in gebruevet ir gemach.
Dez morgens, dô der tag ûf prach,
dô lagen si niht lenger dâ.
Si stuenden ûf unde giengen sa,
Dâ man goet ein messe sanchk.
Paydeu ir hercz unde ir gedanchk
Waz gein goet rain unde guet.
Si befulhen sich, alsô man tuet,
Dem hoehsten got vil tewer dâ.
dô man gesanchk, si giengen sa
ûf dez wirtez palas,
Dâ der tisch gerichtet waz.
ouch waz deu wirtinne choemen
unde der wirt, alz ich hân vernomen.
Der nam ir wol mit trewen war.
dô garel, der degen chlar
unde gilam enbizzen waz
ûf dez wirtez palas,
Si begunden urlaubez gern.
Dez wolt si niht der wirt gewern.
Er pat si dâ beleiben
unde pei im deu zeit vertreiben,
Uencz in wuerde berayt
Nach ir willen wappenchlayt.
Daz ir waz verhowen gar.
Si wâren ouch der schilte par
Worden in dem streite.
In vil chuerczer zeite
Wart in mit choest wol berayt
Newe schilt unde newez wappenchlayt.
Doch rueten si dâ siben tag
Nach der aventewer sag,
Daz man ir pflag mit trewen wol,
Alsô man werder leute sol.
Garel unde gilân,
Die zwen hoech gelobte man,
Wurden pede dez enain,
Einez morgens, dô der tag erschain,
Daz si wolten reiten
Gein belamuent duerch streiten.
Si giengen ûf den palas.
Ir harnasch in dar choemen waz.
Ietwederr wappent sich zehant.
Nach ir oerssen wart gesant,
Der waz dez nachtez wol gepflegen.
Der wirt het sich dez bewegen,
Daz er in het geniwet gar
Ir zimirde liecht gevar.
Garel der märe degen guet,
Sein deke waz rot alsam ein pluet,
Sein wappenroch, sein guersit
Waz pedeu lânch unde weit.
Gilam waz gruen alsam ein graz.
ûf einem newen schilte waz
Ein erhabner lewe von golde,
Alz er selbe wolde.
Von einem gruenen sameit
Waz sein wappenroch, sein guersit
unde ouch sein decke reiche genuch.
Swaz er an im ob dem isen trueg,
Daz waz noch gruener dan ein graz.
Von golde dar ûf gebildet waz
Lewen, die gaben liechten schein,
Ir augen wâren rubein.
ûf seinem helm stuend ein lebe,
Der gint weit mit seiner chlewe,
Recht alsam er lebte
unde ob dem helm strebte.
Alsô waz er gezieret
unde wol gezimiert.
Garel, der trueg ouch reiche chleit.
ein pfelle, der erzaiget reicheit,
Der waz in arabe geworcht.
Dez vuert der degen âne vorcht
Wappenroch unde guersit
unde ein decke lânch unde wit,
Daz waz noch roeter dann ein pluet.
Von arabischem goeld guet
Lagen dar ûf pantel.
Garel, der degen snel,
Seinez schildez dach waz härmin,
Dew pukel, dew gab liechten schein
Von arabischem goelde,
Alz er selbe wolde,
Dar uender ein pantel zoebelin.
Die spengen wâren guldein,
Die ûf den schilt wâren geslagen.
Man sach in ûf dem helm tragen
Ein pantel in der gepär,
Alsam ez lewentig wäre.
Ir schilt unde irew wappenchlayt
Waz in ritterleich berayt,
Wan si wâren chomen dar,
Daz in ir schilte nahen par
wâren worden payde
 (
In dem streit ûf der hayde .)
Daz pedacht der raine wirt.
Ir ietwederr niht enbirt,
Si namen urlaub von in dan.
Hin riten dyse zwen man
Die rehte strazze gein belamuent.
dô bevalch si got wol tausent stuend
Der wirt unde dew wirtinne
unde al daz gesind sin.
Sues riten dise zwen man
Mit vil grozzen vröuden dan
Ze belsalvasch in den walt.
Die unverzagten helde palt
Heten streitez sich bewegen.
Garel, der ellensreiche degen
Vraget gilamen der märe,
Ob icht verre wäre
Hincz der aventewer.
dô sait im der gehewer:
 <
Wir choemen chuerczleichen dar .>
Sues riten si mit vröuden gar
Duerch den walt ûf ein heide.
In liechter augen waide
Lie sich der maye schawen.
In wald unde in den awen
Die chlainen vogelein sungen.
ûf dem anger drungen
Die liechten bluemen duerch daz graz.
Der maie in hoeher wirde waz
Nach dez winters grise choemen.
Den chlainen vogelein waz benomen
Mit vröuden alle ir swäre.
Dew zeyt waz vröudenbäre.
Sues riten si dô paide
Mit vröuden über die heide
Von dem walde hin ze tal.
Dâ horten si di nachtigal
Den mayen schoene gruezzen,
Mit ir gesange suezzen.
Dew zeit waz suezze unde guet.
Die rîter wâren hoechgemuet,
In payden waz ze prise gach.
Nû volgten si der strazz nach
Von dem walde ueber den plân.
Nû sahen si dort vor in stan
Belamuent, dew geherte.
Dew waz mit tuernen geerte
unde mit einem palas reichen,
Gemauert maisterleichen,
Deu venster wit unde hoech.
Der tag gein mittem morgen zoech.
Deu purch waz wol erpawen.
Garel begunde schawen.
In seinem herczen er dez iach,
Daz er nie schöner purch gesach,
Weder vor dez noch sit.
Si waz veste unde weit.
Ein schefratigez wazzer dâ vür vloz,
Daz waz ze gueter mazze groz.
Dishalbe ein anger lag,
Dar aûfe man vil stritez pflag.
Garel sach den garten stan
Vor im ûf dem gruenen plân.
Den umbe vie ein mawer hoech,
Dar inne man vil bluemen zoeh,
Die niemant prechen solde,
Wan der dâ striten wolte.
In dem garten stuent die linde prait,
Dâ von im gilam hât gesait.
Dar under stuent der sparbär,
Der dâ pracht daz mär
ûf dez wirtez palas,
Sô der chrancz geprochen waz.
Der wurczgarte waz wol behuet.
Dâ pey stuent ein chnappe guet,
Den het der wirt geschaffet dar,
Daz er nam dez garten war,
Pedeu nacht unde tag
unde ouch dez sparbärs pflag.
Der garte waz wol bespart
unde die bluemen wol bewart.
Der chnappe dez garten sluezzel trueg.
Der waz sô hobsch unde sô chlueg,
Daz er die pluemen unde daz graz
Von unchraute gar erlaz.
Dise zwen rîter riten zue
Dem garten . dannoch waz ez vrue.
Den chnappen vunden si dâ stan.
Garel unde gilân,
Ietwederr in gruezzez niht versweich.
Der chnappe in danchet unde neich.
Garel zue dem chnappen sprach,
Den er pei dem garten sach,
Alz er dâ von niht hiet vernomen
unde unwizzent wäre chömen
In dez wilden eskilabonez lânt:
 <
Iunch hêrre, wie ist deu puerch genant
unde diczez lândez hêrre hie?
Ich gesach ein schöner puerch nie.
Iunchherre, duerch ewer hobschayt
Lat eu mein rede niht wesen layt.
Geruecht mir sagen maere,
Duerch waz diser garte waere
Erpawen hie ûf disem plân.
Duerch waz hât man daz getân?>
Der chnappe dô mit zuechten sprach:
 <
Hêrre, mir ist niht ungemach,
Daz ir mich habt gefragt,
Vil benich mich dez betragt.
Ich sag eu von dem hêrren mein
unde von der aventewer sein,
Seyt ez eu niht ist bechant,
Wie diseu puerch ist genant.
Deu ist gehaizzen belamuent.
Meinez hêrren namen tuen ich eu chunt,
Der haizzet der wilde eskilabon.
Er hât duerch prislichen lon
Disen garten hie erzewget.
Mein muent eu niht lewget.
Dâ inne stent vil bluemen chlar,
Daz ich eu sag, daz ist war,
Die mein hêrre gehaien hât,
Daz im ze hohem gewinne stat.
Swer die bluemen prechen wil,
Der gewinnet arbait vil.
Swer aventewer suechet,
Ob der stritez geruechet,
Der sol hie prechen einen chrancz
Von dysen liechten bluemen glâncz,
Die meinem hêrren sint vil zart.
Er hât si noch vil wol bewart,
Daz si niemant geprechen tar.
Ich pin gewesen wol ein iar
Alhie gartnär,
Stille unde offenbär.
Daz niemant dez geruchte,
Daz er die bluemen suechte
Durch hoebschait, noch duerch prîs.
Hêrre>, sprach der chnappe wis,
 <
Habt ir den prîs an iuch genomen?
Seyt ir duerch aventewer choemen
Her ze diser linden?
Welt ir dez niht erwinden,
Ir welt hie prechen einen chrancz
Von meinez hêrren bluemen glâncz?
Die mueget ir gern lazzen stan,
Wan die geprach noch nie chain man,
Er mueste hie lazzen ein pfant.
Dâ von genuger prîs verswant .>
Garel, der ellens reiche,
Der sprach gezogenleiche,
Alz er dâ von niht het vernomen
unde unwizzent wär chömen
Zue der selben aventewer:
 <
Nach dez wegez stewer
Sein wir choemen in dicz lânt.
Uens ist paiden unbechant
Diseu vremdeu mär.
Ob hie aventewer wär,
Uns ist nach streite niht ze ger .>
Nû sahen si wol vumfzich sper
Steken ûf dem gruenen plân.
Den chnappen vragen dô began
Garel diser märe,
Duerch waz gestechet wäre
Zue dem garten diseu sper.
Der chnappe sprach: < meinez hêrren ger
Ist, daz ich hie hueten sol
Der sper unde dez garten wol,
Ob ein rîter choem dâ her,
Der leichte verstochen hât sein sper,
Wil der streitez niht erwinden,
Der sol berait hie vinden
Dyseu sper ze allen zeiten.
Swer hie wil gerne streyten
Umb dise liechten bluemen rot,
Der mac vil leichte choemen in nôt.
Alle, die noch her chomen geriten
unde nach der aventewer striten,
Den ist ez uebel ergangen,
Die sint noch alle gevangen .>
Der chnappe sprach: < ich sag ew daz,
Ir ist vier hundert oder paz,
Den hie ist missegangen,
Die hie mit strite hât gevangen
Alhie meinez hêrren hant.
Manich chuener wigant,
Die muezzen hie gevangen sein.
Verfluechet sei der bluemen schein,
Daz ir ie wart gedacht,
Daz hât vil leute in chumber pracht .>
Garel sprach: < daz ist ein nôt,
Sul man dise bluemen rot
Alsô tewer chaûfen.
Wil ewer herr bestroûfen
Dez prisez sô manegen werden man,
Als ich von eu vernomen hân,
Daz ist ein wunderleich geschiht.
Seyt man im soelhez prisez gicht
unde alsô hoher êren,
Sô moechte er wol gemeren
Sein lob unde ouch sein wirdichait
An den, die ir sicherhait
Im ûf genade habent gegewen.
Suellen die in seinen panden leben,
Dâ von ist er geuneret
unde wirt im gar vercheret
Swaz er ie lowez hât beiaget .>
Sô sprach der helt unverzaget.
 <
Ich prise niht ewers hêrren muet,
Seyt er unhoebschleichen tuet
An der gueten ritterschaft,
Die er gevangen hât mit chraft.
Darumb pin ich im gehaz .>
Sô sprach der degen valschez laz.
 <
Wir chomen niht duerch strit her,
Doch waz ie meinez herczen ger,
Daz ich suechte aventewer .>
Sô sprach der helt gehewer.
 <
Vinde ich die hie, dez pin ich vro .>
 <
Ia, hêrre>, sprach der chnappe dô,
 <
Hie sint aventewer vil.
Swer hohen preis beiagen wil,
Der sol hie prechen einen chrancz
Von meinez hêrren bluemen glâncz,
Die in dem wuercz garten stant
unde sich niemant prechen lânt,
Wan der sich streitez hât bewegen.
Vermezzenleichen alz ein degen
Muezz er weren seinen preis .>
Der chnappe waz hoebsch unde weiz
unde ouch gar zuechte reiche.
Er sprach gezogenleiche:
 <
Hêrre, wolt ir volgen mir,
Ich paet ewch gerne dez, daz ir
Dise bluemen liezet stan.
Ez hât sô manich werder man
Alle sein êre hie verloren.
Edel rîter aeus erchoren,
Sol ew hie alsam geschehen,
Daz ist mir lait, dez wil ich iehen .>
Garel sprach: < ez sol anders varen.
Mich sol got vil wol bewaren
Vor der vanchnuesse sein.
Ist er vruem, daz wirt wol schein
ê wir uens heute schaiden.
Uenser einem oder uens paiden
Mag wol grozzer schad geschehen.
Iunch hêrre, lat mich die bluemen sehen,
Die ewerm hêrren sint sô zart .>
Der garte im entslozzen wart.
Garel erpeizt ûf den plân,
Alsam tete mein her gilam.
Der chnappe in die oersse enpfie.
Ietwederr in den garten gienc,
Dâ die schoenen bluemen chlar
Slecht unde wol gevar
Wol geziret stuenden.
Die helm si enpunden,
Ietwederr macht einen chrancz
ûf seinen liechten helm glâncz
Von den schoensten bluemen, die er vant.
dô daz geschach, garel enpant
Von dem aste den sparbaer.
Der pracht dew newen maer
ûf dez wirtez palas,
Daz der chrancz geprochen waz.
Dez wart eskilabon gemait,
dô im daz mär wart gesait,
Wan im lieber nie geschach,
Alz er dô offenleichen sach
Garel unde gilam,
Die giengen aeus dem garten dan,
Dâ ietwederr sein oersse vant.
Die helm truegens in der hant.
Ietwederr het einen sô liechten chrancz
Von den schoenen bluemen glâncz,
Daz man in verre moechte sehen.
Der chnappe sprach: < ez mac wol iehen
Mein hêrre, daz er beraubet si.
Der gart ist bluemen worden vri .>
Zue den oerssen giengen si dô dan.
Der edel vürste gilân
An stegraif in den satel spranch.
Dez saget im der chnappe danch,
Der in deu oersse dâ behielt,
Wan er ganczer zuechte wielt.
Garel zoch er daz oersse dar.
Der aeus erwelt degen chlar
Spranch dar ûf al dâ erz vant.
Ietwederr seinen helm ûf pant.
dô pot in der chnappe chlar
Ietwederm zuechtichleichen dar
Pedew schilt unde sper.
Nach ritterschaft waz in ger.
Garel unde gilam
Urlaub von dem chnappen nam
unde dancht im seiner hoebschait.
Der chnappe sprach: < mir wär lait,
Ob eu solde missegan.
Daz muezze goet under stan.
Ich guend eu dez sigez paz
Danne meinem hêrren umb daz,
Daz ein ende hiet seinez gelubez zil.
Der unfuege ist doch ze vil,
Die sein hant hât getân
Hie an manegem werden man.
Goet behuet im niwan daz lewen,
Den sich muezz eu goet hie gewen .>
Dez danchten si dem chnappen chlueg.
Garel im holdez hercz trueg
Durch sein grozze hoebschait.
Die zwene rîter unverzait
Riten vermezzenleichen dan
Gein dem urvar ûf den plân.
Daz sach man von dem palas,
Dâ manich rîter ûf waz,
Daz dise zwen rîter guet
Irew oersse duerch hohen muet
Ueber den anger liezzen springen.
Eskilabon, der hiez im pringen
Palde seinen harnasch dar.
Nû choem ein maget liecht gevar
Mit zwelif maiden minnichleich,
Der aller chlaider wâren reich,
Mit zuecht ûf den palas,
Dâ manich edel rîter waz.
Eskilabon gein ir gienc,
Die maget er minnichleich enphie.
Si moecht wol sein swester sein.
Ir plichk gab sô liechten schein,
Daz man die schoenen gerne sach.
Ir gruez si gein den rittern sprach.
Dez genaten ir zuechtichleiche
Die rîter ellensreiche.
Si hiez vrouwe vlordiane.
Ir leib waz valschez âne.
Der wirt si vuerte pei der hant
In ein venster an der want.
Sein harnasch wart getragen dar.
Dew iunchfrawe wol gevar
Wappent in mit blâncher hant.
Ein pfelle pracht von triant,
Der gloste alsam ein glohendeu gluet
Dez nachtez aeus der vinster tuet,
Dar aeus waz im erzewget,
Daz maer iuch niht betrewget,
Wappenroch unde guersit
Pedeu lânch unde wit.
Sein schilt waz von lasure pla,
Von arabischem goelde dâ
Waz dar ûf erhawen ein reicher ar.
Nû trueg man im den helm dar.
Dar ûf waz gepunden
An den selben stuenden
Von arabischem goelde,
Recht alz er selbe wolde,
Ein ar alsam er lebte
unde ob dem helme swebte.
dô der stolcze helt gemait
Waz choemen in seinew wappenchlait,
dô sprach er zuechtichleiche
Zue der maide säldenreiche:
 <
Swester, got muezz ewer pflegen .>
Dew maget sprach: < vil werder degen,
Du solt mit meinem chuessen varen.
Got muezze dir den leib bewaren .>
Dew maget stuend ûf, der chus geschach.
Der rîter naig ir, im waz gach
Her nider von dem palas.
ûf den hof im choemen waz
Ein wol gewappent chastelân.
Dar ûf wolt der iunge man
Gein der tyost riten.
Er waz ze paiden siten
Gerecht, chuen unde starchk.
Nie man gesaz ûf pezzer march.
Dar ûf spranch der helt gemait.
Nû waz sein marschalch wol berait
Ze strite alsam ein vrumer man.
Der wolt den werden helt bestan,
ûz galis den vürsten wert erchant,
Den man genendichleichen vant.
Sues chertens von der puerge dan,
Die zwene muetez reichen man,
Gein dem urvar an daz wazzer prait,
Alz mir dew aventewer sait.
Eskilabon sich palde pat
Hin ueber vueren an daz stat.
Der virge schier waz berait.
ûf den gruenen anger weyt
Vuert er die helde paide.
Ich wän, si niemant schaide.
Dâ wâren zwen wider zwain.
Eskilabon wart dez enain,
Von dem scheffe ûf daz lânt
Chert der chuene helt zehant.
Sein oersse wart im gezogen dar,
Dar ûf saz der degen chlar,
Daz zoch im der verge her.
Er pot im schilt unde sper.
ûf saz der marschalch sa zehant,
Schilt unde sper berait er vant.
Garel unde gilân,
Die hielten dort alz zwen man,
Die ze tyost sint berait.
Ietwederr halp wart widersait.
Von dem palas man daz sach,
Waz von den helden dâ geschach.
Rîter unde vrouwen,
Die wolten gerne schawen,
Wer dâ beiaget hohen prîs.
Alexander unde vloreis,
Die prueften dise paide,
Die man ûf der heide
Sô ritterleichen halden sach.
Alexander dô sprach:
 <
Ich sich dort den oeheim mein.
Sein lewe, der geit liechten schein
Ab seinem schilte gruene.
Ich waiz wol, daz der chuene
Duerch uens ist choemen in dicz lânt.
Der ander ist mir niht bechant.
Dez schilt ist wiz härmin,
Dar abe geit von zoebel schein
Ein tier alsam ein pantel.
Er mac wol sein ein degen snel .>
Die rîter alle iahen,
Daz si nie gesahen
Zwen man sô schoene ze velde choemen.
Von al den vrouwen wart vernomen,
Daz si dez selben iahen,
dô si die rîter sahen.
Nû sach man dise viere
Zesamen chomen schir.
Eskilabon unde garel,
Die warn paide gein prîs snel,
Die sunderten sich von disen zwain.
Gilam wart ouch dez enain,
Daz er wolt puniren.
Hie sach man under vieren
Einen ritterleichen streit.
ûf dem gruenen anger weit
Sach man si zesamen choemen
Ritterleichen, hân ich vernomen.
Garel mit einem grozzen sper,
Der staphte ritterleichen her.
Der maenleich eskilabon,
Der ie nach prisleichem loen
Ranch mit ganczer wirdichait,
Mit einem sper gein im rait,
Daz waz grozz unde unbesniten,
Mit unverzaegleichen siten.
lânger si dô niht beliben,
Dew oersse mit sporn si dô triben
Von rabin hurtichleichen dar.
Vil leute nam ir tyost war,
Wer dâ den andern valte
unde an im prîs bezalte.
In paiden waz ze samen ger.
Ir ietwederr sein sper
Gar verstach uencz an die hant.
ûf gein den lueften wart gesant
Drumzonen von ietweders sper.
Ir ietwederr gachte her,
Dâ man deu sper dort stekchen sach.
Gilam dez wirtez rîter stach
Hinderz oersse ûf den plân.
ûz galis der vürste gilân
Gewaltichleichen ûf in rait,
Uencz er im pot sein sicherhait.
Die nam er unde liez im den leib.
Daz sahen man unde weib
Gilam nam ein ander sper.
Innen dez, dô choem dort her
Ein ander rîter valschez vrie
Von dez wirtez massenie.
Gilam, der degen wert erchant,
Valt in nider ûf daz lânt
unde dwanch in umbe sicherhait.
Dez waz er im berait.
Alsô valt der werde helt
Drey rîter aeus erwelt
Der pesten von dem lânt.
Die chuenen wigant,
Garel unde eskilabon,
Von ir spern manegen don
Hort man lawte erhellen.
Sus verstachen si snellen
Deu sper in chuerczen stunden,
Swaz si der dâ vunden.
Dannoch waz ez ungeschaiden.
Nach ir swerten paiden
Wart gegriffen sa zehant.
Ietwederr daz sein berait vant.
Dew sach man mänleich zukchen,
 (
Die helde naher rukchen)
Mit slegen ungehewre.
Gevaterschaft waz tewre
Under den wiganden.
Garel, dem wart enplânden,
Daz er die bluemen niht liez stan.
Doch wert sich der werde man
Alsô ritterleichen gar
Daz ich eu sag, daz ist war.
Ze oerssen si noch paide striten
Mit unverzaegleichen siten.
Dew oersse von swaizze wurden naz
unde ouch von groezzer muede laz.
Si erbeizten nider ûf daz graz.
Der strit alrerst erhaben waz.
Dise zwen chuene man,
Die lieffen paid ein ander an
Mit starchen slegen ungezalt.
Eskilabon, der degen pald,
Dez sleg wâren starch genueg.
Garel ouch mit chreften slueg.
Deu swert vil laute erchlungen.
Von ir schilt sprungen
Die spän, alz ob si wäten.
ûz ir helmen dräten
Vewers vanchen ûf daz graz.
Chraft unde ellen an in waz.
Eskilabon, der wigant,
Wolt erwerben dô ein pfant
vür sein liecht bluemen glâncz.
Ich hans dâ vür, garelz chrancz
Wurd unschoene zefueret.
Der ar wart ouch gestueret,
Der ûf dez wirtez helme stuent.
Dem wart ein slag mit ellen chunt,
Daz er muest raumen den helm.
Er viel verhawen in den melm.
Sein gevider wart verschroten gar.
Eskilabon, der degen chlar,
Wert wol sein bluemen liecht.
Ich het ir dâ geprochen niht,
Waer ich gewesen, alz ich nû pin.
Ich het gahabet wol den sin,
Daz ich sein blumen het vermiten.
Ich wär ê in den walt geriten
unde het ir dâ geprochen vil.
vür war ich eu daz sagen wil,
Ich het im sein blumen lân,
ê ich in mit streit het bestan,
Alz garel von dem bluenden tal.
Der het doch maneger bluemen wal
ûf dem velde anders wa.
Sein manhait riet im, daz er dâ
Dise liechten bluemen prach,
Dâ von ze streiten im geschach
Mit dem aller chuensten man,
Der rîter namen ie gewan.
Daz wart wol schein an dem tage
Mit manegem ellenthaften slage,
Den er ûf meinen hêrren gareln sluech.
Den schilt, den er ze scherme truech,
Den hawt er im ze stuchen gar.
Dez nam man von der puerge war.
Rîter unde vrouwen,
Die begunden schawen
Dicze herte nitspil.
Dâ ergiengen sleg mit chreften vil,
Daz man daz vewer moecht sehen
Von swerten ûz ir helmen prehen.
Die rîter alle iahen,
Daz si nie gesahen
Chainen streit sô herten mer.
Der wirt slueg den gast her
Ueber den anger mit gewalt.
Eskilabon, der degen pald,
Der want, er solt den sikch beiagen.
Daz hort man die rîter chlagen,
Die dâ gevangen wâren,
Wan si in manegen iaren
Nie gewunnen pezzern trost,
Daz si wurden erlost
Mit streite von disem werden man,
Der dâ streit ûf dem plân
Mit dem wilden eskilabon,
Der manegen prislichen loen
Bezalt an manegen streit.
ûf dez angers weyt
Si ein ander umbe triben.
Der schilt waz in niht gancz beliben,
Den ietwederr dar pot
Ze scherme vür sich vür den toet.
Die heten si verhawen.
Die rîter unde die vrouwen
Chlagten ser der rîter nôt.
Si worten dez, daz der toet
Ir einem wär dâ beschert.
Ob sich der ander dez erwert,
Daz er behielt daz leben,
Dem hiet goet sälden vil gegeben.
Dez iahens all geleiche.
Die helde ellensreiche
Striten gar an zaghait.
Garel, der stolcz helt gemait,
Nam mit slegen vür sich
Den wirt . er sprach: < ich wäne dich
Ze lânge her gehaien hân.
Du muest mir die gevangen lân
Ledich>, sprach der helt gemait,
 <
An den du grozz unhobschait
lânge her begangen hast .>
Man sach den ellensreichen gast
Dar legen gepot unde anelaz,
Uencz daz der wirt der wer vergaz.
Garel von dem bluenden tal,
Daz slege mit chreften gaben schal,
Dâ von dem wirte der helm erdoz.
Die slege wâren alsô grozz,
Daz er chaum dâ vor gestuent.
Sus wart im sein ellen chunt.
Sein slege wâren swäre,
Recht alz ein pfäteräre
Wurfe an sein haubet.
Dez wart der wirt betoubet.
Dâ von der gast den sich erranch.
Garel in dâ nider swanch,
Daz swert er im aeus der hende prach
unde den helm ab . dô daz geschach,
Daz haubet im entwappent wart.
Er sprach: < dein leib wirt niht gespart,
Der muezz hie sein dez toedez pfant.
An dir sol rechen mein hant,
Swaz du laidez hast getân
An vil manegem werden man
In der vanchnuesse dein.
Dâ wart dein unfuege schein,
Dâ von muest du dez toedez wesen .>
 <
Neina, helt, la mich genesen>,
Sprach der wilde eskilabon,
 <
Du hast der wirdichait loen
unde hohen preis an mir bezalt.
Ei, ûz erwelter degen pald,
Wie du an wirden steigen muest,
Ob du genad an mir tuest.
Waz mac gehelfen dich mein toet?
Ich hân suest laster unde nôt.
Nû êre allew weib an mir
unde wizze, daz ich iemer dir
Diene, die weil ich hân daz leben.
Ich wil dir ûf genad geben
Mein lewt, mein guet, mein lânt,
Daz enphach ich gern von deiner hant .>
dô gedacht der sigehafte man:
 <
Ich wil in gern leben lân.
Duerch waz slueg ich den werden helt,
Der im selben hât erwelt
Dise aventewer durch hohen preis?
Nain, ich pin doch wol sô weiz,
Daz ich wol waiz, waz uebel stat.
Seyt er mir niht getân hât,
Sô mac ich in wol lazzen leben,
Wil er mir sicherhait dez geben,
Daz mir sein dienst ist berait.
Er hât sô hoech wirdichait
Pey seinen zeiten her beiaget,
Alsô mir ist von im gesaget,
Daz ers von recht geniezzen sol.
Ich bedarf ouch seiner helf wol .>
Er sprach hincz im: < wild du genesen,
Sô süln dein gevangen wesen
Ledich duerch den willen mein
Oder dir wirt daz leben dein
Sicherleichen hie benomen.
Ez mac dir wol ze schaden choemen,
Dein swacher sit, dez du dâ pfligest,
Swem du in streit an gesigest,
Daz er dir sicherhait pot
ûf genad unde vür den toet,
Daz du die noch gevangen hast.
Dâ von du lobez aine stast,
darumbe muezz dein ende sein .>
 <
Nein, helt, tue deiner zuechte schein
An mir, vil tugenthafter man,
Swaz du gepewtest, daz ist getân.
Die gevangen suellen ledich sein,
Dâ zue nim den dienst mein,
Swie du gepewtest, helt gemait,
Dez gib ich dir mein sicherhait .>
Garel sprach: < daz sei getân.
Ich wil dich gern leben lân,
Daz du mir lobest ûf deinen ait,
ûf dein ritterleich sicherhait,
Daz du laistest mein gepot .>
dô sprach der: < hêrre, ia pey got,
Ich gib ew dez mein sicherhait,
Daz eu mein dienst ist berait,
Die weil unde ich daz leben hân .>
ûf liez er dô den werden man.
Die zwen champf mueden man,
Die sazzen nider ûf den plân
Zue ein ander zuechtichleiche.
Garel, der ellensreiche,
Seinen helm er ab pant,
Daz swert leit er von der hant
unde loeste von im daz härsenier.
Garel, der chlare degen vier,
Zue eskilabon mit zuechten sprach:
 <
Swaz mir ze striten ie geschach,
Seit ichs von erst begunde
Uencz her an dise stunde,
Daz ist gewesen ein chindez spil.
vür war ich dir daz sagen wil,
Daz ich noch nie mer gewan
Sô grozz sorg ûf einen man.
Daz sprich ich wol mit warhait.
Dein lob wart lânch unde prait
Hie an manegem werden man,
Dem du hast gesiget an.
Ich het gern daz vernomen,
Von welhen dingen daz ist choemen,
Daz du die gevangen hast
unde der chainen ledich last .>
dô sprach der wilde eskilabon:
 <
Helt, duerch deinez prisez lon,
Sô hab mich dester wirser niht.
Mein muet dir ûf genad vergicht
Der selben grozzen missetat.
Daz sein niemer werde rat,
Von dez schulden ich mich hân
Enteret an vil manegem man.
Nû vernim duerch dein wirdichait
Meinen chumber unde mein herczenlayt.
Ich waz ûf minnichleichen sold
Einer chuenigin hold
unde pin ouch, swaz mir geschicht.
Deu gab mir in ir dienst pflicht.
Der dient ich willichleichen.
Ir leib ist tugent reiche.
Si ist geporn von portigal,
Chlaretschancze haizzet deu liecht gemal,
Der tete ich werden dienst schein.
Dew herczen lieb vrouwe mein
Duerch aventewer mir gepot,
Daz ich diz bluemen rot
In ir dienst heiet hie.
Daz tete ich gerne, wan ich ie
Mit trewen nach ir huelden ranch.
Dez vröude ich mich . mir waz ê danch,
Daz si ichtez an mich gert.
Mich het deu sälde wol gewert,
Daz ich ir dienen solt.
Vil gerne ich daz laisten wolt,
Meiner vrouwen willen gar.
dô hiez ich dise bluemen chlar
Umb mawern unde dise linden prait.
In dew lânt wart gesait
Von disem garten mär,
Wie rechte schöne wär
Die bluemen dar inne.
Nach aventewer gewinne
Chom her manich helt gemait.
Der nach aventewer streit,
Wan ich mich het aeuz getân,
Gesiget mir ein rîter an,
Dem gab ich deu swester mein,
Deu hât sô minnichleichen schein,
Daz man ir muez mit warhait iehen,
Daz schoener maget nie wart gesehen,
Danne mein swester vloridiane,
Deu suezze valschez âne.
Durch daz choem her in dicz lânt
Vil manich chuener wigant,
Die vachten umb der bluemen schein
unde mer umb die swester mein,
Daz si die erwerben wolten.
darumbe si chumber dolten,
Wan ich mein bluemen alsô wert,
Daz manegem waz von mir beschert
Alhie tschumphentewer.
Sus wert ich mein aventewer.
Daz traib ich mer danne vuemf iar,
Daz ich die liechten bluemen chlar
Erwert mit meinen handen
Den, die aeus vremden lânden
Die aventewer suechten
unde streitez von mir geruechten,
Ir wär wenich oder vil.
vür war ich eu daz sagen wil,
Daz mir noch nie chain man
Den sich moechte gehawen an.
An swem mein hant alhie erstreit,
Daz er mir gab sein sicherhait,
Den sant ich der vrouwen mein
unde einen chrancz, der liechten schein
Gab von meinen bluemen chlar,
Daz er den pracht von mir dar
Meiner vrouwen, der ich vil
hân gedienet unde iemer dienen wil.
Der sant ich alsô manegen dar,
Daz dew suezz wol gevar
Mir enbot ir huld her.
Der pot sprach: « meiner vrouwen ger
Ist, daz ir minner stritez pfleget
unde ouch der aventewer erweget.
Si wil eu gern loenen
unde ewers prisez schonen . »
Deu raine vorchte, daz ich daz leben
Umb die pluemen mueste geben.
Doch enpot si mir an der zeit,
Daz ich noch strit einen strit
Mit einem rîter, der her rit
unde mein bluemen niht vermit,
Der ein vürste wär unde het ein lânt,
Sô waer mein arbait wol gewant,
Daz ich ir den sande dar,
Sô wolte si lonen mir vür war.
Der märe wart ich harte vro.
Der pot vür ze lânde dô.
Ich enpot der lieben vrouwen mein,
Ich wolt ir rîter iemer sein,
Die weil, daz ich hiet den leib.
Si wär mir lieb vür elleu weib.
Suest waz mir deu weile lânch,
Wan mein hercz unde mein gedanch
Ie ranch umb ir hulde.
Von einer chlainen schulde
hân ich ir hulde verloren.
Ei, edel rîter aeus erchorn,
Nû vernemt duerch ewer tugende daz,
Wie ich verdienet hân ir haz.
Einez morgens vrue daz geschach,
Daz ein rîter alhie prach
Einen chrancz duerch aventewer.
Daz waz der ungehewer
Vrians, der vürste ûz ponterteis,
Der gawan vor logereis
An gueten trewen an gewan
Sein oersse, alz ich vernomen hân.
Der prach ouch hie einen chrancz
Von meinen liechten bluemen glâncz
unde loest den sparbär,
Der pracht deu wâren märe
Her ûf meinen palas,
Daz der chrancz geprochen waz.
Dez märes wart ich harte vro,
Ze der tiost berait ich mich dô.
Mein werleich hant ab im erstreit,
Daz er mir gab sein sicherhait.
Die nam ich von dem valschen man,
Dem ich nû chrancher êren gan.
Ich pat mir sagen märe,
Von wanne sein raise wäre.
dô sprach der ungehewer:
 «
Ich reit duerch aventewer
Von ponterteis in dicz lânt.
Ich pin vrians genant . »
Ich sprach hincz im: « du solt mir sagen
unde ouch deu warhait niht verdagen,
Pistu vürste oder vürsten man,
Daz solt du mich wizzen lân? »
Mir sait der wandelbär,
Daz er ein vürste wär.
Dez wart ich herczenleichen vro.
ûf mein puerch vuert ich in dô
unde erpot im dô grozze êre.
Waz mac ich sprechen mere?
Ich wande, er wär gar valschez vri.
Daz deu wil unsaelich sey,
Dâ ich sein chuend ie gewan.
Ich pat den trewe losen man
Laisten sein sicherhait.
Er sprach, dez wär er berait,
Er laiste, swaz ich wolde
unde swaz er tun solde
Duerch mich, dez wär er allez vro.
ûf sein genade sait ich im dô
Meiner vrouwen potschaft.
Ich sprach: « helde, duerch deiner trewen chraft,
Nû var duerch meinen willen dar
Zue der suezzen wol gevar,
Der solt du sagen den dienst mein,
Ich welle ir rîter iemer sein
unde pringe ir dein sicherhait . »
Der red waz er berait
unde iach, er wolt gern varn
unde wolt sein zuechte dar an bewaren,
Swaz ich in werffen hiez,
Daz er dez niht enliez.
Pei im sant ich der vrouwen mein
Einen prief unde ouch ein vingerlein,
Dar an stuent minnichlicher gruezz.
Ich wande, mir solt werden puez
Meiner lângen swäre.
Owe der laiden märe,
Daz ich sein chuend ie gewan.
Von hinne schiet der valsche man
Vil minnichleiche unde lobt mir daz,
Daz er gar an allen haz
Wurfe meine potschaft
Mit vil ganczer trewen chraft.
Dez genad ich im unde bevalhe in got.
Er dauchte mich ein werder pot,
Seinez trostez wart ich harte vro.
Ich wand, der red wär alsô,
Daz er chuende trewen pflegen.
Nû hât er êren sich bewegen.
dô er solt haben pracht,
Dez im doch nindert waz gedacht,
Meiner vrouwen sein sicherhait,
Alz ich eu ê hân gesait,
Daz lobt er pei den trewen sein,
Owe, dâ wart an mir wol schein,
Wie er dem werden gawan
Vor logereis ûf dem plân
Lonte seiner guete.
Daz sein ungefuege huete,
Wan er pfliget lueczel trewen.
Goet muezz ez iemer rewen,
Daz er ze der werlde ie wart geporn.
Von seinen schulden hân ich verlorn
Meiner vrouwen hulde.
Dâ von ich chumber dulde.
dô er hie von mir schiet,
Sein ungefueg im daz riet,
Daz er sein trewe unde seinen ait
Prach unde ouch sein sicherhait.
Sein trewe er an mir niht behielt,
Sein valschait vröud von mir spielt.
dô er solt geriten sein
Zue der lieben vrouwen mein,
dô prach er sein trewe gar,
dô reit er, ich weiz niht war
unde choem niht hincz der vrouwen mein.
Sues wart sein untrewe schein.
dô ich mich nû dez versach,
Daz doch nindert dâ geschach,
Daz er nû wär ze portigal,
dô nam ich ouch niht lânger twal,
Ich berait mich nach im zehant
unde choem in meiner vrouwen lânt.
Deu suezze säldenreiche
Enpfie mich minnichleiche
unde pat mich zue ir sitzen dô.
Daz tete ich gerne unde wart sein vro,
Daz ich die gueten solde sehen.
Mir chunde lieber niht geschehen,
Wan ich want, daz mein swäre
Nû gar verendet wäre
unde mein chumberleicher sin.
Zue meinez herczen chunigin
Ich dô zuechtichleichen saz,
Meiner red ich niht vergaz,
Ich pat die saeldenreichen,
Daz si genaedichleichen
Ir trewen an mir schonte
unde mir nach dienst lonte.
Deu raine suezze valschez laz
Sprach zue mir: « wenne hast du daz
Gelaistet, daz ich dir enpot.
Du hast duerch meinen willen nôt
unde grozzes chumbers vil gedolt
unde wizze ouch, daz ich pin dir holt.
Doch muest du meiner minne enperen.
Du endarft an mich niht loenes gern,
Wan du waist wol, wez dir veriach
Mein pot, dô er dich iungist sach.
Hast du wol gelaistet daz,
Sô laist ouch ich an allen haz,
Swaz ich gein dir gelobet hân . »
dô sprach ich: « vrouwe, ich hân getân
Ewer gepot mit trewen gar,
Pedeu stille unde offenbar,
Swaz ê ewer wille wolt,
Daz laist ich, alz ich solt
Mit trewen gar an allen haz
unde wizzet sicherleichen daz,
Sol ich dez niht geniezzen,
Dez mac mich wol verdriezzen . »
dô ich mich alsô uebersprach,
Die ungefuege si an mir rach.
Si sprach: « sich ruemet manich man,
Daz er vil wunders hab getân
unde im sei hoeher preis geschehen.
Liezz er daz ander leute iehen,
Daz stuend im loebleichen an.
Sô ist dez muetez manich man,
Daz er sich ruemet al ze vil,
Swer daz gern hoern wil,
Daz er von seiner manhait
Vil dicke grozzeu wunder sait,
Daz man in hawe dester paz.
Doch wil ich wol gelauben, daz
Sein ruemen ist gueten weiben lait.
Daz waiz ich mit der warhait.
Er wirt der werlt unmäre,
Alz von recht ein ruemäre . »
Si sprach, wolt ich der einer sin,
Sô wär ouch daz laster mein.
Suest straffet mich dew guet.
Dew rain wol gemuet
Versait mir ir hulde.
Daz waz ein uebel guelde
Aller meiner laide.
Suest schieden wir uens paide.
Dâ wart ein ait von mir gesworn,
Der mir sit lieber wär verborn,
Daz ich der aventewer hie
Pflage, alz ich ir pflage noch ie
In meiner vrouwen dienst her,
Mit rechter mänleicher ger.
Swer nach der aventewer rite,
Daz ich den mit strit niht vermite
unde swem ich hie gesiget an,
Der mueste hie pei mir bestan
In der vanchnuesse mein.
Vrians muezz unsaelich sein,
Von dez schulden daz ist chomen.
Der hât mir êren vil benomen.
Von seinen schulden daz geschach,
Daz ich mich alsô ueber sprach.
Doch nam ich ûz, ob mir ein man
Den sik moechte behaben an,
Dem sol ich wesen undertan
unde die gevangen ledich lân.
Nû hât dein ellent unverzaget
Vil hohen prîs an mir beiaget.
Die gevangen süln ledich sein,
Leib unde guet, swaz haizzet mein,
Dâ mit schaffe, swaz du wil.
Mich dunchet der arbait niht ze vil,
Die ich sol leiden umb dein êre.
Nû gelaube, degen here,
Ich diene dir willichleiche .>
Eskilabon, der reiche,
Sprach: < helt, nû hast du wol vernomen,
Von welhen schulden daz ist choemen,
Daz ich unfuege hân getân
Hie an manegem werden man,
Daz mir niht loebleichen stat.
Daz sein niemer werde rat,
Von dez schulden daz ist chomen.
Der hât mir vröuden vil benomen.
Nû hân ich dir vil gar veriehen,
Von weu oder wie daz ist geschehen,
Daz ich si gevangen hân,
Nû geruech ouch du mich wizzen lân,
Von welhem lânt ist her dein vart
unde geruech mir sagen von deiner art
unde wie du selbe seist genant,
Aeus erwelter wigant,
Swa ich dich hoere nennen,
Daz ich dich mueg erchennen,
Wan dein hoher prîs ist êren wert .>
 <
Seyt ez dein wille an mich gert>,
Sprach der zuechtereiche helt,
Garel, der degen aeus erwelt,
 <
Sô sag ich dir von meiner art.
Deu waz vor schanden ie bewart,
Seit her von macedones zeit,
Dez mir deu warhait volge geit,
Swer mein geslaecht erchennet.
Mein ene, der waz genenet
Von antschaw der chuenich gandin.
Ich nenne dir zwen der oehaim mein,
Gahmuret, der werde man,
Der waz mein oehaim suender wan
unde galwes, der prueder sein,
Der waz ouch der oehaim mein.
Artus, der valschez laz,
unde gawan, der tugende nie vergaz,
Die sint mein mage paide.
vür war ich dir beschaide,
Sô ist der werde partzifal,
Der ist hêrre ueber al
Meines oehaim chint.
Mein geslaechte waz ie gein valsche plint.
Ich pin geporn von stiger,
Mein mueter hiez lamiger.
Von antschawe gandin
Hiez si ze stiger vrouwe sein.
Mein vater haizzet melarancz,
Dez prîs mit werdichait ist gancz,
Dem dienet stiger, daz lânt.
Sô pin ich garel genant.
Mein mueter unde der vater mein,
dô ich waz ein chindelein
Wol von zwelif iaren,
Wan si dô niht verbaren,
Si wurden dez ze rate
unde bereiten mich vil drate
Mit pfaerden unde mit gewande
Von meinez vater lânde
Sant er mich ze hause
Dem chuenig artuse,
 (
Dez waz ich vro unde) gemait.
Durch sippe unde duerch sein werdichait
hât er mich liebleich erzogen,
An werder vür niht betrogen,
Suest wuechz ich zeinem man.
dô ich mich ritterschaft versan,
dô begunde ich urlaubez gern.
Dez wolt mich niht der chuenich gewern.
Er sprach zue mir: « war dir sô gach? »
Zue meinem hêrren ich dô sprach:
 «
Ich wil in meinez vater lânt . »
dô sprach der werde chuenich zehant:
 «
Du solt niht von hinnen gahen,
Du solt ê von mir enpfahen
Ritters namen unde schildez ampt . »
Dez vröut ich mich unde lobt zehant,
Daz ich tuen solde,
Swaz mein hêrre wolte.
Artus, der êren reiche,
Macht mich werdichleiche
Ze rîter, alz ich hân gesait.
Silber, gold, oersse unde chlait
unde swaz ich hawen solde
unde noch mer dan ich wolte
Gab er mir unde den gesellen mein.
Suest wart sein tugende an mir schein.
dô ich nû schiltez ampt enphie,
Mein hêrre, der chuenich dez niht enlie,
Er begieng an mir sein êre.
Waz mac ich sprechen mere,
Wan daz sein hercze vil tugende pfliget.
Sein leib hât schanden an gesiget,
Sein tugende ist dikche worden schein.
Artus, dem lieben hêrren mein,
Dem dienet manich sunder lânt,
Daz ist vil manegem manne erchant.
Ein insel in dem mere leit
unde ein purch unmazzen weit,
Deu ist ze dem bluenden tal genant.
Pei dem namen wil ich sein bechant.
Die lech mir der chuenich her.
Wol tausent march oder mer
Gilt si ze dem iar oder paz.
Daz tete der chuenich umbe daz,
Daz mir mein lânt ist verre.
Mein mac unde ouch mein hêrre
Hiez mich, daz ich näm dar ab,
Swez ich bedorft an varnder hab,
Wan mir mein guet niht mac gefromen,
Noch von stiger in pritanie choemen,
Wan mein lânt ist verre.
Daz bedacht an mir mein hêrre.
Von pritanie pin ich her geriten .>
Er sait im mit gueten siten,
Alz ir ê wol habt vernomen,
warumbe oder wie er dar waz choemen
unde chlaget im gar artusez lait.
Er sprach: < helt, duerch dein werdichait
Lazz uens dein helf werden schein,
Mir unde ouch dem hêrren mein,
Daz gedien ich iemer alz ich sol.
Ich gan ouch dir der êren woel,
Ob du mich deiner hilf werst
unde wizze, swez du an mich gerst,
Daz laist ich gern sicherleich,
Dar zue artus, der chuenich reich,
Sol dein wirde meren.
Er pringet dich ze den êren,
Der dich mac genuegen.
Daz wil ich gerne vuegen,
Wil du uens helfe pringen.
Ich wil dich nihtez dwingen,
Wan daz du gern tuen wil.
Deiner tugent ist sô vil
unde deiner hoehen êren,
Du solt dich selben leren>,
Sprach garel, der helt gemait,
 <
Wiz ledich deiner sicherhait
Duerch deiner werdichait loen .>
dô sprach der wilde eskilabon:
 <
Mein helfe sol staet sein.
Artusez chumberleicher pein,
Der sol die werlt rewen.
Nû hab ûf meineu trewen,
Sein lait hilf ich rechen
unde wil daz alsô zechen,
Daz man mein dâ muezz nemen war.
Tausent rîter wil ich dar
In dein helf pringen,
Die lazzent swert erchlingen,
unde zwai tausent sariant,
Die tragent werleiche hant,
unde tausent schueczen wol geriten,
Von den wirt streiten niht vermiten,
Die vür ich in die helf dein.
Ich wil ouch selb dâ pey sein,
Dâ man mit poynder ritet
unde ritterleichen streitet
unde wil ouch daz vil gerne sehen,
Waz dâ mit streit sol geschehen .>
Alsô sprach der degen snel.
dô vröut sich her garel
unde genad im herczenleiche.
Garel, der ellensreiche,
Sprach zue dem helde: < mich hât dein trost
Von grozzen sorgen erlost,
Wan ich pin deiner helfe vro .>
Eskilabon, der lat in dô
Mit im ûf sein veste.
 <
Mein gevangen geste,
Die solt du umb helf piten.
Von ir chainem wirt vermiten,
Er tue ez willichleiche.
Nie chaiser wart sô reiche,
Er moechte ir helfe wesen vro .>
Mein herr garel lobt im dô,
Er wolte die nachtselde pei im nemen.
Dez moecht ouch in vil wol gezemen,
Wan in der wirt vil wol behielt.
Sein hercze ganczer tugende wielt.
ûf stuenden si dô paide sant,
Der wirt nam in pei der hant
unde giengen mit ein ander dan,
Alda der vürste gilân
Von dem oersse erbeizzet waz
Nider ûf daz gruene graz.
Den enphie der wirt mit trewen wol,
Alz man die lieben geste sol.
Dez dancht im zuechtichleiche
Gilam, der ellens reiche.
Si sazzen nider ûf daz lânt.
Alrerst wart dem wirt erchant,
Daz im der vürste gilân
Entschumpfiert drei man
Der pesten rîter, di man vant
Ueber al dez werden vürsten lânt.
Dez wart mein herr garel vro.
Der wirt sprach mit zuechten dô:
 <
Mein ungeluekche ist worden schein
An mir unde an den rittern mein.
Mir misselânch sô sere nie,
Swaz ich hân gestriten ie,
Seit ich ez von erst begunde,
Uencz heute an dise stuende.
Doch wil ich mein chlage lân,
Seit ez erwenden niemant chan.
Ich lob dez unsern hêrren christ,
Daz ez alsô ergangen ist,-
Seit dez niht rat moechte sein,
Mir wurde benomen deu êre mein-
Daz mir doch hât gesiget an
Von hoher art ein werder man .>
Alsô sprach der degen guet.
Nû hoeret, waz der chnappe tuet,
Den garel, der wigant,
Pey dem wurczgarten vant.
Der viench die mueden oersse zehant,
Iesleichez er besunder pant
unde erstreich si wol, dez waz in nôt,
Alz im sein hoebschait erpot.
Dar nach er zue den rittern gienc.
Eskilabon dâ niht enlie,
Er näm den chnappen sunder dan,
ûf die puerch enpot er san
Den rittern al geleiche
unde den vrouwen minnichleiche,
Daz siz sô an viengen
unde wirdichleich enphiengen
Sein werde geste.
Gein dez hêrren veste
Der chnappe palde gachte,
Deu mär er prachte
Den vrouwen ûf den palas,
Swaz in dâ enpoten waz
unde ouch den rittern ueber al,
Von vröuden wart dô grozzer schal
Von der gevangen ritterschaft.
Die heten hoehez muetez chraft,
Daz si ledich solden sein
unde daz ir chumberleicher pein
Alsô wol verendet waz.
Vil schier wart der palas
Vil wol gefeitieret
unde die vrouwen wol geziert
Mit tiwern chlaydern reiche.
Die rîter al geleiche
Die heten sich nû dez bedacht,
Daz irew oersse wâren pracht
ûf den hof vür den palas.
Iesleichez wol verdechet waz.
Die gevangen rîter niht lânger piten,
Mit schalle si von der puerge riten
Uender vier panir prait.
Vier hundert rîter gemait
Waz der gevangen ueber al.
Vier pusaewnen gaben schal
Vor in den perch hin ze tal.
Der galm in die puerch erhal.
Suest sach man die gevangen chomen,
Die heten alle einen schilt genomen,
Dez varbe, deu gab swarczen schein,
Dar ûf poygen gueldin
wâren geslagen reiche.
Den vuertens alle geleiche
Niwan von dem mären,
Daz si gevangen wären.
Ie hundert uender einem panir riten,
Mit vil ritterleichen siten.
Daz waz ein swarczer samit reich,
Dar in gesniten maisterleiche
Drey poygen härmin.
Die keten wâren gueldein,
Dâ mit si wâren geslozzen.
Die rîter unverdrozzen
Cherten von der puerge dan
Hin nider ûf den gruenen plân.
Nach den vür dez wirtez schar
Under vier paniren liecht gevar,
Die wâren weis sne var,
Dar innen swebet ein zoeblin ar.
Der rîter ouch vier hundert waz.
Pei dem urvar ûf dem graz
Wart ein buhurt hertichleich.
Die gevangen rîter vreuten sich,
Daz si ledich solden sein.
Daz wart dez tagez vil wol schein,
Wan si sô chuenstleichen riten,
Mit sô ritterleichen siten,
Daz man ez gerne moechte sehen
unde in gueter dinge iehen.
Dez namen ouch die vrouwen war.
Gegen in habt dez wirtez schar
Mit vil ritterleichen siten.
Von den wart chuenst niht vermiten.
Si chunden schone riten.
Nû waz ouch an disen zeiten
Eskilabon, der werde man,
Ueber daz wazzer ûf den plân
Mit seinen werden gesten choemen.
Mit vröuden, sus hân ich vernomen,
Wuerden si enpfangen.
dô daz waz ergangen,
Gein der puerge si dô riten.
Mit vil ritterleichen siten
Huebens aber ir puhurt an,
Die geste unde ouch dez wirtez man.
Dâ wart der schilte presten grozz.
Manich hurt dô sô lut erdoz,
Sô si dew oersse triben dar.
Die geste unde ouch dez wirtez schar
Taten wol ir chuenste schein,
Dâ von muest der puhurt sein
Dest herter, dez ich wänen wil.
Mit disem ritterleichen spil
Salviert man die geste
ûf dez wirtez veste.
Suest ritens ûf deu puerch dan,
Der wirt, die geste unde sein man,
unde erbeizten vor dem palas,
Der schoen unde wol geheret waz.
Eskilabon, der wigant,
Nam gareln pei der hant,
Anderthalbe gienc gilân,
Die paide vuert er sunder dan
An ir haimliche gemach.
Dar nach schier daz geschach,
Daz man daz harnasch unde deu wappenchlait
Von in enpfie . dô waz berait
Von pfelle chlaider reiche
Den zwain al geleiche.
Der wirt choem auz dem harnasch sein.
Von pfelle, der gab liechten schein,
Reicheu chlaider lait er an.
dô gienc der hoechgelobte man
Dâ er sein geste vant.
Die heten paide al zehant
Den harnasch ram von in getân
unde heten reicheu chlaider an.
Si sprungen ûf, daz waz im lait.
Der werde stolcze wirt gemait,
dô er den werden garel sach,
In seinem herczen er dez iach,
Er gesaehe nie sô schoenen man,
Der alsô saelichleich getân
An allen dingen mochte sein.
Seinez antliczez schein
Luht vür den maien,
Sein art von der veien
Moecht man an seinem leibe sehen.
Swer in gesach, der muest iehen,
Sein leib wär saeldenreiche.
Der wirt in minnichleiche
Pei seiner chlaren hende vie,
Gesellichleich er mit im gienc
ûf den schoenen palas,
Dâ manich werder rîter waz
unde manich vrouwe minnichleich.
Der wirt waz ganczer zuechte reich.
dô si chomen hincz der tuer,
Mit der hende schob er vür
Gareln unde gilân.
Der wirt alz ein hoebscher man
Wolt si dez niht erlân,
Si muesten vor im gan
ûf den schoenen palas weyt.
Her unde dar in aller sit
Lagen senftew plumit
unde manich schoener gulter weyt,
Dâ die rîter solden siczen.
Mit zuechtichleichen wiczen
Waz dez wirtez swester chomen
ûf den palas, sues hân ich vernomen,
Mit vuemfczich iunchfrawen,
Die man gern moechte schawen.
Si wâren ze sehen minnichleich,
Ir aller chlaider wâren reich.
Dar under saz deu schoene maget,
Von der ich ê hân gesaget,
Deu het reicheu chlaider an,
Alz ich daz mär vernomen hân.
Ein reicher pfelle von triant,
Verre aeus der haidenschaft gesant,
Si rockh unde mantel trueg.
Ir leib waz hoebsch unde chlueg
unde ganczer zuechte reiche.
Deu maget minnichleiche
Hiez vrouw vlordiane.
Ir leib waz valschez âne.
Der wirt zue seiner swester gienc,
Pey der hend er sei gevie,
Er sprach: < vil liebeu swester mein,
La dein tugent werden schein,
Erpewt ez meinen gesten wol .>
Si sprach: < swaz ich tuen sol
Duerch deinen willen, prueder mein,
Dez solt du vil gewis sein,
Daz tuen ich willichleichen gar .>
dô pat er die maget chlar
Chussen dise zwen man.
Die maget sprach: < daz sey getân .>
Mit zuechten si hin naher gienc,
Die rîter si mit chuss enpfie,
Alz ir prueder gepot.
Ir munt waz sô rosenrot,
Daz garel unde gilân,
Die zwen hochgelobten man,
In ir herczen muesten iehen,
Si heten dâ vor nie gesehen
Sô minnichleichez antliczes schein,
Noch ein sô rotez muendelein,
Noch ein sô minnichleicheu maget.
Mit zuechten, sô wart mir gesaget,
Nigen al deu iunchfraewelein.
Der wirt bevalch der swester sein
Meinen hern gareln pei der hant.
dô vuert si den wigant
Mit zuechtichleichen wiczen
Al dâ si solden siczen,
Enmitten under der vrouwen schar.
Die iunchfrawe liecht gevar
Saczt in an ir seiten.
Wez moechte nû lânger peiten
Der wirt wolt ouch niht lânger stan.
Gilam, den vürsten, vuert er dan
Zende an dez salez want,
Dâ er ein gesidel vant.
Dâ gesazzen si zue ein ander.
Vloreis unde alexander
Enpfiengen wol ir oehaim wert.
Der het ouch lânge dez gegert,
Daz er sein neven solde sehen,
Im chunde lieber niht geschehen,
unde daz si wâren wol gesunt.
Mit zuechten an der selben stunt
Stuent er von dem gesidel san,
Sein neven pat er zue im gan.
Mit urlaub daz geschach.
Er chuest sein neven unde sprach:
 <
Mich hât deu saelde wol gewert
An ew recht alz mein wille gert,
Daz ich iuch lewentich hân gesehen.
Mir chunde lieber niht geschehen,
Wan ewer lait mir nahen lag.
Mit warhait ich wol sprechen mac,
Ewer chintleichew chraft,
Deu ist ze herter ritterschaft
Noch ze chranch unde ewer leib.
Saget an, geputen eu daz weib,
Daz ir dem wirt hie strittet mit?
Daz waz an eu ein tumber sit,
Daz ir in streitez wertet
unde der aventewer gertet,
Wan er hât sein bluemen sô gewert,
Daz manegem von im ist beschert
Daz laster unde im hoher prîs .>
dô sprach der iung vloris:
 <
Hêrre, ich wil eu der warhait iehen.
Swaz mir laidez ist geschehen,
Dâ sint deu weib unschuldich an.
Mir geriet mein chintleicher wan,
Daz ich hie stritez gerte.
Dez mich vil wol gewerte
Eskilabon, der wigant.
Mit seiner ellenthaften hant
Twanch er mich umb sicherhait.
Durch meinen prueder ich hie streit,
Den het er ê gevangen.
Ich wand, ich moecht erlângen
Den prîs dirre aventewer hie.
Der wan ouch mir niht wol ergie,
Ich wart gevangen alz ouch er.
Mein prueder, der choem vor mir her,
Ich waene, duerch aventewer geriten.
Swaz wir hie êren haben erstriten,
Dez wil ich ungeruemet sein,
Wan ez ist noch heut schein
An uens deu tschumpfentewer .>
Eskilabon, der gehewer,
Die zwen rîter an der stat
Zue ir oehaim siczen pat.
Ietweder dô dez niht enliezz,
Er taet, alz in der wirt hiez,
unde sazzen zue im paide
Mit vröuden sunder laide.
Si wâren ze sehen ein ander vro.
Alexander vraget dô
Seinen oehaim der maere,
Wie er dar chomen wäre
In dez edeln vürsten lânt.
dô sprach der degen wert erchant:
 <
Mir choem ze galis märe,
Wie ez eu ergangen wäre
Hie in disem lânde.
Mein trewe mich dez mande,
Daz ich duerch aventewer her
Reyt unde ouch ûf stritez ger
unde wolt iuch hie erlediget hân.
dô wider rait mir der werde man,
Der hie den prîs hât beiaget.
Maenleich unde unverzaget
Bestunt er mich ûf der heide prait
unde dwanch mich umb sicherhait.
Alz er mein sicherhait enpfie,
Der helt dô dez niht enlie,
Er vraget mich der märe,
Von wannen mein rais wäre.
dô sagt ich im vil rechte gar
Von disen liechten bluemen chlar,
Wie die wâren behuet.
Ich sagt im rechte meinen muet,
Daz ich hie wolt stritez pflegen
Duerch iuch, dez het ich mich bewegen.
dô lie mich der helt gemait
Ledich meiner sicherhait
unde lobte mir geselleschaft.
Deu hât mit stäten trewen chraft
Mein halb al die weil ich lebe.
Got im saeld unde êre gebe
iemer, swar er chere.
An im leit tugende unde êre
unde rechter maenleicher muet.
Dar nach pat mich der helt guet,
Daz ich in vuerte mit mir her,
Daz waz ouch meinez herczen ger,
Daz er hie wolte stritez pflegen.
Alsus pracht ich den werden degen
Durch aventewer in dicz lânt.
Nû hât sein ellenthafteu hant
Vil hoech wirdichait beiaget.
Recht alz ich dir hân gesaget,
Sey wir paide choemen her
Durch der aventewer ger.
Garel ist der helt genant,
Der mit ellenthafter hant
Die aventewer hât erstriten
Mit unverzaegleichen siten,
Alz ir alle wol habt gesehen.
Man muezz im gueter ding iehen.
Er ist unwandelbaere .>
Elleu diseu maere,
Die saget er offenleiche.
dô wart der ellensreiche,
Garel, gepriset sere.
Man gab im lobez mere
Dann ich eu gesagen chan.
Pedeu weib unde man,
Die sprachen all geleiche,
Sein leib wär êren reiche.
Der wirt zue gilamen sprach:
 <
Ich waiz wol, daz ich nie gesach
Chainen helt sô loebeleich.
Sein leip ist chlar unde ellensreiche.
Dar zue hât er zuechte vil.
Nû wizzet, daz ich iemer wil
Im dez hoehsten prises iehen
vür alle, die ich hân gesehen.
Deu saelde hât zue im gesworen.
Zue seinem ellen aeuz erchoren
Wil ich niht geleichen,
Seyt er sô ritterleichen
Mein aventewer erstriten hât.
Sein lob vil dest hoeher stat
unde ist mein lob verswunden,
Meinen maister hân ich vunden
An im, der mir hât an gesiget.
Sein prîs vür alle prise wiget .>
Der wirt sprach: < dez wil ich iehen,
Swaz mir ist von im geschehen,
Dez wil ich chain laster hân,
Seyt er eu hât gesiget an,
Hêrre mein, her gilam,
Meiner tschumpfentewer ich mich niht scham,
Seyt eu von im misselânch
unde iuch umb sicherhait bedwanch,
Wan ich erkenne iuch lânge wol.
Swaz ein rîter tuen sol
Ze ritterleicher manhait,
Dar ûf ist ewer leib berait.
Daz hât man ofte an eu gesehen
unde wil ich eu der warhait iehen,
Daz ir der pesten ainer seit,
Der indert lebt pei diser zeyt,
Alz ich von eu vernomen hân .>
Hie süln wir dise red lân.
Garel, der degen valschez laz,
Mit zuechten pei den vrouwen saz,
Die chuerczten im die stuende.
Der wirt im dez wol guende,
Swaz im dâ ze êren wart getân.
Dez wirtez swester vlordian,
Der plichk gab vil liechten schein,
Si unde ir iunchfraewelein,
Deu heten suezzen gelimpf.
Si machten im vröude unde schimpf,
Daz im deu weil wär
Churcz unde âne swaer.
Der rede si nû hie genuech.
ûf den palas man trueg
Pedeu tischlachen unde prot.
Der wirt mit zuechten daz gepot,
Man richt die tisch ueber al
Alumbe ûf dem weiten sal.
Der wirt alz ein hoebscher man
Sprach zue dem vürsten gilân:
 <
Hêrre, behalt uens dise stat .>
Sein neven er zue im siczen pat
unde mer rîter, die er dâ vant,
Die saczte er an die selben want,
Dâ er selbe siczen wolde.
Dar nach, alz er solde,
Gie er zuechtichleichen dan,
Dâ er gareln, den werden man,
Saczte unde die swester sein
unde alle die iunchfrawelein
unde pat si vast ezzen.
Dar nach wart niht vergezzen,
Swaz der gevangen rîter waz.
Ein halb ûf dem palas
Saczte er si ritterleich,
Der wirt waz ern reich,
unde pat ir werde rîter pflegen.
Dar nach saczte der werde degen
Mit zuechten an die vierden want,
Swaz er dâ rîter stende vant,
Sein mac unde ouch sein werde man.
Vil iuncherren wol getân
Trugen in daz wazzer dar,
Den rittern unde den vrouwen chlar.
Ein dez herczogen mach
Zuechtichleichen an allen pach
Mit zwen pecken gueldein
unde ein ander iuncherrelein
Mit ainer twecheln weiz gevar,
Die puten daz wazzer dar
Gareln unde der schoenen maget,
Von der ich ê hân gesaget,
Dez wirtez swester wert erchant,
An der man niht wan tuegende vant.
Ietwederz sein hende twuech.
Mit zuechten man vür si trueg
Pedeu zam unde wilt.
Der wirt vil lueczel dez bevilt,
Er pflag ir wol ze prise.
Von trinchen unde von spise
Gab man in wirtschaft vollichleich.
Garel, der degen ellensreiche,
Pey den iunchfrawen saz.
Der stolcze wirt dez niht vergaz,
dô man nû ûf den palas
Al umb unde umb gesezzen waz,
Der wirt, der gienc wider dan
vür den werden garel stan
unde pat in ezzen vaste.
Dem ellensreichen gaste,
Dem pot er daz trinchen dar
unde sprach zue im an allen var:
 <
Hêrre, ir suelt ez hawen vür guet,
Swaz man eu hie ze êren tuet.
Dez pin ich vro unde wizzet daz,
Nie man ueber niemants tisch gesaz,
Dem ich sô wol dez guende,
Daz er gancze wirtschaft vunde.
Mein wille daz niht enirte .>
Dez genat er dem wirte.
Mit zuechten alsô daz geschach,
Der wirt zue seiner swester sprach:
 <
Swester, den gesellen dein
La dir wol bevolhen sein.
Daz dien ich iemer umb dich .>
Deu maget sprach: < swa mit ich
Imz wol erpieten chan,
Daz tuen ich gern .> der wirt gienc dan,
Dâ im sein stat behalten waz.
ûf den weiten palas
Manich iuncherre chlueg
Ezzen unde trinchen trueg.
Man nam ir wol mit zuechten war,
Der rîter unde der vrouwen chlar.
Gilam pei dem wirt saz,
Dez hercze tugende nie vergaz,
Dez wolt der wirt selbe pflegen.
Nach dem saz ein werder degen,
Gilams neve alexander
unde ein rîter, der hiez liander,
Der waz geporn von testregeiz,
Der lântgrave von charneis,
Von erekez lânt gestrîchen her
Duerch der aventewer ger.
Nach dem saz der iung vloris.
Mit dem az ein rîter gurtis,
Der ouch dâ gevangen waz,
Der waz gehaizzen benemias
unde waz von raguleis geporn,
Sein manhait waz aeuz erchoren,
unde waz ein vürste reiche.
Ich mac si all geleiche
Mit namen niht genennen,
Ich chan ir niht erchennen,
Si wurden mir ouch niht genant,
Die duerch aventewer in daz lânt
Von vremden lânden strîchen dar
unde duerch dez wirtez swester chlar,
Daz si die erwerben wolten.
Darumb si hie dolten
Chumber alle geleich.
Manich rîter ellens reich,
Die muesten dâ gevangen sein
Duerch der iunchfrawen liechten schein.
Di rede wir nû lazzen.
dô si mit zuechten gazzen,
Man hueb die tische von in dan,
Pedeu von vrouwen unde von man.
Dez waz ouch zeit . dô man dâ gaz,
Manich rîter pei den vrouwen saz.
dô hiez der vürste märe
ouch sein videläre
Machen einen schoenen tancz.
Die rîter unde die vrouwen glâncz
wâren schir ze tancze berait.
Garel, der stolcze helt gemait,
Vuert die maget werde erchant,
Deu vlordiane waz genant,
Zue dem tancze an seiner hende.
Ein schapel waz ir gepende,
Von gestain unde ouch von golde
Geziret alz si wolde,
Daz chuende reicher niht gesein.
Ir antlicze gab liechten schein.
Der wirt den vürsten gilân
Vuerte pei der hende dan
Anderthalben an ir hant
Gilam ( den vürsten) wert erchant.
Dâ wart ein hoebscher tancz.
Ir aller vröude, deu waz gancz.
ouch moecht man dâ schawen
Ie zwischen zwain vrouwen
Einen chlaren rîter tanczez pflegen.
Si heten trawrens sich bewegen.
Der wirt si dâ mit erte,
Den tancz er selbe merte.
Suest wâren si an tancz vro.
Den rittern unde den vrouwen dô
Waz pedeu samft unde wol,
An tancze niemant traewren sol.
dô der tancz nam ende
An alle missewende,
Garel unde gilân
Dez wirtez swester prachten dan
Mit zuechten wider an ir stat.
Ietwedern si zue ir siczen pat.
Daz taten si doch paide.
Ie ein rîter ( sunder laide)
Zwischen zwain vrouwen saz.
Von dem wirte wart erlaubet daz.
Ich wäne, die niht vergazzen,
Daz si pei ein ander sazzen.
Si retten von minne etwaz,
Manich werder rîter valschez laz,
Die sazzen zuechtichleichen hie.
Der tag gein dem abent gienc
unde begunde deu nacht zue dringen.
Der wirt hiez trinchen pringen.
Nû trueg man mit zuechten dar
Den vrouwen unde den rittern chlar
Manegen chopf gueldein.
Moraz, chlaret unde wein,
Dez wart dar getragen vil.
Dar nach, alz ich eu sagen wil,
Die vrouwen vueren an ir gemach,
Mit urlaube daz geschach.
Mein vrouwe vlordiane,
Deu suezze valschez âne,
guot nacht ze rittern allen nam.
Garel unde gilam
Die maget prachten hincz der tuer
unde ein lueczel dâ vür.
Von den schiet si minnichleich.
Deu maget salden reiche
Pot guet nacht in paiden.
Suest wuerden si geschaiden.
Die rîter giengen wider in,
Die iunchfrawen mit zuechten hin,
Dâ si gemachez wolten pflegen.
Der wirt het sich dez bewegen,
Daz er ruewe wolt hân.
Die zwen rîter vuert er dan
unde saz mit in dar nider.
Die rîter all wider
Zuechtichleichen sazzen.
Si chuenden sich wol mazzen
Unfuege unde valschait.
Von dem wirt man noch sait,
Er wär an elleu valscheu mail
unde het sô hoher êren tail
unde prises alsô vil beiait,
Daz man sein lob von recht sait,
Alz mir deu aventewer iach.
Nû waz den rittern ir gemach
Gepruevet ritterleich.
Der wirt zuechtichleich
Vraget dise zwen man,
Ob si wolten slaffen gan,
In wär gepruevet ir gemach.
Garel zue dem wirt sprach:
 <
Daz tuen wir gerne, swenne ir welt .>
Eskilabon, der werde helt,
Wolte si dez niht erlân,
Er wolte selbe mit in gan,
Dâ si solden ruewe hân.
Suest gienc er mit in paiden dan.
Daz waz duerch zuecht in paiden lait.
Vil manich rîter gemait
Von ir gesidele sprungen,
Die in hin naher drungen
In ein chemenaten,
Deu waz vil wol beraten
Mit zwain petten herleich.
Ez wart nie chuenich alsô reich,
Er moechte dar an gelegen sein.
Zwai dechklachen zoeblin
wâren dar ueber gezogen,
Mich hab deu aventewer betrogen,
Man schuef in gueten gemach.
Garel zue dem wirt sprach:
 <
Hêrre, ir mueget wol slaffen gen.
Ir habt uens êren vil getân,
Daz dien ich gerne iemer mer .>
Nû trueg man slaftrinchen her,
Pedeu moraz unde wein.
Die choepfe wâren gueldein.
dô si getrunchen, der wirt gienc dan
Mit urlaub alz ein hoebscher man
unde pat si semftez slaffez pflegen.
Von danne gienc der werde degen.
Die rîter all geleiche
Vil gezogenleiche
Mit urlaube giengen dan.
Garel unde gilân,
Die entschuechten iuncherrelein,
Die gaben von art liechten schein,
unde enphiengen ander ir gewant.
dô legten si sich sa zehant.
Gareln waz der ruewe nôt,
Alz im deu muede gepot,
Wan er den sumerlângen tag
Vil manegen ellenthaften slag
Het gegewen unde enpfangen,
Uencz daz der schein ergangen
Waz vil nach uencz an daz ende,
ê er mit seiner hende
Den wirt sicherhait bedwanch.
Der wirt ouch mit der muede ranch.
Er waz ouch stritez ueber laden.
Doch heten si chainen schaden
 (
An ir leib enpfangen .)
Der strit waz ergangen
In paiden saelichleiche.
Eskilabon, der reiche,
Waz ouch choemen an sein gemach.
Dez morgens, dô der tag ûf prach,
Dâ lagen si niht lânger dâ.
Si stuenden ûf unde giengen sa
Dâ man dem wirte ein messe sanch.
Pedeu ir hercz unde ir gedanch
Waz ze got rain unde guet.
Si paten got, alz man noch tuet,
Daz er ir er unde ir prîs
unde ouch ir lewen in aller weiz
Behuete unde ouch geruechte pflegen.
dô man nach der messe den segen
Enphie unde dâ gesungen waz,
Sie giengen ûf den palas,
Der wirt unde sein geste zehant,
Dâ man den tisch geraitet vant
unde manich gesidele reiche.
Gechlaidet wunnichleiche
Sach man dez wirtez swester choemen
Mit ir vrouwen, suest hân ich vernomen.
Der wirt dô meinen hern gareln vie
Pey der hende unde gienc,
dô er sein swester sach.
Zue ir er zuechtichleichen sprach:
 <
Herczen libeu swester mein,
Ich bevilch dir den gesellen dein,
Dez solt du mit vleizze pflegen .>
Mit zuechte saczte der werde degen
Die rîter alle geleiche.
Gilân, der vürste reiche,
Muest aber sein gemazze sein.
Moraz, chlaret unde wein
unde von speise grozze wirtschaft,
Die gab der wirt mit trewen chraft.
dô si mit zuechten heten gaz,
Garel dô niht lânger saz,
ûf stuend der ellensreiche
Mit urlaub zuechtichleiche,
Er pat si alle siczen.
Er sprach mit gueten wiczen:
 <
Hêrre wirt, seit gemant,
Daz mir lobt ewer hant,
Daz ir der red icht ab gat
unde die gevangen rîter lat
Ledich duerch den willen mein.
darumbe wil ich iemer sein
Mit dienst, alz ir gepietet mir.
Hêrre, ich getrawe eu wol, daz ir
Behaltet ewerz gelubez chraft,
Daz diseu edele ritterschaft
Duerch meinen willen ledich sei.
Hêrre, ir suelt si lazzen vri,
Dez hawet ir lob unde êre,
Ich gediens ouch iemer mere .>
Der wirt sprach: < hêrre, daz sei geschehen.
Swa ich mich hân ueber sehen
Gein in, herr, daz ist mir lait.
Herr, durch ewer wirdichait,
Dez erwerbet mir ir hulde,
Daz si die grozzen schulde
Verchiesen>, sprach der werde man,
 <
Ich hân uengefuege an in getân,
Dez wil ich mich hie schuldich geben
ûf ir genad unde wil mein lewen,
Swaz ich dez ze leben hân,
In buezze wesen under tan
Umb die selben missetat.
Daz sein niemer werde rat,
Von dez schulden ich gewan,
Daz ich hân missetan
An manegem degen her
unde mir selben michelz mer .>
Alrerst er offenleiche veriach,
Von welhen schulden daz geschach,
Daz er die rîter alle vie
unde ir chainen ledich lie.
Dâ waz vrians schuldich an.
Garel unde gilân,
Die paten zuechtichleiche
Die rîter alle geleiche,
Daz all ir veintleicher zorn
ûf den wirt wär verchoren
Laeuterleich an allen haz.
Die rîter lobten alle daz
unde iahen alle gemaine,
Vrians wär alaine
Schuldich an ir swäre
unde daz der wirt wäre
Vrei vor aller valschait.
Vrians laster, daz waz prait
unde wart dem wirt gar vergeben,
Daz in vanchnuesse ir leben
Manich rîter het verslizzen dâ,
Der hohen prîs het anders wa
Mit ritterschaft beiaget.
Garel, der degen unverzaget,
unde ouch sein geselle wert,
Ietwederr urlaubes gert
Von dem wirte unde von der vrouwen chlar.
dô sprach der wirt an alle var:
 <
Herr, durch den willen mein
Geruechet hie noch lânger sein
Uencz eu berde berait
Nach ewern willen wappenchlait.
Deu ewern sint verhauen.
ouch paten si die vrouwen,
Daz si noch lânger dâ beliben
Uencz in ir muede wuert vertriben
unde ouch die rîter wuerden berait
Ze der vart, die mit manhait
Der wirt het gevangen .>
 <
Dez lat iuch niht belângen>,
Sprach der wirt, < dez habt ir er
unde gewinnt prises dester mere,
Swenn ir si vueret mit eu hin.
Ez wirt eu an êren ein gewin.
Ir muegt ir gern piten
unde lat si mit eu reiten
Von hinnen chuerczleichen .>
Sô sprach der êren reich.
Daz lobten si im paide dô.
Dez wurden die rîter alle vro,
Daz si ir wolten peiten
unde si mit in solden reiten.
Nider sazzen vrouwen unde man.
Der wirt, garel unde gilân,
Die drei besunder giengen,
Ir dinch si suest an viengen,
Si wurden dez ze rat dâ,
Daz si die rîter wolten sa
Gareln umb helfe piten
Mit vil zuechtichleichen siten.
Die red wir nû lazzen.
Si giengen wider unde sazzen.
Nû trueg man trinchen vür si her,
Vil schoen nach dez wirtez ger,
Den rittern unde den vrouwen chlar.
Man pflag ir wol an allen var.
dô nû ûf dem palas
Alumb unde umb geschenchet waz,
ûf stuend der wirt unde red
Sein red nach des gastes pet.
Die rîter pat er siczen.
Mit zuechtichleichen wiczen
Saget er in daz mär,
Wie dar choemen waer
Garel, der chuen wigant,
Von pritanien in daz lânt
unde wie er von artuse waz geriten.
 <
Ir helde, er haizzet iuch dez piten,
Daz ir in ewerr helfe wert.
Ich rat eu, seit erz an iuch gert,
Helfe, daz ir helfet im.
ûf mein trewe ich daz nim,
Daz stet eu loebleichen an,
Wan iuch hât der werde man
Von meinen handen genomen.
Ir muegt im gern ze helf choemen,
Daz hât verdienet wol sein hant.
Ir edeln rîter, seit gemant,
Daz ir habt umb er
Vil dikche gewaget sere
Pedeu leib unde guet.
Swer ie rechte wart gemuet,
Der ist dem pidern manne hold.
Diser rîter hât daz wol versolt,
Daz ir in nû niht enlat,
Seyt er iuch hie erlediget hât,
Ir helfet im duerch ewern prîs.
Daz rat ich>, sprach der vürste wis,
 <
Daz ist meinez hern gareln pet .>
dô lobten si im an der stet
Mit gemainem muende
Helfen an der stuende
unde iahen alle geleiche.
Die helde ellensreiche
Iahen, ez wär pilleiche,
Daz si mit dienst willichleiche
Im alle solden pei gestan.
Dez vröud sich der werde man,
Garel, der degen wert erchant,
Der stuend ûf unde sprach zehant
Vil gezoegenleiche
Zue den rittern alle geleiche:
 <
Ewer helfe geit mir vröuden vil
unde wizzet, daz ich iemer wil
Eu dienstez wesen undertan
Die weil unde ich mein leben hân .>
Er danchte in mer danne vil.
Der red ich nû gesweigen wil.
Der wirt seiner geste pflag
Vil wol uencz an den sibenden tag.
Si wolten dâ niht lânger sein.
Alrerst wart an dem wirt schein,
Daz er ganczer tugende pflag,
Wan er der chost sich bewach,
Alz ich daz maer vernomen hân
Vier hundert schoener chastelân,
Der pesten, deu man indert vant
Ueber al dez edeln vürsten lânt,
Deu gab der edel wigant
Mit seiner willichleichen hant
Den gevangen rittern gar.
Ir harnasch, daz si prachten dar,
Daz waz schon behalten.
Suest chuent er zuechte walten,
Daz er sei schon von im liez.
Der wirt in dar tragen hiez
Harnasch unde wappenchlait,
Dar zue iesleichem waz berait
Ein newer schilt unde gancz,
Pedeu veste unde glâncz,
Rechte alz si wâren choemen dar.
dô si nû alle wâren gar
Gewaffent wol ze prise,
dô hiez der vürste weise
ûf den palas pringen dar,
Schoen unde liecht gevar,
Gareln seineu wappenchlait.
Deu erzaigten grozze reichait
Von gestain unde ouch von golde,
Alz er selbe wolde.
Seinez schildez dach waz härmein,
Dar ûf ein pugel gueldein,
Die ziert manich edel stain.
Von zobel ein pantel erschein
Dar under in der gebäre
Alsam ez lewentich wäre.
Die spangen gueldein unde prait,
Die ûf den schilt wâren gelait
Al umb unde umb ûf den rant,
Die porten wâren von triant,
Dâ mit der schilt geriemet waz.
Smaragde, rubin unde adamas,
Die wâren dar in verwiert,
Die pukgel ris geziret
Mit manegem edeln staine,
Grozz unde klaine,
Die gaben wunnichleichen schein.
Al deu zimirde sein
Waz pedeu tewer unde liecht,
Alz mir deu aventewer gicht.
Dez wirtez swester choem gegan,
Deu wolt dô dez niht enlân,
Si wappent zuechtichleichen
Gareln, den ellensreichen
unde gab im ze stewre
Einen wappenrochk vil tewre.
Der waz von weizzen seiden plânch,
Pedeu weit unde lânch,
Dar ûf von zobel zway pantel.
Den pat si den degen snel
Duerch ir willen vueren dan.
Garel, der wol gezogen man,
Genadet ir zuechtichleiche.
Nû waz der ellensreiche
Gilân in sein harnasch choemen,
Alz ich daz maer hân vernomen.
Dez schilt waz gruene alsam ein graz,
Von goelde ein lew dar ûf waz
Erhawen, der gab liechten schein.
Sein wappen rochk, der muese sein
Von azagauch ein gruener samit,
Pedeu lânch unde weit.
Nû heten dise zwen man
Geleget al ir harnasch an.
Der wirt sprach zue dem rîter snel:
 <
Hêrre mein, her garel,
Ewer hant hât hie den prîs beiaget
unde dise minnichleiche maget,
Mein swester, deu hie stat,
Ewer hant deu erstriten hât,
Mit der schaffet, waz ir welt .>
dô sprach der zuechtereiche helt:
 <
Sol deu maget wesen mein,
Ewer swester, deu sô liechten schein
hât, dez pin ich iemer vro
unde wizzet unde stuende mein dinch alsô,
Daz ich moechte beleiben.
unde mit ir deu zeit vertriben,
Dez waer ich vro unde gemait.
Herr, duerch ewer wirdichait,
Ir sult mir si behalten.
Lat mich got dez lebens walten,
Ich sol ir trewe erzaigen.
Ist awer, daz ich der vaigen
Einer pin, sô chuemt ir wol,
Daz ich ez niht umbevahen sol.
Ich waiz niht, wie ez mir ergat.
Ist, daz mein dinch sô ewen stat,
Swenne ich her wider reit,
Dâ wider ich niht enstreit,
Ich laist gern ir gepot.
Dâ mit wil ich bevelhen got
Ir rainen leib unde ouch ir lewen,
Der muezze ir saelde unde êre geben
unde geruech ir êren iemer pflegen .>
Urlaub nam der werde degen
Von der maide wol getân.
Er sprach: < nû wizzet, daz ich willen hân,
Daz ich eu iemer dienen wil.
Ewerr tugende ist sô vil
unde ewerr rainen guete.
Got ewerr êren huete .>
Deu magt sprach: < ich pit dez got
Mit gueten trewen suender spot,
Daz er iuch bewar vor aller nôt .>
Dem rîter si mit zuechten pot
Ir chues unde sprach zue dem degen pald:
 <
Hêrre, nû seit in dez gewalt
Ergeben, der eu beschaffen hât.
Ob ewer dinch eu wol ergat,
Dez pin ich herczenleichen vro .>
Dez genad er der schoenen dô
unde nam urlaub ueber al
Von den vrouwen, die ûf den sal
Mit der iunchfrawen wâren choemen.
Im moechte an sälden wol gefromen
Manich rainer segen, den im pot
Vil manich muendel rot.
Gilân, der degen niht enlie,
vür die schoenen maget er dô gienc,
Mit zuechten er urlaubez gert.
Der daucht si ouch ir chuessez wert
unde pat in goet behueten.
Dez genadet er ir gueten.
Gilân, der ellensreich,
Schiet mit urlaub zuechtichleich
Von den vrouwen allen.
Mit zuechten âne schallen
Nach urlaub drungen dar
Ze den vraewen deu gevangen schar,
Die heten chaeume dez erpiten,
Daz si nû vroeleich riten
Iesleicher swar in daucht guet,
Dez vröud sich ir aller muet.
ûf den hof vür den palas
Ir iesleichem choemen waz
Sein oersse, sein sper, helm unde schilt.
Den wirt vil lueczel dez bevilt,
Er reit mit den rittern dan
Wol meile lânch ueber den plân,
Er unde sein rîter gar.
Garel, der stolcz degen chlar,
Der wil nû von in reiten.
Wez mac er lenger peiten,
Seyt den unverzagten
Hercz unde gedanch iagten
Gein chanadich in daz lânt.
Urlaub nam der wigant
Von in allen unde sprach,
dô er die rîter halden sach,
Die er in vanchnuesse vant:
 <
Ir edeln rîter, seit gemant,
Seit ir mir helf lobt hât,
Ich pit iuch dez, daz ir icht lat
Duerch ewer selber er,
Ich wil iuch piten mer,
Daz ir duerch ewer wirdichait
Ze den naechsten pfingsten seit berait
unde choemt her wider in dicz lânt,
Wan mir ist daz vil unbechant,
Wa ich iuch anders vinden sol.
Ich getrawe dez ewerr manhait wol,
Daz ir hie wartet dez poten mein.
Ir suelt pei meinem vrewnd hie sein.
Ich sende eu meinen poten her .>
Deu pet waz ouch dez wirtez ger,
Daz si dar wider solden choemen.
dô si daz heten vernomen,
dô lobten si im al zehant,
Daz si wider in daz lânt
Ze den nächsten pfingsten wolten choemen.
Hie wart urlaub genomen
Von den rittern al geleich
unde von dem wirt êren reich.
dô paten si sein goet pflegen.
Hin reit der ellensreich degen.
Der edel vürste gilam
Nam urlaub, alz im wol gezam,
Von dem wirt erenreiche
unde von den rittern al geleiche.
War dô iesleich rîter vür,
Deu aventewer mir dez niht swuer.
Gilân unde vloris
unde alexander, der guertis,
unde garel, der werde man,
Die riten mit ein ander dan.
Der wirt chert wider ûf belamuent
Mit seinen rittern an der stuent
unde schuef sein dinch nach êren wol,
Alz ein edel rîter sol.
Eskilabon, der milte,
Der gevangen rîter schilte
Hyez ûf seinen palas,
Der schoen unde weit waz,
Alumbe hahen an die want.
Dar obe man geschriben vant
Der rîter namen unde ouch ir art,
Von welhen lânden dar ir vart
Nach aventewer waz getân
unde wie si der werde man,
Garel, mit strite erloeset hât.
Ob den schilten ouch geschriben stat,
Wie er die aventewer prach.
An den schilten man ouch sach
Iesleichez waffen liecht gevar.
Die schilt hieng er duerch daz dar,
Swenne iemant vremder choem dar,
Daz er näm der schilt war
unde ouch dâ pei erchant
Die chuenen wigant,
Die in daz lânt duerch prise riten
unde nach der aventewer striten.
Daz tete der wirt duerch seinen prîs.
Er waz hoebsch unde wise
unde an allen tugenden gar vol choemen.
Von im vil dichk wart vernomen,
Daz er hohen prîs beiaget.
Deu aventewer uens saget,
Daz garel, der werde man
Mit urlaube von seinen gesellen dan
Schiet vil zuechtichleiche,
Der degen ellensreiche.
dô paten si sein got pflegen
unde in niht lazzen uender wegen.
dô wart ein vreuntleich schaiden
Von den gesellen paiden.
Gilân sprach: < vil werder degen,
Got muezze deiner êren pflegen
 (
unde deinen werden leib bewaren)
unde lazz dich saelichleich gevaren
unde wizze, daz ich dez pin vro,
Ob ez iemer chuemt alsô,
Daz ich dich mit vröuden sol sehen,
Sô chuend mir lieber niht geschehen .>
Dez genad im mein herr garel.
Urlaub nam der degen snel
Von in vil minnichleiche.
Hin reit der ellensreiche
Gein chanadich ûf sein vart,
Dâ im hin gezaiget wart.
Hie wart lânger niht gepiten,
Gilân unde die zwen riten,
In waz deu strazze wol bechant,
Hin haim in ir vater lânt.
Si wurden wol enpfangen dâ.
Gilân sait mit zuechten sa
Seinem swager märe,
Wie der lobebäre
Garel die aventewer prach
unde swaz ze belamuent geschach.
Dez vreuten si sich alle geleich.
Garel, der degen ellens reich,
Wart zue den pesten dâ gezalt.
Der herczoge von pergalt,
Retan, der vürste reich,
Chlaget dô vleizzichleich,
Daz er mit in dar niht waz choemen,
Wan er im het benomen
Sein chumerleich swär.
Hie lazzen wir daz mär
unde sagen von dem werden degen,
Der sich der rais het bewegen
Gein chanadich die verren vart.
Garel, der sich nie gespart
An streit unde ouch an manhait,
Mit vrag er gein dem lânt rait.
ouch suecht er aventewer.
Nach eines wegez stewer
Choem er in einen wilden walt,
Dar inne rait der degen palt
Den tag uencz an den abent gar.
Nû enwesse der edel rîter, war
In dew strazze weiste.
Alsus choem der gepreiste
Ze einer vesten chlause.
Dar inne waz mit hause
Ein man, der der strazze pflag.
Pedeu nacht unde tag
Waz dez sit ungehewre,
Alleu guet waz im tewre.
Der wolt niemant vür lân,
Er wolt von im ze pfant hân
Pedeu guet unde lîp.
Er het ein unbeschaiden weib,
Die waz michel unde starch,
Unguet, uebel unde arch.
Si waz gehaizzen videgart.
Sô starchez weib nie wart
Von einer mueter geporn.
Si tete vil manegem man zorn
Mit ir vil unsuezzen siten,
Si endorfte nie man gueter piten,
Daz si im hold wäre.
Si waz unminnebäre.
Ir vreunt hiez purdan,
Der waz ein ungehewer man.
Er chuende niemant êren,
Noch seinen dienst gecheren
Gein chainer slachte man.
Der ungehewer purdan,
Der het besezzen disen walt
unde manegen rîter tôt gevalt
Nuer duerch seinen uebermuet.
Nû choem uenser rîter guet
Geriten gein der klause.
Nû stuend vor seinem hause
Der ungehewer purdan,
Der het ein vestez harnasch an,
Daz er zallen zeiten trueg.
Sein stange, deu wazz grozz genuech,
Vierekke, stälin unde sneit,
Sein schilt waz dikche unde prait,
Sein swert waz lânch, scharf unde guet,
Einen gespiczten staelinen huet
Het er mit einem nas pant,
Wie selten man in guet vant.
Als er den rîter choemen sach,
Zue im er zoernleichen sprach:
 <
Saget an, ir vil tumber man,
Wer geriet eu disen wan,
Daz ir mein strazze habet geriten?
Daz moecht ir gerne haben vermiten.
iuch hât der tievel betrogen.
Ir wert der vraevel wol erzogen,
ê daz ir mir entrinnet.
Swaz ir dar an gewinnet,
Daz ir tumber gauch her chomen sit,
Daz mueget ir geben âne strit,
Swer ez von eu nemen wil.
Ez wirt eu niht ein chindez spil,
Daz eu deu toerhait ie geschach .>
Mein her garel dô sprach:
 <
Hêrre, ir moecht wol reden baz.
Ich verdient nie ewern haz,
Ich choem ouch nie ûf ewern schaden,
Mich hât ouch niemant her geladen
Eu ze schaden>, sprach der helt gemait,
 <
Wan daz ich nach der strazzen reit.
Ich wand, deu strazze wär vri.
Ob eu mein raise lait si,
Daz ich her geriten hân,
hân ich dar an wider iuch tan,
Daz ist mir lait unde wil eu iehen,
Eu ist von mir niht geschehen,
darumbe ir soeltet straffen mich
unde wizzet sicherleichen, daz ich
Von chainem man mere
Gestraffet wart sô sere,
Dem ich niht laidez het getân .>
dô sprach der starch purdan:
 <
Dich hilfet al dein smeichen niht,
Dein chlaffen dunchet mich enwicht.
Ich wil dich lueczel êren,
Dein laster wil ich meren.
Ich wil dich hahen alz einen dieb,
Ez ist dir lait oder lieb .>
dô sprach garel, der werde degen:
 <
Ir chuennet niht, wan scheltens pflegen.
Daz zimt niht einem vrumen man.
Swaz ich iuch gephleget hân,
Daz ist mir sicherleichen lait.
Mein dienst sei eu wider sait .>
Deu red waz dem risen zoern.
Garel, der degen hoech geporn,
Daz sper under den arm slueg,
Daz oersse in hurtichleichen trueg
ûf den risen, ê er sich
Verrichte, dô wart im ein stich,
dô der rîter ûf in treip,
Daz im der drumzaun beleib
In der prust wol ellens lânch
unde daz er sunder seinen danch
Von dem stiche bestrauchte.
Den risen dez bedauchte,
In het der doner geslagen.
Nû sach er aeus der wunden ragen
Den drumzoun von dem sper.
Mit der hende zuechte er
Daz sper aeus der wunden.
An den selben stuenden
Zuchkt garel daz swert.
ûf den risen traib der degen wert
Daz oersse mit sporn, sam er sluege.
ê er die stangen sein erzueg,
dô slueg er im ein wunden grozz.
Daz pluet duerch die ringe vlozz,
Dâ von der ris erzuernet wart.
Von der huertichleichen vart
dô in daz oersse vür in trueg,
Die stangen er nach dem rîter slueg
Einen sô ungefuegen slag,
Daz im daz oersse dar nider lag.
Die stangen zukcht er gahez wider.
Garel lag niht lânger nider,
Von dem oersse er snelle spranch.
Der rise nach im einen swanch
Mit der swären stangen slueg.
Sein snelhait in danne trueg,
Daz im niht von dem slage war.
Mit grimme slueg er aber dar
Nach im ungesmeicht
unde het in gern erreicht.
Seiner snelhait er genozz,
Hinder einen paum, der waz grozz,
Er von dem selben slag entwaich.
Manegen ungefuegen straich
Slueg er nach dem werden man.
Garel von dem risen dan
Entwaich in den chuerczen walt,
Er het in anders tôt gevalt,
Wan daz in die paum vristen.
Mit suest getanen listen
Nerte sich der werde man,
Uencz daz der uebel purdan
In seinem grimme verwuete
unde sich sô sere erpluete,
Daz im an chreften ab gienc.
Garel in dô niht enlie
Chainer slacht ruwe pflegen,
Mit slegen traib in umb der degen.
Er moechte im vor den paumen niht
Geschaden, sô daz maer gicht,
Wan der rise waz sô lânch,
Swenne er die stangen nach im swanch,
Sô irten in die este.
Garel, der nôt veste,
Slueg im manege wunden
In vil churczen stuenden
In deu pain unde in die seiten.
Suest chuend er mit im streiten.
Er slueg im manegen starchen slag.
Sô chreftichleicher sleg er pflag,
Mit paiden seinen handen
Rach er seinen anden
An dem risen vreissam.
Garel an slegen zue nam.
Er slueg im manege wunden grozz.
Der rise die stangen nach im schoz
In die erden wol einer chlafter lânch.
Garel aeuz dem schuzze spranch
unde slueg im ein wunden
An den selben stunden
In ein pain, daz er niht moechte gesten.
Im begunde an chreften abe gen,
Wan er mit dem tode ranch.
Nû het der rise den gedanch,
Daz er in wolt ervallen hân.
dô entwaich im ûz dem vallen dan
Garel, der degen märe.
Der rise vil von der swäre
Recht alz ein turn prast nider.
Von dem valle moecht er wider
Von der erde niht enchomen.
Nû wart ein ruef von im vernomen,
Daz al der walt dar nach erdoz.
Sein stimme, deu waz alsô groz,
Daz er durch den walt erhal
unde daz erhoert disen schal
vrouw videgart, dez risen weib.
Si sprach: < sam mir mein leib,
Mein man, der ist in grozzer nôt.
Er ist von meinen handen toet,
Swer im icht laidez hât getân .>
Einen vesten harnasch lait si an
unde zwo eysnein hosen guet,
Einen staeleinen huet
Si palde ûf ir haubet pant.
Ein stangen zukcht si in die hant
unde einen schilt, der waz prait,
unde ein swert, daz sere snait.
Si hueb sich von dem hause
Vil palde von der klause.
Si wolt rechen iren man,
Swer dem laidez icht het getân.
Innen dez het garel,
Der ellensreiche degen snel,
Dem risen daz haubet ab geslagen,
Daz sol niemant gueter chlagen,
Er waz ein unbeschaiden man
unde het mordez vil getân
Mit seiner hant an manegem man.
dô garel den sichk gewan,
dô gienc der degen dâ er vant
Sein oersse . daz het der valânt
Hinder dem satel ab geslagen.
Daz begunde mein her garel chlagen,
dô er daz oersse totez vant,
dô sprach der chuene wigant:
 <
Daz sein niemer werde rat,
Dez hant dich erslagen hât.
Nû enwaiz ich alrerst, war ich sol.
Dein toet chuemt mir niht ze wol.
Ich mac ze vuezzen niht gegen,
Sol mein harnasch hie besten,
Deu verlust ist mir swär .>
Nû sach der lobebär
Daz starche weib zue gahen.
dô si im choem sô nahen,
Daz si den rîter sten sach,
Zue im si zoernichleichen sprach:
 <
Sag an, wer riet dir den rat?
Ich wän, er dich verraten hât,
Daz du pist choemen in disen tan .>
Nû sach daz weib dort ligen den man,
Dem waz daz haubet ab geslagen.
Si begunde rueffen unde chlagen
Mit ungehewer stimme.
Si sprach aeus zoernez grimme:
 <
Sag an, du ungetrewer man,
warumbe hast du daz getân,
Daz du den man ermordet hast?
darumbe du mir ze pfande last
Pedeu deinen leib unde dein leben.
Dez wil ich dir mein trewe geben,
Daz dir vil laidez von mir geschicht.
Du bestuende sein offenleichen niht,
Du hast in slaffende erslagen
Geleich einem poesen zagen .>
Garel sprach: < ir saget niht war,
Wan er mich offenleichen gar
Stritez noette an meinen danch.
dô half mir goet, daz mir gelânch
An im . swaz halt mir geschicht
Von eu, ich vuercht eu niht .>
Daz weib zornichleichen sprach:
 <
Du arnest al mein ungemach,
Daz du den helt hast erslagen,
Daz wirt dir lânger niht vertragen,
Du muest darumbe hangen .>
Mit ir swären stangen
Lief si in veintleichen an.
Garel, der unverzaget man,
Zukchte mänleich daz swert.
Ze wer stuend der degen wert
Vil vermezzenleiche.
Daz weib vil teuvelleiche
Slueg nach dem rîter manegen slag.
Garel seiner chuenste pflag,
Er huet sich vor ir starchen slegen.
Hinder einen paum der werde degen
Von ir snellichleichen spranch.
Nach im tete si einen swanch,
Daz die rinden von dem paume vlugen
unde die späne ûf stuben
Garel von dem weibe.
Seinem werden leibe
Stuendez degenleichen.
dô muest er ir entweichen,
Wan er voerchte den toet.
In prachte daz weib in soelhe nôt,
Daz er dâ vor nie mere
Gevoercht alsô sere,
Daz im sein êre wuert benomen.
 <
Dir mac ze staten niemant choemen>,
Sprach daz ungehewer weib,
 <
Du muest verliesen deinen leib.
Daz chan niemant understan,
Du hast mir laidez vil getân,
Ich gerich an dir mein herczenlait .>
Garel ritterleichen strait,
Wan er ir lueczel icht vertrueg.
Vil manegen slag er ir slueg
Mit seinem gueten swerte.
Swa er dez ekke cherte,
Dâ snait ez den herten stal.
Die slege wâren an zal,
Die sie tete ûf den rîter chlueg.
Garel ir ein wunden slueg,
Er versnait ir ein pain,
Daz deu vil unrain
Begunde hinchen sere
unde daz ouch si niht mere
Vor der wunden moecht gesten.
Der schad beguend ir nahen gen,
Wan si der witen spruenge vergaz.
Si wart ouch an slegen laz.
Garel si niht ruewen lie,
Mit slegen er ir zue gienc,
Uencz daz si nider wart gevalt.
Ir schelten er ir vergalt
Alsô, daz si sein hohen schaden gewan.
Garel, der vil chuen man,
Daz haubet er ir ab slueg.
Er sprach: < ich wän, ir habt genueg
Engolten ewerr hoechvart.
Daz der ie sô vil wart,
Daz ist eu nû ze schaden chomen.
Ir hiet mir gern den leib genomen
An alle mein schulde.
Ich het wider ewer hulde
Mit meinem wizzen niht getân
unde wolt mich doch verderbet hân.
Daz wolt eu got niht vertragen.
Nû liget ir pedeu hie erslagen,
Daz ist von uebermuet chomen,
Daz eu der leib ist benomen.
Swie ez mir darumb ergat,
Ir seit, der den schaden hât .>
Von den toten gienc er dan.
Nû enweste der iunge man,
War er cheren moechte.
Er gedacht, ob im daz toechte,
Daz er wider cherte.
Er sprach: < ich pin geunerte,
Ob ich niht bevinde,
Wie diczez hausez gesinde
Wider mich gepar,
Daz wil ich ze war
Sicherleichen besehen.
Swaz mir mac dâ von geschehen,
Ez erge mir uebel oder wol,
Daz ist, daz ich versuechen sol.
Ich mac doch von hinnen
Ze vuezzen niht entrinnen,
Dâ von ich niht widercheren wil.
Dezwar, mir ist pezzer vil,
Daz ich mänleich ersterbe,
Danne ich suest verderbe
Von hunger in dem walde.
Mein sorge manichvalde
Muezz got gechlaget sein
unde wär mir doch daz oersse mein
Genesen, sô wuerde sein guet rat.
Swie ez mir darumb ergat,
Ich wil benamen vür mich varen.
Goet, der muezz mich bewaren .>
Suest gienc er gein der chlause.
Nû vand er in dem hause
Weder weib noch man.
Der helt suechen began
In dem haus an allen siten.
Einen schoenen palas weiten
Sach er sten ob dem toer.
Dâ pei ûf einem stain enpor
Sach er ein chemenaten stan
Sô hoch, daz ein maezzich man
niht moechte dar ûf gelângen.
Dar inne lag gevangen
Zwelf schoen maide,
Den waz vor iamer laide,
Wan si heten chainen trost,
Daz si iemer wurden erlost
Von chainer slachte man.
Der ris, der waz sô vreissam,
Daz niemant het chainen muet,
Daz er die iunchfrawen guet
Mit strite von im erloeste
Oder in choem ze troeste
Mit guet oder minne.
ouch waz deu valântinne,
Dez risen weib, alsô gemuet,
Daz si nam chain guet
Von mannen noch von weiben.
Dez muesten dâ beleiben
Die iunchfrawen in der nôt.
Swen si beriefen, der waz toet.
Dez mueste man si meiden,
Dâ von muest chumber leiden
Zway lânde, deu wâren in gelegen.
Die leute heten sich bewegen,
Daz si ir zins alle iar
Vollichleichen prachten dar.
Dez getoersten si niht lazzen.
Purdan, der verwazzen
Het in dem einem lânde erslagen
Den wirt unde het dan tragen
Seinen suen zue seinem hause.
Der lag in der klaeuse
In iämerchleichen panden.
Sein leut im dar sanden
Ir zins, daz er im liezze den leib.
ouch het daz ungehewer weib
Von einem lânde getragen dan
Ein iunchfrawen wolgetan,
Der leib waz vil minnichleich.
Ir vater waz ein vürste reich,
Der hiez amurat von tortuse.
Von dez risen hause
Waz ein tag waide in sein lânt.
Sein weib waz chlarine genant,
Duzzabel, deu toechter sein,
Der plikch gab minnichleichen schein.
Gareln, den helt, dez wunder nam,
warumbe daz wär getân,
Daz dicze gadem alaine
ûf dem hohen staine
Waz gemachet alsô veste.
Dannoch er niht enweste,
Ob iemant dar inne wäre.
Nû gienc der degen märe
Suechent umb die stain want
Uencz er choem dar er die tuer vant.
Deu waz verslozzen sere
Mit einem rigel von êre.
Der waz wol in der mazze grozz,
Dâ man die tuer mit versloz,
Daz in niht moechten zwelf man
Von der stat getragen hân.
ouch waz der stain vor der tuer
Slecht unde prait herfuer
unde sô hoch von der erde,
Daz garel, der werde,
Dar ûf niht chomen moechte,
Wan niemant daz entoechte,
Der die tuer hiet ûf getân,
Wan daz uebel weib oder ir man.
Der waz sô lânch unde sô groz,
Daz er den rigel danne schoz,
Swenne er wolte, mit einer hant.
Der chinde ûf der stain want
Pflag man ofte niht ze wol,
Alz man vrouwen pflegen sol,
Mit trinchen unde mit ezzen.
Ir wart ofte vergezzen,
Man sach in zue vil trage.
Ir vater unde ir mage,
Den wâren si ze verre choemen.
Daz weib het in den leib benomen,
Wan daz man sei dâ mit muest neren,
Ir vater muest dem risen sweren,
Daz er im dar sande
Von seinem vrien lânde
Seinen zins alleu iar,
Daz er den iunchfrawen chlar
Icht benäm daz lewen.
Sues den chinden waz gegeben
Ein leben hart sorchsam.
Niemant sich daz an nam,
Der in choem ze trost
unde si von der nôt erlost,
Wan der ris waz alsô manhaft
unde het alsô grozze chraft,
Daz in nieman torste bestan.
Seines weibez sit waz sô getân,
Swer vor dem risen wär genesen,
Der muest von ir dez todez wesen.
Dâ von getorste nie man chomen
Zue in, suest hân ich vernomen.
Den chinden waz vil ofte we,
Swie wol in waz gewesen ê
Dâ haim pei ir magen,
Die ir vil schoen pflagen.
Daz waz in allez tewer hie.
Aeus dem gadem man si niht lie
Choemen duerch chain ir nôt.
Si wuenschten ofte, daz si der toet
Schaide von der swäre.
Garel, der degen märe,
Stuent vor dem stain unde sprach
Wider sich selben, dô er sach
Die tuer verspiret sere:
 <
Mich wundert iemer mere,
warumbe man dicz gadem hât
Sô vaste verslozzen, daz hie stat
ûf der herten stain want .>
Vil maenleich der wigant
Gie suechen in der klause,
Ob er in dem hause
Indert leut vunde.
Nû choem er an der stunde
ûf dez risen palas,
Der hoech unde weyt waz.
Dâ duerch sô gienc daz puergtor,
Dâ er slueg den risen vor.
Dâ vant er niemant inne.
Er gedacht in seinem sinne:
 <
Mich wundert, waz daz maine,
Daz dicz haus alaine
Ist sô gar an leute,
Oder waz daz bedeute,
Daz ich hie niemant vinden chan,
Weder weib noch man.
Daz ist ein seltsines dinch .>
Nû gedacht der iuengelinch:
 <
Wa muegen dise leut sein?>
Nû sach er ein vensterlein
Ze ende an dez sales want.
Dâ engegen gienc der wigant.
Daz venster waz verslozzen.
Garel, der unverdrozzen,
Prach ez ûf sa zehant.
Dâ durch sach der wigant
Sitzen eine iungen man,
Einen swären poyen het er an
unde zwai eisen an den armen.
Daz begunde dem helt erparmen.
Im lag von eisen ein swärez pant
Umb den hals, in die want
Waz er versmidet sere.
Seiner ruwe waz niht mere,
Wan daz er leinte an der want.
In dem gemach er in vant,
Dez nieman gueter wuenschen sol.
Ich gan getrewen leuten wol,
Daz si got vor dem gemache bewar.
Pain unde arme wâren im par,
Er saz in swacher wat.
Garel, der degen stät,
Vraget in durch daz vensterlein,
Wa von er sô verslozzen muese sein,
Daz er in der prisune lag.
Von der vrag er ser erschrach,
dô er disen rîter sach,
Vil trawrichleichen er sprach:
 <
Owe, hêrre, waz pracht iuch her?
hât iuch iemant gesehen mer
Wan ich alain, dez pin ich vro .>
Garel sprach zue im dô:
 <
Vreunt, dez wil ich dir veriehen,
Mich hât nie man gesehen
In disem hause mer .>
 <
Wolt ir danne leib unde er
Behalten, hêrre, sô volget mir.
Ich rat eu ûf mein trewe, daz ir
Von hinnen gahet palde
unde hewet iuch aeuz dem walde,
ê man ewer werde gewar.
Herr, ich red ez âne var,
unde wirt man ewer innen,
Sô choemet ir mueleich von hinnen
Vor dem, der diser strazze pfliget.
Sein hant hât hie an gesiget
Vil manegem rîter loebleich.
Seiner unguet ist niht geleich.
Swen er ueberwindet,
Chain tugent der an im vindet,
Dem benimt er den leib.
Er hât ein ungehewer weib,
Deu ist noch wirser danne der man.
Si hawent mordes vil getân
Hie an manegem rîter guet,
Dem vil hoch stuent sein muet.
Hêrre, welt ir genesen,
Sô sult ir hie niht lânger wesen .>
dô sprach garel, der helt gemait:
 <
Si tuent nû niemant mer kain lait.
Ich hân seu pedeu samt erslagen.
Vreunt, du solt mit vuerbaz sagen
unde geben mir dein ler:
Ist hie iemant mer,
ûf den ich sol angest hân?
Daz solt du mich wizzen lân .>
dô sprach der gevangen man:
 <
Wär ez iuch sô sälichleich ergan,
Daz ir seu pedeu hiet erslagen,
vür war ich eu daz wolte sagen,
Sô hiet ir hohen prîs beiaget.
Ey, edel rîter unverzagt,
Sagt mir deu mär âne triegen .>
Er sprach: < ich chan niht liegen.
Ir hoechvart solt niht lânger wesen,
Ir ist einez niht genesen
unde wollent si wider ûf stan,
Si muezzen an haubet gan,
Deu slueg ich ab mit meiner hant .>
dô deu mär recht ervant
Der gevangen man, dô wart er vro.
Zue dem hêrren garel sprach er dô:
 <
Ey, aeus erwelter degen palt,
Waz ir êren habt gezalt,
Seit hie gesiget hât ewer hant.
Got hât eu her ze trost gesant
Mir unde ouch vil manegem man,
Den grozzen schaden hât getân
Der ris unde ouch sein uebel weib.
Dez wirt gepriset ewer leib
Von maneger chlaren vrouwen.
Lat mich ewer helf schawen
unde helfet aeus den panden mir,
Dar inne ich lig, sô hawet ir
Vil saelichleich an mir getân .>
Alsô sprach der gevangen man.
 <
Ich hilf dir gern, nû sage mir,
Wa chuem ich in daz gadem zue dir?>
dô sprach der gevangen man:
 <
Hêrre, ir suelt vür den palas gan
unde get herumb pei der want,
Dâ vindet ir die tuer zehant
unde besehet, hêrre, ob ir
Her in muegt choemen unde helfet mir
Duerch goet von meiner grozzen nôt.
Ich wär sicherleichen toet
Vil schier in disen panden.
Wol ewern lieben handen,
Die mich von sterben haben erloest.
Ir seit mein hêrre unde mein trost,
Sol ich von diser noet genesen,
Daz muezz an ewern genaden wesen .>
Garel dô dez niht enlie,
Vuern palas er dô gienc
unde suechte die tuer uencz er si vant.
dô moechte der wigant
Dar ein niht choemen dacz der tuer,
Dâ waz ein grozzer rigel vür
Geschozzen, der waz swär.
Garel, der lobewär,
Mochte in ninder derwegen.
Nû gedachte der degen
Mit allen sein sinnen,
Wie er mochte gewinnen
Den swaeren rigel her dan.
Ze iungist er sich des versan,
Daz er nach dem swert gienc,
Daz er pei dem risen lie.
Daz het er dannoch umbe sich.
Garel gedacht: < ich wil dich
Versuechen, ob du wil sneiden
Den rigel unde niht vermeyden,
Dâ mit der man beslozzen ist.
Waz ob du leicht sô guet pist,
Daz du niht sparest daz eysen,
Sô wil ich dein guet prisen .>
Er zoch ez vil aus unde trueg ez dan
vür daz gadem, dâ der gevangen man
Inne saz gepunden.
Garel an den stuenden
Daz swert ze paiden handen nam.
Ez slueg der degen lobsam
ûf den rigel, der waz eysnein.
Daz swert mit den ekken sein
Snait daz eisen alz einen zin.
Suest haewt er den rigel hin
Uentz er die tuer ûf gewan.
Nû zaiget im der gevangen man
In einem venster an der want
Dâ er inne ligen vant
Die sluezzel zue den panden.
Er loest im von den handen
Arm eisen unde daz hals pant,
Dâ er in inne ligen vant.
Garel mit dem swert sein
Die nagel von dem vingerlein
Snait er alz si wärn pley.
Er machte in von den poyen vrey.
Als er wart ledich von der nôt,
Gareln er sich ze vuezzen pot
unde ergab sich in sein gepot.
Er genat im unde got,
Daz er im chäm ze trost
unde in von der nôt erlost.
Garel hiez in ûf stan.
Nû waz der chindische man
Verdorben in den panden,
Daz im sere wart enplânden,
dô er von stet solde gan.
Garel vuert in mit im dan
Aeus ze der chemenaten tuer
In den palas herfuer
unde sazzen in ein venster an der want.
Garel vragt in zehant,
Wie er dar choemen wär.
dô saget er im deu mär,
Wie im der ris het erslagen
Seinen vater unde in dan getragen
Gewaltichleichen dâ her.
 <
In seinen panden hât er
Mich gehawet wol zehen iar.
Daz gelaubet, hêrre, wan ez ist war,
Daz er mich aeus disem gadem nie
Noch aeuz seinen panden verlie
unde mueste doch alle iar mein leben
Loesen . man mueste im her geben
Den zins von meinez vater lânt.
Anders het mich sein hant
Von dem leibe genomen.
Nû seit ir mir ze trost choemen,
Hêrre, dâ von ist mein recht,
Daz ich ewer aigen chnecht
iemer mer haizzen sol.
Daz habt ir verdienet wol,
Wan ich wär in den panden toet
unde het ir mich niht von der nôt
Geschaiden, lieber herr.
Mein lânt, daz ist niht verre,
Man rite wol eines tagez dar.
Mein vater, der hiez elimar,
Der herczog von arigentin,
Chlarine hiez die mueter mein,
Chlaris pin ich genant.
Arigentin, mein aigen lânt,
Wil ich von eu enphahen.
Ich wil mich eu nahen
Mit dienst, swa ich chan .>
dô sprach garel, der werde man:
 <
Deinen dienst wil ich gern nemen,
Deinez lândez sol mich niht gezemen,
Dâ solt du selb hêrre sein.
Nû sag mir ûf die trewe dein,
Waiste, waz daz maine,
Daz dicz haus alaine
Ist an alle leute
Oder waz daz bedeute,
Daz ich niht leute vunden hân?
Het diser ungehewer man
Niemant, der im dienen sol?>
Er sprach: < hêrre, ich sag eu wol,
Si sint sô grimmich gewesen,
Daz niemant pei in mocht genesen,
Wan alz ich eu bedeute.
Ein tayl wilder leute,
Die sint hie pei niht verre,
Ueber die waz er hêrre,
Die het er ouch bedwungen,
Daz si mit noeten rungen.
Si dienten im duerch noet,
Swaz er ze tuen in gepot,
Daz getorsten si niht lazzen.
Vil selten si vergazzen
Seines gepotez, swaz er si hiez
Ze tuen, ir chainez daz niht enliez,
Wan si vorchten in vil sere
unde daz weib noch michelz mere,
Wan deu waz aller tugende vrei,
Ir waz ouch selten guet pey.
Die dienent gern ewer hant,
Sô in daz mär wirt erchant,
Daz der ris unde sein uebel weib
Habent verlorn den leib.
Daz wirt in ein liebez mär.
Si hawent manege swär
Von in erliten, seit er ir pflag.
Si gelebten nie sô lieben tag,
Sô daz si vroeleich suln leben
Alz ê . hêrre, ich wil eu geben
Einen rat, der eu ze staten chuemt
unde eu an ern wol gefrumt.
Secht ir ein horn dort hangen?
unde moecht ir daz erlângen,
Sô choement her in churczer stunt,
Swenn ir daz plaset dreystuent,
Aeus dem walde dreu getwerch.
Hie pei nahen leyt ein perch,
Den habent si besezzen
 (
unde wolt der rise ezzen,)
Sô bliez er daz hoernelein.
Visch, vleisch, met unde wein
unde swar zue in sein wille trueg,
Dez prachtens im dâ her genuech,
Deu getwerch aeuz dem walde .>
Garel gienc alz palde,
Dâ er daz horn hangent vant.
Mit chreften ez der wigant
Pliez, daz ez laut erhal
unde daz erhorten disen schal
Deu getwerch in dem walde.
dô eilten si vil palde
Ze hove mit der spise.
Der chnappe waz sô wis,
Daz er gareln riet,
Daz er sich puerge, unde im beschiet,
Zweu im daz guet moechte sein.
Er sprach: < sô deu getwergelein
Mit der spise in den palas gen,
Sô süln wir in deu tuer versten,
Daz si uens icht entrinnen
unde werfen daz mit sinnen,
Daz si eu geben sicherhait,
Pedeu ir trewe unde ir ayt,
Daz si eu werden undertan.
Nû gelaubet, tugentreicher man,
Dez ratez wil ich mich niht schamen,
Hêrre, ez wirt eu benamen
Pedeu nuecz unde guet
unde wizzet, daz ir recht tuet .>
Garel sprach: < vreunt, ich volge dir
Vil gern, swaz du ratest mir,
Daz tuen ich, alz verre ich chan .>
Sa zehant si giengen dan
Von dem wege, daz si niemant sach.
Alsô schier, sô daz geschach,
dô prachten von dem walde
Vil wunderleichen balde
Dreu chlaineu getwergelein
Dreu pfaert, deu prot unde wein
Truegen, vür den palas weyt.
Dar nach in vil churczer zeyt
Die saume legtens ûf daz gras
unde truegen ûf den palas
Tischlachen, prot unde wein
unde ein chopf gueldein,
Der waz tief unde weyt,
Dar aeus der ris ze aller zeyt
Tranch unde ouch daz weib sein.
dô si nû dacz der tuer hin in
In den palas wâren chomen,
Alz ich daz mär hân vernomen,
Garel vertrat in die tuer.
Er sprach: < ez sol niemant herfuer
Gen, wan mit dem willen mein .>
dô erschrachten deu getwergelein,
dô si disen chuenen man
Vor der tuer sahen stan.
Daz swert het der wigant
Alsô blozzez in seiner hant.
Den getwergen, den waz laide,
Ueber hundert tagwaide
Wären si gerner gewesen,
Wan si trauten niht genesen.
Si wanten, si hieten den leib verloren.
dô sprach der rîter wol geporen
Zue den twergen sa zehant:
 <
Ir hêrren, tuet mir daz bechant,
Wem habt ir pracht dise speise her?
Daz lat mich wizzen, daz ist mein ger,
Oder ir habt den leib verlorn .>
 <
Neyna, rîter aeuz erchorn>,
Sprach ein getwerch, < lat uens den leib.
Hie ist ein man unde ein weib,
Den muezzen wir dienen an danch.
Layder dez ist al ze lânch,
Daz wir in zins geben
unde muezzen iamerchleichen lewen
Von seinem weib unde von im.
ûf mein trewe ich daz nim,
Swaz halt uens von eu geschicht,
Wir guennen eu dez todez niht.
Hêrre, welt ir genesen,
Sô sult ir hie niht lenger wesen.
Hêrre, hewet eu von hinnen,
ê si ewer werden innen,
Wan sô habt ir den leib verlorn.
Ein wirser man wart nie geporn,
Danne der starche purdan.
Daz weib ist wirser danne der man .>
Garel sprach: < nû saget mir,
Der eu seyt, daz ir
Vor in an angest soldet lewen,
Waz wolt ir dem ze lone geben?>
Si sprachen: < hêrre, an allen wan,
Wir wären im iemer undertan
Mit leib unde mit guet,
Mit willichleichem muet
Waer wir im dienstez vil berait,
Der uens daz vür war sait,
Daz wir von in paiden waeren erlost.
Dez haben wir aber chainen trost,
Daz iemant alsô chuen sey,
Der uens von in paiden mache vrei .>
dô sprach mein herr garel,
Der ellensreiche degen snel:
 <
Sô gebt mir daz poetenprot.
Si sint benamen pedeu toet .>
Daz heten si vür einen spot
unde manten in pei dem hoechsten got,
Daz er den spot liezz sein.
Er sprach: < ûf die trewe mein,
Ich lewg eu niht umb ein har.
Daz ich eu sag, daz ist war.
Ir hochvart ist gelegen,
Ich slueg si paid>, sprach der degen,
 <
Ob ir dez niht gelaubet,
Ir mueget si âne haubet
Vinden, ob ir si suechen welt.
Ich slueg si pedeu>, sprach der helt.
Der rede wurden si vil vro.
Der getwerge einez, daz sprach dô:
 <
unde ist deu red ein warhait,
Die ir uens, hêrre, habt gesait,
Sô wil ich werden ewer man
unde wil eu dienen, swaz ich chan.
Ich waz ein chuenich reich
Vil gewaltichleich
Under meinen genozzen.
Nû hât er mich verstozzen
Von guet unde von den êren mein.
Suest muest ich sein aigen sein,
Swie ich doch pin von vrier art.
Sô wol mich diser mär wart,
Daz ich von in erlost pin,
Daz ist mir an vröuden ein gewin.
Nû enphahet mich, hêrre, zeinem man.
Swa ich mac oder chan,
Pin ich eu dienstez vil berait.
Dez nemt mein trewe unde meinen ait .>
 <
Vil gern>, sprach der wigant.
Mit aiden lobt er im zehant,
Daz er iemer wär
Getrew unde ouch gewär.
dô daz geschach, an der stunt
Chust in garel an den munt,
Alz von recht ein hêrre seinen man.
dô daz geschach, daz getwerch sante dan
Vil wunderleichen palde
Nach den seinen hincze balde
unde hiez in sagen mär,
Wie ez ergangen wär,
Daz ein ende het ir nôt,
Purdan unde sein weib wären toet.
Die het erslagen ein werder man.
Der pot vür vroeleichen dan
In den walt vür ein stain want,
Dâ er sein genozzen vant.
Den saget er deu mär dô,
Dez wâren si von schulden vro,
Wan si heten iemer mer
Vräut, vrid unde er
An angest unde an vorcht gar.
Der getwerge ein vil michel schar
Hueben sich gein der chlause.
In dez risen hause
Vunden si den wigant,
Der mit seiner werden hant
Den grozzen risen het ervalt.
Garel, der snelle degen palt,
Wart von in enphangen.
dô daz waz ergangen,
Daz getwerch zue dem rîter sprach:
 <
Hêrre, ir habt ungemach
In disem harnasch swaere.
Ob ez ewer wille waere,
Ir suelt aeus disen ringen.
Ich haiz eu chlaider pringen
Reich unde liecht gevar.
Herr, ir seit an angest gar,
Dez lat iuch an di trewe mein.
Eu mac hie niemant schad sein.
Ich wil eu wol behueten hie
unde wizzet, hêrre, daz ich nie
Mein trewe verschriet.
Swi ich doch pin von wilder diet
unde niht pei leuten wesen sol,
Ir sult mir doch getrawen wol .>
Garel lachte unde sprach zehant:
 <
Nû haizzet pringen uens gewant,
Mir unde disem iungen man,
Den ich ouch hie erloeset hân .>
Daz getwerch sprach: < hêrre, daz sol sein .>
Ein pfelle, der gab liechten schein,
Dâ wart palde nach gesant.
Man berait in herleich gewant.
In einer wil daz geschach,
Daz man den poten choemen sach,
Der deu chlaider pracht.
Garel dez gedacht,
Er zoech daz harnasch von im dan,
Deu vrischen chlaider legt er an.
Der gevangen man wart ouch gechlait,
Dem wâren chlaider ouch berait
Wol nach seinem recht,
Alz einem edeln chnecht
Chlayder solden gezemen.
Deu moechte er wol mit êren nemen,
Wan niemant noet in ê dâ mit,
dô er sô vaste waz versmit
In den starchen panden.
Deu getwerch im dar behanden
Wizze lein wat raine,
Newew unde klaine,
unde ander, daz er solde hân.
Gechlaidet wart der iunge man
Durch meins hern garels pet.
Daz getwerch vil willichleichen tete,
Swez ez mein herr garel pat,
Daz waz geschehen an der stat.
Si dienten im willichleiche.
Garel, der ellens reiche,
Daz getwerch vraget mär,
Durch waz gemachet wär
Daz gadem alters aine
ûf dem hohen staine
unde alsô sere verspart,
Man moecht ez leicht hawen bewart.
 <
Deu tuer stet sô hoch enpor,
Ich sich ouch einen rigel dâ vor,
Der ist grozz unde sô swäre.
Swaz in dem gadem wäre,
Daz het vor im gueten vrid.
Er mueste hawen starcheu lid,
Der den rigel danne trueg,
Er ist sô ungefueg .>
Daz getwerch im dô saget:
 <
Dâ leit gevangen ein maget
Mit zwelf maiden inne.
Videgart, deu valântinne
Nam si gewaltichleich
Irem vater reich.
Dez sint wol siben iar oder mer,
Daz man si pracht gevangen her.
Seyt hât si vröude gar vermiten
unde habent grozz nôt erliten
ûf der herten stain want .>
Daz erparmt dem wigant,
Garel, der ie trewen pflag,
Der sprach: < dezwar, ob ich mac,
Ich sol in helfen von der nôt>,
Wan im sein tugende daz gepot,
Daz im der vrouwen ungemach
Tete we . zue dem getwerg er dô sprach:
 <
Hêrre unde lieber vreunt mein,
Lat ewer tugende werden schein
An mir unde helfet mir dâ zue,
Wie ich darumb getue,
Daz die vrouwen werden erlost.
Ich hân zue ewer helf trost,
Daz ich von ewerem sinne
Ab dem stain gewinne
Diseu ellenden chint,
Deu dâ ûf mit grozzem iamer sint .>
Daz getwerch sprach: < lieber hêrre mein,
Swaz ir gepietet, daz sol sein,
Wan ich si wol gewinnen chan .>
dô gepot der wenig man
Den getwergen, daz si palde
Eilten gein dem walde
unde daz ein leitter wurde berait
unde den vrouwen reicheu chlait.
Daz waz schier geschehen.
Daz getwerch sprach: < ich wil besehen,
Ob ich icht behalten hân,
Daz uens nû ze staten muege gestan .>
Ze einem twerge sprach er:
 <
Var enweg unde pring mir palde her
Mein vingerlein unde mein swert.
Dez ist wol diser degen wert.
Daz ist daz peste, hêrre mein,
Daz ie man getruech, daz sol sein
Ewer unde allez, daz ich hân,
Daz sol eu wesen undertan .>
Garel sprach: < dein trewe ist guet.
Ich hân den willen unde den muet,
Daz ich dein trewe verdienen sol.
Ich gan dir aller êren wol .>
Daz getwerch sprach sunder spot:
 <
Hêrre, daz vergelt eu got .>
Der pot vür vil palde dan.
Garel unde der klaine man
Giengen zue dem staine,
Dâ ûf die maide raine
wâren gevangen.
Wie ez dâ waz ergangen,
Daz waz in dannoch unchunt.
Dar nach in vil churczer stunt
Prachten deu getwerch zehant
Deu laitter zue der stain want.
Deu wart gelainet dar an.
ouch choem dem wenigen man
Seineu chlainode, dâ er sante nach.
Deu gab er gareln unde sprach:
 <
Diseu gab habet von mir
vür guet unde wizzet, hêrre, daz ir
Si mueget gerne behalten.
Ir muezzet saelden walten
Von disem edeln staine.
Dez tugende ist sô raine,
Daz eu muezz wol gelingen
An allen ewern dingen.
Er geit eu zwelf manne chraft.
Ir muezzet werden sigehaft
An swem ir welt, dez seit gewis.
Pey dem wazzer eufratis
Wart genomen diser stain.
Ich het einen oechaim,
Der chunde liste wunder.
Er het ouch besunder
Von nigramantzie gelernt vil.
Mit listen zauberleicheu zil,
Der chund er mer danne genueg.
Swaz erde oder wazzer trueg,
Dez gewan er, swaz er wolde.
Den stain er verre holte.
Dar zue behaltet dicz swert,
Daz ist vil maneger march wert.
Daz worcht er mit sein selbes hant
unde wizzet, chuener wigant,
Daz vor dem swert niht gestat.
Swaz der man an im hât,
Daz chan in niht gehelfen vil,
Ob man im gerne schaden wil .>
Dez genadet im der wigant.
Daz swert nam er in die hant
unde macht ez von der schaide par.
Ez waz lauter spiegel var,
Deu valcze eben unde slecht,
Ze paiden ekken vil gerecht.
Garel nie schoener swert gesach.
Er stiez ez in unde sprach:
 <
Dise gab ich iemer dienen sol.
Mir geviel nie swert alsô wol .>
Daz vingerlein stiez er an die hant,
ûf den stain gienc der wigant,
Den rigel nam er von der tuer dan,
Den enmochten zwelf man
Von der stat niht erwegen.
Vil rinchleichen in der degen
Warf von der stain want.
Die tuer tete ûf der wigant.
Deu chint erschrachten ser.
Garel, der her,
niht in die chemenaten gienc.
Umb anders er dez niht enlie,
Er vorcht, ez wär den vrouwen layt,
Ob er ersaech ir duerftichait,
Daz si dez iemer schamten sich.
 <
Ez tuet vil we, dez dunchet mich,
Swer grozzer êren ist gewon,
Daz man in schaidet dâ von
unde in dar nach swache hât,
Ich wän, dem schame vil nahen gat .>
Daz bedacht der wol gezogen man
An disen vrouwen wol getân.
In daz gadem er niht ensach.
Er stuent hie aeuzzen unde sprach:
 <
Ir vrouwen, niht enfuerchtet mich
unde wizzet sicherleich, daz ich
Pin durch guet her zue eu choemen.
Gehabet eu wol, eu wirt benomen
Allew ewer swär .>
Von disem lieben mär
Wurden si dô alle vro.
Deu iunchfrawe hiez dô
Ein maget ûf stan.
Daz peste, daz si mochten hân
Von gewande, daz gaben si ir an
unde sanden si zue dem rîter dan,
Daz si deu mär erfuer paz.
Nû tete deu iunchfrawe daz,
Iedoch si mit schamen gienc.
Den helt si zuechtichleich enphie
Von ir vrouwen, alz si ir gepot.
Swie si doch iamer unde nôt
Heten aller taegleich,
Doch waz deu maget sô minnichleich,
Daz si disen werden man
Vil ser erparmen began,
dô er ir schoenen leib ersach.
Deu maget zue dem rîter sprach:
 <
Hêrre, mein vrouwe, deu pat mich
Her zue eu gan unde daz ich
iuch solt gruezzen von ir.
Hêrre, nû enpietet ir pey mir
Duerch ewer tugent deu mär.
Mein vrouwe selbe wär
Vil gern her zue eu gegan.
Si hât ez duerch hochfart niht verlân,
Daz si, hêrre, an diser vrist
niht her zue eu gegangen ist,
Daz macht unser grozz armuet,
Deu uens diche we tuet.
Wir haben grozzen unrat
An dem leibe unde an der wat.
Wir haben ein chumberleichez leben,
Uens wart noch nie chain trost gegeben
Wol inner siben iaren
unde seit wir dâ haime wâren,
Wenn unser lait het ende.
In disem ellende
Hab wir erliten grozz nôt.
Noch pezzer wär uens der toet
Danne daz lewen, daz wir hân.
Uens wirt gemachez niht getân,
Wir sein aller vröuden aine
ûf disem duerren staine .>
Der rîter zue der maide sprach:
 <
vrouwe, ewer ungemach,
Der ist mir innichleichen layt.
Nû get hin wider unde seit
Den vrouwen, daz si vröuden pflegen
unde allez trawrens sich bewegen.
Ein ende hât ewer nôt.
Si sint benamen pedeu tôt,
Deu eu laidez habent vil getân,
Daz uebel weib unde ir man.
Dar zue suelt ir die vrouwen piten,
Daz si mit zuechtigen siten
Hinne beliben uencz in choeme gewant,
Daz pringet man in allen samt .>
Dez genadet si dem rîter dô.
Deu maget gienc wider unde waz vro.
vür ir vrouwen si dô chniet
unde pat ir gewen miete
unde ouch vil groezzez poetenprot.
 <
Ein ende hât unser nôt.
Purdan unde sein uebel weib,
Die habent verlorn den leib,
Si sint pedeu erslagen .>
Ir vrouwe sprach: < du solt mir sagen,
Wer ist der daz hât getân?>
Si sprach: < daz ist der schoenist man,
Den ich mit augen hân gesehen,
Dez wil ich im mit warhait iehen,
Sein leib ist zuechte reiche.
Er hiez uns zuechtichleich
In disem gademe peiten,
Er wil uens wol bereiten
Mit guetem gewande
unde wil uens haim ze lânde
Mit gueten êren pringen.
Got lazz im wol gelingen .>
Garel von dem staine gienc.
Die vrouwen er dar ûf lie,
Al die nacht uencz an den tag.
Vil wol man ir dez nachtez pflag
Mit gueter pettewaete
unde mit anderm geraete.
Man gab in wirtschaft vollichleich.
Garels, dez degen ellens reich
Mit speise wart wol gephlegen,
Dar zue lag sanfte der degen.
Dez morgens, dô der tag ûf gienc,
dô choemen von dem walde hie
Der getwerge ein michel schar.
Si prachten alle ir vrouwen dar
Mit der chueniginne.
Wol hundert getwerginne
Choemen herleich geriten.
Mit vil zuechtichleichen siten
Si den helt enphiengen.
ûf den stain si giengen,
Dâ die iunchfrawen lagen
unde noch gemachez pflagen.
Si wâren dâ vor lânge gewesen,
Daz in sô wol niht waz gewesen.
dô dise chlaine vrouwen
Die maide begunden schawen
unde ir nôt befunden,
Vor iamer si begunden
Wainen duerch ir weibhait.
Nû wurden die iunchfrawen gechlait
In vil reichleich gewant.
Ab dem stain si zehant
Giengen al geleiche.
Dem degen ellensreiche
Wart vil lobez dâ gegeben
unde gepriset sein werdez leben.
Die erloesten vrouwen giengen,
Dâ si den helt enpfiengen.
Nach dem selben gruezz,
dô pot sich im ze vuezz
vrouwe duzabel, deu schoen maget.
Garel, der rîter unverzaget,
Hueb si ûf vil schoen.
Er sprach: < vrouwe, daz eu goet lon,
Dez suelt ir erlazzen mich
unde wizzet sicherleich, daz ich
Eu iemer gerne dienen wil.
Der êren wär mir ze vil,
Ewers vuez vallens ich gerne enpir.
Ir suelt daz wol gelauben mir,
Ich hân der êren gerne rat,
Deu mir niht loebleichen stat .>
Deu maget sprach: < lieber herr mein,
Ewer tugende ist worden schein
An mir vil ellender maget.
Mir ist heut ein tag betaget,
Den ich wol iemer êren sol.
Ir habt an mir verdienet wol
Der werlde preis unde lon ze got.
Hêrre, ich sten in ewerm gepot,
Wan ir mich habt von noeten erloest.
Ir seit mein hêrre unde mein trost,
Mit mir schaffet, swaz ir welt .>
dô sprach der zuechte reiche helt:
 <
vrouwe, ir suelt gelauben daz,
Ich dien eu gern an allen haz .>
Pei der hende er sei gevie,
Vil zuechtichleich er mit ir gienc
ûf dez risen palas,
Dâ vil schon gemachet waz
Manich gesidel reich.
Vil gezogenleich
Pat er sitzen die maget.
dô saz der helt unverzaget
Zue ir zuechtichleich nider.
Zue im saz anderthalben sider
Vil zuechtichleich schoen
Ein getwerch mit einer chron
Mit hundert chlainen vrouwen,
Die moecht er gern schawen.
Dise vrouwen wilde
Warn die schoensten pilde,
Deu er mit augen ie gesach.
Daz getwerch zue dem rîter sprach,
Daz der andern hêrre waz,
Alz ich an der aventewer laz:
 <
Hêrre, noch hân ich niht vernomen,
War ewer oersse si bechomen .>
Er sprach: < ich wil ew sagen,
Mir ist mein oersse ze toet erslagen,
Daz tete der ungehewer man.
Meinez oerssez ich grozzen schaden hân,
Wan ich chan ze vuezzen niht wol gan
unde sol mein harnasch hie bestan,
Deu verlust ist mir swär.
Gelaubet mir ein mär,
Daz ich ungern hie pin.
Het ich ein oersse, daz mich hin
Aeus disem wald trueg>,
Alsô sprach der gefueg,
 <
Dez wär ich herczenleichen vro .>
Daz getwerch sprach: < seit eu alsô
Ewer dinch choemen ist,
Sô gib ich eu an diser vrist
Ein vil schoenez chastelân.
Daz pracht ein rîter in disen tan,
Dem benam hie seinen leib
Der uebel man unde sein weib.
Hêrre, daz sol eu hinnen tragen,
Seyt ewer oersse ist erslagen .>
Garel wart der red vro.
 <
Genad, hêrre>, sprach er dô,
 <
Ir habt mir êren vil getân,
Dez ich noch niht verdient hân.
Ich hân aber den willen wol,
Daz ich eu iemer dienen sol
Mit trewen al di weil ich leb.
Got loen eu ewer grozzen gab .>
Daz getwerch hiez albewin.
Daz sprach: < vil lieber hêrre mein,
Ir enduerfet mir niht danchen.
Wir warn die vröuden chranchen,
Ich unde mein genozze,
Von dem risen grozze
wâren wir bedwungen ser.
Got geb eu saeld unde êre,
Daz ir uens habt von im erloest.
Wir haben noch ze vröuden trost,
Daz chuempt von eweren schulden.
Dez wil ich nach ewern hulden
Eu dienen gern, swa ich mac,
Mit trewen nacht unde tag .>
Nû waz ouch enpeizzens zeyt.
ûf dem palas weyt
Richt man die tische.
Wildpraet unde vische,
Dar zue wein unde met,
Moras unde chlaret,
Swaz deu welt von gueter speise hât,
Dez gab man wirtschaft unde rat.
Man hueb die tische, dô man gaz.
Garel dô niht lenger saz,
Er stuent ûf unde sprach zehant:
 <
Hêrre unde vreunt, nû seit gemant
Ewer genaden unde ratet mir dar zue,
Wie ich disen vrouwen tue,
Wie die choemen hinne
Oder mit welhem sinne
Ich si pring in ir vater lânt .>
dô sprach albewin zehant:
 <
Hêrre, daz sol wol ergan,
Wan ich wol sô vil pfaerde hân,
Die si tragent in ir lânt .>
Dâ wart palde nach gesant.
Garel im dô pringen pat
Sein harnasch an der selben stat.
Daz wart im schier dar getragen.
Von vrouwen henden, hoert ich sagen,
Wart er gewaffent sa zehant.
Daz guet swert er umb pant,
Daz im gab albewin
Mit dem gueten vingerlein.
Dannoch het erz niht versuecht.
 <
Hêrre, ob ir ez geruecht>,
Sprach albewin, der chuenich wert,
 <
Sô versuecht dicz swert,
Daz ir noch wizzet, waz ir hât
In der hant, ob man iuch bestat .>
Garel, der stolcze degen wert,
Der versuechte wol daz swert
An dem rigel erin,
Dâ deu iunchfräwelein
ûf dem staine wâren verspirret mit.
Garel, der het starcheu leit.
Daz swert er chreftichleichen dar
Slueg, daz nam ez klain war.
Den grozzen rigel ez niht vermait,
Den herten er ez versnait,
Den rigel er enzway slueg
Mit dem swert, dez waz genuech.
Garel sach daz swert an.
Er sprach: < wol mich, daz ich dich hân.
Du pist schoen unde guet.
Wie wol ez meinem herczen tuet,
Daz ich daz swert haben sol.
Hêrre, ir habt mich gewert wol
Einez swertez nach dem willen mein.
Wir muezzen ungeschaiden sein,
Ich unde daz swert di weil ich leb.
Got lon eu, hêrre, diser gab.
ouch sol mich umb daz vingerlein
Niemant ûf die trewe mein
Piten, wan dem wirt versaget .>
Sô sprach der rîter unverzaget.
Daz swert er in die schaid stiez.
Der rîter dô dez niht enliez,
Er gienc dô er die vrouwen vant.
Nû chomen ûf den hof zehant
Dreuzehen pfaert wol getân
Unde ein schoenez chastelân.
Deu erloesten iunchfraewelein
Wolten dâ niht lânger sein.
vrouwe duzabel, deu suezze maget,
Mit zuechten, sô wart mir gesaget,
Von der chueniginn urlaub nam
unde von den vrouwen allen sam.
Albewines, dez chuenigez weib
vrouwen duzabeln suezzen leib
Bevalch si got unde sprach:
 <
vrouwe, ewern ungemach
Den ir hie lâng habt erliten,
Dez wil ich goet von hymel piten,
Daz er iuch dez ergecze
unde iuch noch vro gesecze .>
 <
Genad, liebew vrouwe mein>,
Sprach deu maget . deu iunchfraewelin
Namen urlaub zuechtichleich
Von der chueniginne reich
unde von den vrouwen allen sampt.
Von dem palas giengen si zehant
ûf den hof zue den pfaerden dan.
Garel, der wol gezogen man,
Hueb si ûf deu pfaert zehant.
vrouwe duzabel den wigant
Chuest unde bevalch in goet.
Mit gueten trewen âne spot
Sprach si: < hêrre, ir hapt an mir
Goet gedient, dem seit ir
Ergewen iemer mere.
Der vueg eu sald unde êre .>
Die iunchfrawen alle geleich,
Die namen urlaub zuchtichleich
Von dem werden man
unde vueren vroeleichen dan.
Si vreuten sich, daz si solden sehen
Ir vreunde, dâ waz in an geschehen
Lieb an swaer.
Garel, dem degen maer,
Gaben si manegen rainen segen.
Si paten sein got von himel pflegen.
Albewin, der werde man,
Sant mit den vrouwen dan
Drew getwerch, den waz der walt wol chunt.
Deu prachten seu in churczer stunt
Haim in ir vater lânt.
Daz waz turtuse genant.
Amurat, der vürste reiche,
Enpfie si vroeleiche
unde chlaren, deu guet,
Mit vroeleichem muet
Si ir toechter chueste,
Dez si vil wol geluste.
Si vragten si der maer,
Wie si erloest waer.
dô sprach deu maget minnichleich:
 <
Mich hât ein rîter ellensreich
Erloest von der grozzen nôt.
Purdan unde sein weib sint toet.
Si slueg der helt werde erchant
unde hât uens vroeleich haim gesant .>
dô wunschte man unde weib,
Daz goet behuete seinen leib.
Ir vater sprach: < tochter mein,
Ich wil dez iemer vro sein,
Daz ich dich lewent hân gesehen.
Von dem mir ist deu saeld geschehen,
Dem muezze got den leib bewarn.
Er hât vil saelichleich gevaren,
Daz er die werlt erloeset hât>,
Sô sprach der vürst amurat,
 <
Von videgart unde von purdan .>
Hie süln wir die vrouwen lân,
Der wart dâ haim vil wol gepflegen.
Nû hoert, wie der wert degen
Garel von den getwergen schiet.
Mit albewin er sich beriet,
Swenne er von danne choem zehant,
Daz deu klause wurt verprant
unde swez in dâ gezäm,
Daz albewin daz näm
unde daz haus zepräch
unde sich dar an geräch.
Der rise, der het hordes vil.
Seyt garel niht beleiben wil,
Sô ist zeit daz er reit
unde dâ niht lânger peyt.
Garel, der wol gezogen man,
Schiet mit urlaub dan
Von der chueniginne reich
unde von den vrouwen all geleich.
dô paten si sein got pflegen.
Von in schiet der wert degen
Mit zuechten alz ein hoebscher man.
Von dem palas gienc er dan
Dâ er sein oerss gesatelt vant.
Dar ûf saz er zehant.
Deu getwerch bevalch er elleu got,
Si ergaben in in gotez gepot.
Der chnappe, der waz ouch berait.
Von den vrouwen gemait
Er mit urlaube schiet.
Von art sein zuecht im daz riet.
Albewin waz milt,
Tugende in nie bevilt,
 (
Er chunde werdichleichen leben .)
Er het dem chnappen gegeben
Ein oerss unde ein harnasch guet,
Dez wart der chnappe wol gemuet.
Daz pracht ein rîter in den tan,
Den slueg der ungehewer man,
Purdan, der ie mordez pflag
Uencz daz sein uebermuet gelag.
Daz harnasch unde daz oersse sein,
Daz behielt dô albewin
unde gab es disem iungen man,
Dâ von er vröuden vil gewan.
Garel gab im ouch sein swert,
Daz waz vil maneger march wert,
Daz er dar prachte.
Garel dez gedachte,
Daz er mit urlaub dan
Schiet unde ouch der iung man.
Albewin dô niht vermait,
Selb vierd er mit im rait
unde waiste in recht duerch den walt.
Gareln, den mären degen palt,
Die weg wâren im vil wol chunt,
Er pracht in churtzer stunt
Ze arigentin in daz lânt.
Albewin dô sa zehant
Urlaub von dem rîter nam.
dô bevalch in got der werd man
unde genadet im allez guetez,
Der werch unde dez muetez,
Den er im het erzaiget.
 <
Ist mein leib ungeveiget,
Ich sol eu gerne dienend sein,
Hêrre unde vreunt, her albewin.
Lowet mir her in mein hant>,
Alsô sprach der wigant,
 <
Ob eu laidez icht geschiecht,
Daz ir dez mich versweiget niht.
Daz hilf ich rechen, swa ich chan.
Dâ gezweivelt niemer an,
Wan ich eu iemer dienen wil.
Mich dunchet der arbait niht ze vil,
Di ich leyde duerch ewer er .>
 <
Genad, degen her>,
Sprach daz getwerch albewin,
 <
Ir sult mein voget unde mein hêrre sein,
Wan ich mein lânt von eu hân
unde wizzet, daz ich nie gewan
Zue chainem man sô gueten trost.
Ir hawet mich von grozzer nôt erlost
unde geding an ewer manhait,
Mir sei ewer helf unversait,
Ob mir icht laidez wirt getân .>
 <
Daz rich ich>, sprach der wert man,
 <
Mit trewen willichleichen.
Ich wil dir niht entweichen
Mit meinem dienst, gelaub daz,
Getrewleichen, an allen haz .>
Dez genat er im unde wart sein vro.
Urlaub namen si dô,
Garel unde der geselle sein
Von dem chuenige albewin.
dô pat er goet ir êren pflegen.
Hin rait der aeuz erwelt degen,
Er unde sein vreunt, gein argentin.
Gein walde chert albewin.
Nû hoert, wie albewin
Warf mit den genozzen sein.
Si vueren hincz der klause.
Von dez risen hause
Vuerten deu getwerch zehant
Einen grozzen hort, den man dâ vant.
Den het der starche purdan
Sicherleichen âne wan
lânge ze samme gelait.
dô si die grozzen reichait
Prachten aeus dem hause,
dô verpranten si die chlause,
Daz gemauer si zeprachen.
Ir zorn si wol rachen
unde swaz in ze lait het getân
Daz uebel weib unde ir man.
Deu swert unde ouch daz eisen gewant,
Daz man noch pey den toeten vant,
Daz namen ouch deu getwerch
unde prachten daz in ir perch.
Dar aeus worchten sider deu getwerch
Zwo hosen unde ein halsperch,
Den chain swert snait,
Gareln, dem rîter gemait,
unde einen helm vesten,
Den schoensten unde den pesten,
Den ie man ûf sein haubet gepant.
Dez waz wol wert der wigant
Garel, dem ez wart gedacht.
Seit wart ez im ze gab pracht
Von albewin, dem werden man.
Hie suln wir dicz mär lân.
Mit vröuden lebt hie albewin.
Garel unde der geselle sein
Mit vil vroeleichen siten
Choemen in arigentin geriten.
Si wurden wol enpfangen dâ.
Ich waen, iemant anderswa
In chainez hêrren lânt
Sô vroeleich leut vant,
dô man in sagt mär,
Daz ir hêrre waer
Worden ledich von seiner nôt.
Den lântherren ir trewe gepot,
Daz si chomen alle
Mit vroeleichem schalle
unde enpfiengen willichleichen
Gareln, den ellensreichen,
unde ir hêrren von grozzer nôt.
Si wanten, daz in an den toet
Iemant moechte pringen dan
Von dem ungehewern man.
Si heten sein sich gar bewegen.
dô si vernamen, daz der degen
Garel den risen het erslagen,
Dez begunden si im genad sagen,
Die leute von dem lânde.
Dem chuenen wigande
Wart dâ lobez vil gegeben
unde in aller weise sein lewen
Gepriset unde sein werder leib.
Purdan unde sein uebel weib
Wart vil lueczel dâ gechlaget.
Garel, der rîter unverzaget,
Ruet hie vierzehen tag,
Nach der aventewer sag,
Daz man sein pflag mit trewen wol,
Alz man der lieben vreunt sol.
Swez man erdenchen moechte,
Daz im ze êren tochte,
Daz tatens all geleiche.
Arm unde reiche
wâren im dienstez undertan.
Dez pat si der iung man
Klaris, der ir hêrre waz
unde der von seiner helf genaz.
Einez morgens vrue wolt er von dan
Schaiden, der vil werde man.
Daz waz den leuten allen lait.
Klaris mit im ze velde rait
unde manich rîter ellensreich.
Garel nam urlaub zuechtichleich
Der aeus erwelt wigant,
Klarisen tete er daz bechant,
Wie er von artusen rait,
Alz ich eu ê hân gesait
unde wie ez umb sein rais waz gewant.
Klaris lobt im zehant
unde die lântherren gar,
Si vuerten im tausent rîter dar
In sein helf, dez wart er vro.
Zue hern gareln sprach alsô
Klaris, daz chint wol geporn:
 <
Hêrre mein, ich waer verlorn,
Waer ewer hilf niht gewesen,
Sô chund ich niemer sein genesen.
Ich wil eu dez mein trewe geben,
Daz ich ew iemer al mein lewen
Dienstez niemer ab gestan,
Swa ich mac oder chan.
Hêrre mein, daz ist mein recht.
Mein trewe ist iemer gein eu slecht,
Ich sol eu dienstez wenchen niht.
Swaz mir ze lieb nû geschicht,
Daz chuemt von ewern schulden,
Dez genad ich ewern hulden.
Ich sol eu dienen, die weil ich leb.
Got eu saeld unde er geb,
Dez pit ich in duerch seinen toet,
unde behuet eu wol vor aller nôt
unde lazz eu êren vil geschehen.
Ich wil eu wärleichen iehen,
Swa daz geschiecht, dez vreu ich mich .>
Hie mit schieden si sich
Mit trewen minnichleiche.
Hin rait der ellensreiche.
Klaris, der chindische man
Chert gein seiner veste dan
unde besaz seinez vater lânt.
Garel, der chuen wigant,
Der wolt niht erwinden,
Er wolt recht ervinden
unde ervarn deu rechten mär,
Ob sô gewaltig wär
Von chanadich der chuenich reich,
Daz er sô vermezzenleich
Artusen wolte suechen.
Wolt ir nû dez geruechen,
Daz ir daz maer vuerbaz welt
Vernemen, war unser helt
Hin dez lândez cherte,
Alz in sein manhait lerte.
Swa der helt horte sagen,
Dâ man prîs solt beiagen
unde dâ man aventewer vant,
Dâ hin cherte der wigant
unde erwarf dâ hoch wirdichait.
Einez tagez mein herr garel rait
In einen chreftigen walt.
Der aeuz erwelt degen palt
Rayt den sumer lângen tag,
Daz er lueczel ichtez pflag.
dô ez an den abent gienc,
Nû enweste er wa oder wie
Er belaib uencz an den tag.
Deu strazze, deu er ze riten pflag,
Deu trueg in in ein schoenez lânt,
Dar inne er lueczel leut vant.
Ez waz ein weitez chuenich reich.
Die leut wâren alle geleich
Von dem lânt gevarn.
Swer den leib wolt bebarn,
Der mueste sich gelauben dâ
unde mueste varn anderswa.
Daz waz ein iaemerchleicheu nôt.
Swer dâ belaib, der waz tôt.
In dem lânt, daz waz war,
Ein merwunder het vil gar
Die leute verderbet
unde vil nach gar erstirbet.
Daz het gewont in daz lânt.
Swaz ez leut dâ mer vant,
Den benam ez den leib.
Dâ von muest man unde weib
Daz lânt geleiche rumen.
Dez entorsten si niht gesaumen,
Ez tete manegem man den toet.
Man mueste ez vliechen duerch nôt.
Daz merwunder vreissam
Waz der christenhait gram.
Ich sag eu, wie ez waz getân.
Ez waz halbez ros unde halbez man
unde waz sô michel unde sô groz
unde wol dez tievels genoz.
Sein getorst niemant peiten
Noch mit im gestreiten.
Ez trueg ein haubt swär,
Daz waz sein pukkelär.
Daz sult ir mir gelauben wol,
Niemant gueter wuenschen sol,
 (
Daz er ez selbe solde sehen,)
Wan der waer tôt, dez wil ich iehen.
Ez waz sô vraizleich getân,
Swer ez einen plichk an
Sach, der waz zehant tôt,
Swer dâ von vloch, den gienc dez nôt.
Sô daz choem in daz lânt dar,
ê sein die leute wurden gewar,
dô verlos ir vil den leib,
Man, chint unde weib,
Sô si in allen gahen
Daz antlicze sahen,
ê si sich der grozzen nôt
Verstuenden, dô waz ir tôt
Ein vil michel tail gelegen.
Nû enwesse unser degen
niht umb diseu mär.
Suest rait der lobebaer
vür sich vrileich in daz lânt,
Dar inne er nindert leut vant.
Dez wundert in vil ser.
Nû gedacht der vil her:
 <
Wa muegen dise leut sein?
Nû sich ich pedenthalben mein
Dicze schoen lânt eine
An leute, waz daz maine?
Dez nimt mich michel wunder .>
unde reit idoch dar under,
Alz mir deu aventewer iach,
In manich schoenez dorf, dar inne er sach
Weder weib noch man.
Garel, der werde helt straich dan,
Wan er dâ nindert leut vant.
dô gedacht der wigant:
 <
Mich muez dez iemer wunder hân,
Daz weder weib noch man
Ist in disem lânde hie
unde weste ich recht, wie
Dise leut wären vertriben,
Daz niemant ist hie beliben
unde wie ez dar zue waer choemen,
Daz het ich gerne vernomen.
Dez chaem ich an ein ende gerne,
warumb dise leute enperne
Diczez lândez unde ir haimuet.
Dicze lânt dunchet mich sô guet,
Daz mich dez iemer wunder hât,
Daz ez sô rechte oede stat.
Dez wundert harte ser mich .>
Suest rait er alles vür sich.
Der tag waz choemen an daz ort.
Nû sach er vor im ligen dort
Ein purch ûf einem vels hoch.
Den rechteu zaghait ie vloch,
Garel, der unverzaget man,
Der chert gein der puerch dan.
Deu purch ûf einem stain lag,
Daz ich vür war wol sprechen mac,
Daz niemant dar zue moechte choemen,
Wan ein weg, ich hân vernomen,
Der waz chaume in der mazze prait,
Alz mir deu aventewer sait,
Daz vil chaume ein wagen gienc.
Swer den weg ê gevie,
vür den moechte niemant choemen,
Alz ich daz mär hân vernomen,
Wan der weg waz sô smal.
Pedenthalben hin ze tal
Waz ein slechteu stain want.
Garel, der degen wert erchant,
Rait ûf uencz an daz puergtor.
Dâ waz ein slaeprukke vor
Ueber den graben, der waz weit,
Daz er vor dez noch seit
Sô tieffen graben nie gesach,
Dez er in seinem sinne iach.
Dar ueber ein prukke waz geworcht.
Garel, der degen unerforcht,
Rait den weg uencz an den graben.
Dâ mueste der rîter stille haben.
Daz slaetor waz ûf gezogen.
Garel, der ellens unvertrogen,
Muest durch nôt stille haben.
Ein hoher tuern lag ob dem graben,
Der lag ein halb ob dem tor.
Der rîter, der dâ habt dâ vor,
In seinem herczen er dez iach,
Daz er nie chain purch gesach,
Deu alsô veste waer.
Nû gedacht der degen maer:
 <
Mich wundert in den sinnen mein,
Wer mac ûf diser puerge sein?
Deu ist sô veste unde sô guet
unde ouch sô ser behuet,
Daz mich dez iemer wunder hât,
Wie ez umb dise purch stat.
ûf der puerge waz ein maget,
Daz nindert lebt, sô man saget,
Ir geleich pey der zeit.
Si waz benamen âne streit
Deu schoenste unde deu peste,
Deu iemant lebentig weste.
Si waz verwaiset in der iugent.
Si pflag an geporner tugent.
Si hiez vrouwe laudamie,
Deu suezze valschez vrie.
Deu puerch waz muntrogin genant,
Anferre hiez daz lânt.
Ir vater, der hiez avenis,
Ein chuenich, der het ouch hohen prîs.
Anfole ir mueter hiez,
Deu ir daz lânt nach ir toede liez
unde ouch ir vater avenis.
Zwo toechter gurtis
Er nach dem toede hinder im liez,
Deu ein nach ir mueter hiez,
Anfole, gelaubet dez,
Durch die der stolcz galbez
Seinen ritterleichen ende erchos.
Von seinem toed si ouch verlos
Nach dem helde ir leib vor laide.
Owe, daz si paide
Ir leib iaemerleich verlurn.
Duerch minne daz leben si verchurn
Ir leib in paermichleich verdarb.
Der helt nach ir minne starb.
ouch starb deu saelden baere
Nach im in chlagender swäre.
Deu lie vrouwen laudamien hie,
Ir swester, der si daz erbe lie,
Ir lânt unde ir chron.
Dez pflag deu maget schoen
Mit êren uencz an die stuend,
Daz niemant enchund
Ir gesprechen niht wan guet.
Si waz vor valsche wol behuet.
Nû waz deu valschez aine
ûf disem tuerren staine
Gewesen wol vuemf iar,
Daz si stille unde offenbar
Getoerst vür daz tor niht choemen,
Alz ich daz maer hân vernomen.
Si het daz merwunder,
Daz vraizleich unchuender,
ûf dem hause besezzen.
Von im wart niht vergezzen,
Man sach ez alle tag dâ.
In dem lânde anderswa,
Wol dreier tagwaide lânch,
Niemant lebt, der den gedanch
Het, daz er dâ getorst sein,
Wan in der purch ze muntrogin.
Deu waz sô veste unde sô guet
unde sô sere behuet,
Daz man ez niht vorchte dâ.
In dem lânt anderswa
Waz lueczel leut beliben.
Si het der valânt vertriben .>
Garel habt vor dem tor,
Dâ hort man in rueffen vor,
unde pat sich in die purch lân.
Weder weib noch man
Getorst nindert aeus gesehen.
Si vorchten, daz in waer geschehen
Alz manegem ouch dâ vor geschach,
Swenne er daz antlicze sach.
Garel, der ruefft aber san
ûf den turn alz ein man.
Der der slaeprukke pflag,
Pedeu nacht unde tag,
Der waz gewarnet ze aller stund,
Daz er den leuten daz tete chund,
Sô daz merwunder chom vür daz tor,
Daz si sich hueten dâ vor.
Garels rueffen hoert der man,
An ein venster waz gegan
unde vraget, wer dâ waer.
dô sprach der degen maer:
 <
Hie haldet ein unchunder man,
Der wolt gerne hie bestan
Noch heint, ob ez moechte sein .>
Der man, der hiez der chueniginn
Sagen diseu maer,
Daz vor dem tor waer
Ein wol gewaffent rîter wert,
Der het der herberg gegert.
Deu iunchfrawe sant palde dan
unde hiez in in die purch lân.
Man eilte gein dem puergtor,
Dâ man vant den rîter vor,
Die slaeprukke man nider lie,
Gegen im ueber die prukke gienc
Rîter unde chnechte,
Die in nach seinem rechte
Enpfiengen vroeleich wol,
Alz man lieb geste sol.
Suest vuerten si den werden man
Mit in in die purch dan.
dô erbeizte nider der wigant,
Die prukke zoch man ûf zehant
unde besloz daz tor vil vast alz ê.
Dar waz vor maneger zeit niht mê
Chain gast choemen dar.
Gareln, den stolczen degen chlar,
Nam wunder, waz man meinte dâ mit.
In dauchte ein wunderleicher sit,
Daz man sô besloz daz tor
unde ouch die slaeprukke dâ vor.
Duerch weu man daz taet,
In den gedanchen gienc der staet
ûf den hof vür den palas.
Under einer linden ûf dem graz
Entwappent sich der wigant.
Ein wazzer trueg man dar zehant,
Daz er den ram von im getwuech.
Reicheu chlaider man dar trueg,
Die legt an sich der chlare.
Man iach im dez ze ware,
Er het saeld manichvalt,
Sein leib waer chlar unde wol gestalt,
Sein plichk gab sô liechten schein.
Sein swert, daz harnasch sein
Wart ze behalten tragen.
Vor der chueniginne begunde sagen
Ein rîter diseu maer,
Daz dâ chomen waer
Der aller schoensten rîter ein,
Den deu sunn ie ueber schain.
 <
Er mac wol sein von hoher art.
Meinen augen nie bechennet wart
Ein sô chlarleicher leib.
iemer saelichk sey daz weib,
Deu pracht der werlt sô raineu vrucht.
An im ist maenleicheu zucht.
vrouwe, ir muegt in gern sehen.
Ir muezt mir der warhait iehen,
Daz nie sô werder man wart geporn.
Deu saeld hât zue im gesworn .>
Er vraget deu chueniginne reiche
Vil gezogenleich,
Ob si den helt wolt sehen.
Dez wart ein volg von ir veriehen.
Der rîter dô dez niht enlie,
Her nider zue dem helde er gienc
unde pat in sehen deu chuenigin,
Deu het ouch minnichleichen schein.
Daz tete der degen willichleich.
Zue der chuniginne reich
Vuert man den werden man
ûf einen schoenen palas dan,
Dâ er die chueniginne vant.
Wol vuemfzich vrouwen liecht erchant
Sazzen vor der chlaren maget.
Nû choem der helt unverzaget
Gegangen zue den vrouwen,
Die moecht er gerne schawen.
Alz er die chueniginne sach,
In seinem herczen er dez iach,
Si waer die schoenst, die er ie
Gesach . deu chueniginne niht enlie,
Si stuend ûf gein in zehant
unde ouch die vrouwen alle sant.
Die chueniginne in mit chuesse enpfie.
Der vrouwen aineu niht enlie,
Si nigen im zuechtichleich.
Deu chueniginne reich
Den rîter pei der hende vie,
Zuechtichleich si mit im gienc,
Dâ si den helt siczen pat.
Zue ir an der selben stat
Saz er zuechtichleichen nider.
Die vrouwen sazzen alle wider
unde swaz der werden rîter waz
ûf dem weiten palas
vür die edeln chuenigin.
Der antlicze gab sô liechten schein,
Daz meinen hern gareln dauchte,
Wie ir vrouwe lauchte
Alsam der liechten sunnen prehen.
Er het sô schoenez niht gesehen
Pey allen seinen iaren.
Vil dikche er an die chlaren
Mit schamen taugenleichen sach.
In seinem herzen er dez iach,
Swaz er vrouwen het gesehen,
Doch muest er diser maide iehen
Dez prisez vor in allen.
Sein loz, daz waz gevallen
An dise minnichleich maget.
Ir schoen aeuz seinem herczen iaget
Gedanch nach andern weiben.
Er gedacht: < ich wil beleiben
Mit stäten trewen dienstleich
An diser maide zuchtreich,
Der plikch dâ geit sô liechten schein.
Ir schoen hât daz hercz mein
Gewaltichleich besezzen.
Ich hân vil gar vergezzen,
Ob ich ie hohen muet gewan.
Owe, ich vil tumber man>,
Gedacht er, < wez gedench ich mir?
Ia weiz ich wol, daz ich ir
Layder niht gedienet hân.
Ich mac wol aeus dem hercz lân
Solch gedanch, die mir niht enfrument
unde mir doch ze schaden choement,
Wan ich hân ir gedienet niht.
Ob si mir in ir dienst pflicht
Wolt geben, dez vröut ich mich.
Ich swuer ir dez, daz ich
Ir iemer dienstez waer berait
Mit trewen unde mit staetichait,
Es enwaer chain sô grozzeu nôt,
Ob ir suezzer muent vil rot
Mir gepuet, daz ich solt bestan,
Dez vröut ich mich unde wolt ouch lân
Alle mein swaer.
Ob daz alsô waer,
Daz ich ir dienen solde,
Vil gern ich wagen wolte
In ir dienst meinen leib.
Si ist mir vür elleu weib
Choemen in mein hercze.
Der minnichleich smercze
Wil mich ze ser dwingen.
Mir moechte wol geringen
Alle mein swaer,
Ob deu saeldenbaer
Wolt meinen dienst nemen,
Dez solt mich vil wol gezemen
Durch dise minnichleich maget .>
Den edeln rîter unverzaget
Viench deu minne an ir strich.
Der iunchfrawen liechter plikch
Twanch in alsô ser,
Daz im dâ vor nie mer
Von gedanchen alsô we geschach.
Der minne er dez sigez iach,
Wan si sein hercze alsô besaz,
Daz er niemer mer vergaz
Der vil minnichleichen maget.
Der edel rîter unverzaget
Mit zuechten pei den vrouwen saz.
Deu chueniginne niht vergaz,
Si vraget in der maer,
Von wanne sein rais waer.
dô sagt ir der helt gemait,
Wenne er von artus rait.
Anders er ir niht gewuech.
Er waz sô hoebsch unde sô chlueg,
Daz er ungern het gesait,
Waz er mit rechter warhait
Prisez ûf der verte het beiaget,
Wan daz er der maide saget,
Daz er niht wolt erwinden,
Er wolt recht ervinden,
Wie ez ze chanadich waer gestalt
unde ob der chuenich den gewalt
Moechte gehawen alz im gesaget wart.
Dâ hin wolt er wenden sein vart,
Sprach der rîter unverzaget.
dô vragt in deu chlar magt,
Wa er deu vordern nacht waer.
dô sprach der degen maer:
 <
vrouwe, ich waz in argentin,
Von danne ist deu raise mein
Heut in dicz lânt .>
dô ir daz maer wart bechant,
dô vraget in deu schoen maget,
Si sprach: < herr, wart eu icht gesaget
Von den leuten, di dâ sint,
Ob noch meiner muemen chint
Leb, der dâ solt hêrre sein.
Den herczogen von argentin,
Elimar, der werde man,
Den slueg der uebel purdan.
Daz waz ein iamerchleicheu nôt.
Sein weib lag vor laide toed,
Deu suezze chlarin.
Chlaris, den neven mein,
Den nam der uebel purdan
unde trueg in mit gewalt dan
Von dem lânde zue seinem hause.
Dâ leit er in der chlause
Laider noch gevangen.
Suest ist ez im ergangen,
Daz ist mir ein herczenlait.
Vil lieber hêrre mein, nû seit,
Hoert ir icht sagen der maer,
Ob er noch lebentich waer?>
dô sprach der rîter an der stunt:
 <
Chlaris liez ich wol gesunt.
Ein ende hât sein grozz nôt,
Purdan unde sein weib sint toed.
Deu maer sint mir rechte chunt.
Chlaris liez ich wol gesunt .>
Der maer vröut sich deu maget.
Garel, der degen unverzaget,
Die edeln chueniginne reich
Begund er vragen zuechtichleich,
Wer ir verwuestet hiet ir lânt.
dô tete im deu maget bechant
Ir chumber unde ir grozze nôt.
Si sprach: < herr, mir ist toet
Vil gar mein volch, geleiche
Arm unde reiche.
Daz ist wunderleichen choemen.
Daz mir mein leute hât benomen
unde ouch mein lânt verwuestet hât,
Vor dem lebentez niht bestat,
Alz ich die leut hoer iehen,
Ez getar ouch niemant angesehen
Daz vraizleich chunder,
Ist ein merwunder,
Halbez ros unde halbez man.
Ez trait ein haubt vraissam,
Swer dem uender deu augen sicht,
Der mac vür war lenger niht
Ein weile geleben.
Suest ist uens armen gegeben
Pedeu iamer unde nôt.
Swaz ez gesicht, daz ist toed,
Vogel, wild unde zam,
Von dem haubet vraissam
Ist ez allez verlorn .>
dô sprach der rîter aeus erchorn:
 <
Mag niemant vor im genesen?>
 <
Naina, hêrre, er muezz dez todez wesen,
Der daz antlicze sicht.
Dar an ist wider red niht>,
Sô sprach deu iunchfrawe chlar,
 <
Daz ich eu sag, daz ist war.
Daz selbe haubet swaer,
Daz ist sein pukkelaer,
Den daz merwunder trait.
Enmitten in daz pret gelait
Ist daz haubet vraissam.
Dem merwunder niht enchan
Dâ von geschehen chain lait,
Daz den pukklaer trait.
Daz haubet ist dar inne
Verwoercht mit dem sinne,
Daz man ez sicht, swer gein im gat.
Swer den pukklaer hât,
Dem chan dâ von niht geschehen,
 (
Wan er daz haubet niht muez sehen .)
Ez hât mir laidez vil getân,
Pedeu weib unde man
hât ez mir ertoetet sô vil,
Daz ich goet iemer chlagen wil,
Daz ich ez niht erwenden mac.
Niemer wirt chain tag,
Ez choem vür daz puergtor.
Dâ hoert man ez rueffen vor,
Ein sô vraisleich stimme,
Pitter unde sô grimme,
Daz im erhillet perg unde tal
unde deu purch ueber al
Elleu wirt dez galmes vol.
Pey dem mer in einem hol
Ist ez gelegen wol zehen iar.
Seyt hât ez mein läut gar
Von dem lânt veriaget .>
Deu vil minnichleich maget
Vil ser wainen began.
Gareln, den tugentreichen man,
Den muet vil ser der vrouwen lait.
dô sprach der degen unverzait:
 <
vrouwe mein, gehabt iuch wol.
Got ist genaden wol sô vol,
Daz er iuch wol ergeczen mac,
Sô nû chuemet ergeczens tag,
unde wizzet vür die warhait,
Mir ist ewer chumber lait.
Moechte ez eu icht zestaten gestan,
Ich hilf eu gern, swa ich chan
Von ewerr grozzen swär.
Nû gelaubet mir ein maer,
Mir tuet ewer chumber we.
Swie ez mir darumb erge,
Ich wil daz merwunder bestan,
Daz eu sô lait hât getân .>
dô sprach deu edel chuenigin:
 <
Hêrre, dez mac niht gesein,
Sô hetet ir den leib verlorn,
Sô waer ich pezzer ungeporn,
Wan niemant mac vor im genesen.
Ez ist alsô hie gewesen
Wol zehen iar oder paz,
 (
Hêrre mein, gelaubet daz,)
Daz ez noch chain man
Getorst gesehen an.
Swem aber sô uebel geschach,
Daz er ez ze einem mal gesach,
Der waz sa zehant verlorn .>
Deu iunchfrawe wol geporn
Mit zuechten danchen began
Gareln, dem vil werden man.
Si sprach: < lieber hêrre mein,
Ir sult dez wol erlazzen sein,
Wan im mac niemant an gesigen.
Solt ewer werder leib geligen
Von im sô iaemerchleichen toet,
Sô leid ich gerner diseu nôt,
Deu mir nû got hât gegeben.
Hêrre mein, ir sult noch leben.
Waz hulf mich ewer sterben?
Ez ist pezzer mein verderben .>
Garel sprach: < vrouwe mein,
Deu red sol pezzer sein.
Wil mir got sein helfe geben,
Sô mac ich noch vil wol geleben,
Daz gewinne vröuden vil.
Seit er tuet allez, daz er wil,
Sô mac ich mich dez wol versehen,
Swaz er wil, daz muezz geschehen
An mir>, sprach der degen palt,
 <
Der aller wunder hât gewalt,
Der muezze mir helfe pei gestan.
Ich muezz besehen, ob ich chan
iuch geschaiden von der nôt
Oder ich muezz geligen toet .>
Si sprach: < hêrre, eu sei gesait,
Ez ist awer mir mit trewen lait,
Seyt ir niht erwinden welt,
Daz ir mein hercze habt verselt
In iamer, sol eu missegan.
Daz muezz goet understan.
Hêrre, durch den willen mein,
Ir sult der red ab sein.
Ich rat eu wol, daz ir daz lat,
Daz ir den valânt niht bestat,
Wan ir habt den leib verlorn .>
dô sprach der rîter aeuz erchorn:
 <
vrouwe, ich enlazze ez niht,
Swaz halt mir dâ von geschicht,
Ich wil di vraisse bestan.
Mocht ich einen poten hân
In daz lânt ze arigentin,
Klaris, dem lieben vreunde mein,
Sô moecht mir gelingen wol .>
 <
Den poten ich eu leichen sol>,
Sprach deu chueniginne zehant.
Nach einem chnappen wart gesant,
Der waz maenleich unde chlueg
unde ouch gefueg genuech.
Garel, der wol gezogen man,
Mit urlaube von den vrouwen dan
Gie er mit dem poten zehant.
Chlaris enpot der wigant
In daz lânt ze arigentin,
 <
Daz er den chunich albewin
Durch meinen willen suechte.
Swaz er von mir geruechte,
Daz ist allez getân.
Den sol er von mir wizzen lân,
Wie chuemerleich mein dinch hie stat,
Daz er mir sende seinen rat,
Dez getrawe ich niemant alsô wol.
Ich gediens ouch iemer alz ich sol .>
Der chnappe straich die nacht dan.
Dez choem der gefueg man
Ze arigentin in daz lânt,
Dâ er chlarisen vant.
Chlaris, der enpfiench in san.
Der chnappe vuert in suender dan
unde warf sein potschaft wol,
Alz ein hoebscher chnappe sol.
Chlarise seit er zehant,
Warumb in dar het gesant
Der ellensreiche garel.
Chlaris, der degen snel,
Hiez palde ein oersse pringen dar.
Alaine rait der degen, deswar,
Dâ er albewin vant.
Den getwergen waz er wol erchant.
Alz in albewin ersach,
Er gienc gein im unde sprach:
 <
Wiz willechoemen, chlaris.
Nû sag mir duerch deinen preis,
Wa liezze du den hêrren mein?>
 <
Vil reicher chuenich albewin>,
Sprach der iunge chlaris,
 <
Mein herr garel, der degen weiz,
Enpeut dir lieb unde allez guet,
Alz ein vreunt dem andern tuet.
Sein dinch im chumerleichen stat,
Er suechet helf unde rat
An dich, vil edel chuenich her.
In anferre ist er
unde wil daz merwunder bestan
Durch die maget wol getân,
Deu meiner muemen tochter ist .>
 <
Nû behuet in uenser hêrre christ>,
Sprach der chuenich albewin,
 <
Daz er behalt daz leben sein
Vor dem merwunder
 (
Dem vraizleichen chunder .)
Chlaris, du solt hinnen varen,
Got, der muezze dich bewaren.
Ich chuem selbe, ob ich mac.
Morgen, ê ez wert tag,
Sô pin ich pei dem werden man .>
Chlaris mit urlaube dan
Rait wider haim in sein lânt.
Den chnappen hiez er zehant
Haim ze lânde reiten.
In vil churczen zeiten
Waz der chnappe wider choemen,
Alz ich daz maer hân vernomen,
unde saget meinem hern gareln dô
Diseu maer, dô wart er vro,
Von dem chuenige albewin.
dô der chnappe gein arigentin
Mit potschafte waz geriten,
Die selben weilen het gepiten
Garel pei der chuenigin.
Der plikch gab sô liechten schein,
Daz si im in daz hercze prach,
dô er ir liechten plikch ersach.
Deu vil minnichleiche maget
Pflag dez heldez unverzaget
Mit trewen wol di selben stunt,
Alz mir daz maer ist worden chunt.
Nû choem in die purch dar
Zue dem werden degen chlar
Selbe vierde der chuenich albewin,
Deu truegen tarnchaeppelin,
Dar inne sei niemant sach.
Einez morgens, dô der tag ûf prach,
Garel dannoch rwe pflach.
Der helt an seinem pette lag.
dô choem der wenige man
vür sein pette gegan,
Die tarnchappen er ab zoch.
Garel, den zaghait ie vloch,
Sach seinen vreunt vor im stan.
Garel het niht anders an
Niwan sein leinein gewant.
Aus dem pette spranch er zehant,
Seinen vreunt er liebleich enpfie,
Umbevahens er in niht enlie.
Er sprach zue im vil minnichleich:
 <
Albewin, edel chuenich reiche,
La mich geniezzen deiner tugent,
Die du hast von chindez iugent
Pracht her an disen tag.
Dein hercze ie ganczer trewen pflag.
Ich getrawe niemant paz danne dir,
Du macht wol gehelfen mir,
Daz meiner sorge werde rat.
Mein dinch chumerleichen stat,
Wan ich mich an genomen hân,
Daz ich benamen wil bestan
Duerch die maget wol getân
Daz uebel merwunder,
Daz vraisleich chunder.
Ez hât ir laidez vil getân
An vil manegem werden man
unde hât verwuestet gar ir lânt .>
dô sprach albewin zehant:
 <
Hêrre, ir welt ein dinch bestan,
Daz eu muezz an daz leben gan,
Wan niemant chan vor im genesen,
Der im icht wil schade wesen.
Dâ von wil ich eu raten daz,
Daz ir iuch bedenchet paz,
Wan ir habt den leib verlorn .>
dô sprach der rîter wol geporn:
 <
Ich mac der red niht wider choemen,
Wan ich mich ez hân an genomen
Sô offenleichen, daz ich ê
Stirbe, ê ich sein abe ge .>
dô sprach der chuenich albewin:
 <
Sô muezz ich daz leben mein
Durch ewern willen wagen.
Nû lat iuch niht betragen,
Ich chuem her wider zue eu schier.
Ir suelt daz wol gelauben mir,
Daz ich noch nie mer
Gevorcht alsô ser
Dez leibez von chainer nôt.
Doch wil ich gern uncz an den toet
Eu dienstez vil berait sein.
Ich versueche alle die liste mein
Oder ich behalt eu ewer leben.
Hêrre, ir sult mir urlaub geben.
Got muezz ewer êren pflegen .>
dô bevalch in got der degen
unde gab im manegen gueten segen
unde pat goet vil ser,
Daz er im leib unde er
Behuete durch die tugende sein.
Von danne hueb sich albewin.
Sein tarnchappen leit er an.
Niemant sach den chlainen man.
Albewin, der choem zehant,
Dâ er daz merwunder vant
Pey dem mer in einem hol.
Daz besten deu getwerch wol,
Daz ez dâ het seinen geperch.
Daz vil listig getwerch
unde sein gesellen choemen dar
Zue dem stain unde namen war,
Wez daz merwunder pflaege,
Ob ez in dem hol laege.
Nû vunden si den valânt
Sten vor der stain want.
Ez het an seinen leib gelait
Hart seltsineu chlayt.
Einez vischez huet, deu gab schein,
Daz niht sô plabez moechte sein,
Lazure moechte geleichen niht,
Alz mir deu aventewer gicht.
Deu huet waz herter dan ein stal,
Dar inne wâren roteu mal,
Die mochte niht versniden,
Elleu waffen muesten meiden,
Sô herte waz deu selbe huet.
ouch trueg der selbe tewvels trut
Einen grozzen cholben staelein.
ouch gab ab seinem haubt schein
Ein hornhuet, ( dâ waz) bezogen gar,
Dez namen deu getwerch war,
Mit der daz haubt, deu noch waz
Herter dann ein adamas.
Sein pukkelaer, der waz prait,
Den het ez von der hant gelait,
Dâ daz haubet inne waz,
Dâ niht lebentez vor genas.
Daz antlicz waz gecheret nider.
Von dem stain gienc ez sider
Zue dem mer an seinen beiach.
Dez site ez zallen zeiten pflag,
Daz ez sein waide verte gienc
unde daz haubet ligen lie,
Wan ez waz an angestez gar,
Daz iemant choem zue im dar.
Dez gienc ez vreileichen dan.
Alsô der wenige man
Albewin daz ersach,
Zue dem stain wart im gach,
Dâ er den pukkelaer vant.
Den namen deu getwerch zehant
unde gachten danne palde
Gein einem grozzen balde.
Dâ verpurgen si zehant
Daz haubt, dez der valânt
Vil manegem man an gewan
Daz lewen . albewin von dan
Begunde gahen sa zehant,
Dâ er seinen hêrren vant.
Dem saget er deu maer,
Wie ez ergangen waer.
Dannoch waz niht hoch der tag.
Garel noch gemachez pflag.
Alz er daz maer bevant,
Dez vröut sich der wigant.
Er danchte dem chuenige albewin
Der grozzen trewen sein.
Er lag niht lânger dô dar nach,
Dem rîter, dem waz harte gach
Aeus ze der chemenaten tuer.
Nû waz er ûf den hof herfuer
Chomen, dâ der wigant
Rîter unde chnappen vant.
Die gruezt er zuechtichleiche.
Im hiez der ellensreiche
Sein harnasch palde pringen her,
Schilt, oersse unde sper.
Si sprachen, zweu im daz solde.
Er saget in, daz er wolde
Daz merwunder gesehen.
Swaz im moechte dâ von geschehen,
 <
Daz wil ich hincz got lân.
Wil mir der helfe pei gestan,
Sô chan mir misselingen niht.
Waz ob ein wunder leicht geschicht,
Daz ich im an gesigen sol,
Sô hân ich gestattet wol,
Ob ich dâ von choem in aribait .>
Sein oersse unde sein wappenchlayt
Pracht man im vür den palas.
Uender der linden ûf einem graz
Wappent sich der wigant.
dô daz deu chueniginne bevant,
Daz er wolte reiten
Mit dem merwunder streiten,
Daz waz ir innechleichen lait,
Wan ir het wol gesait
Der chnappe, den er het gesant
Gein arigentin in daz lânt,
Daz er dem starchen purdan
Sô ritterleich gesiget an
unde dâ beiaget hohen preis
unde ouch ir neven chlaris
Loest auz starchem pande
unde gein turtuse sande
vrouwen duzabeln, die schoenen maget.
Dez wart im hoeher prîs gesaget.
dô nû der rîter gemait
Waz choemen in seineu wappenchlait,
Deu chueniginne laudamie,
Vor valsche deu vrie,
Sach er von dem palas gan.
Garel, der wol gezogen man,
Gegen der iunchfrawen gienc.
Deu chueniginne dez niht enlie,
Si gruezte vil minnichleiche
Den degen ellensreiche.
Dez genat ir der wigant.
Deu chueniginne sprach zehant:
 <
Saget an duerch got, wa welt ir hin?
Duncht iuch daz ein guet sin,
Daz ir welt gerne sterben?
Moecht ich an iuch erwerfen,
Daz ir durch den willen mein
Ewer raise liezzet sein,
Die ir iuch an habt genomen.
Deu mac eu wol ze schaden choemen.
Daz chan niemant uender stan,
Ir muezzt den leib verlorn hân.
Daz ist mir von herczen layt
unde wizzet vür die warhait,
Wolt ir mich der pet gewern,
Daz ir der raise wolt enpern
iemer duerch den willen mein>,
Sô sprach deu guet chuenigin,
 <
Dez waer ich mit trewen vro .>
Garel lachte unde sprach alsô:
 <
Swie ez mir darumb ergat,
Ich wil der rais niht haben rat.
Ich waiz wol, vrouwe, ir seit sô guet,
Daz ir den rat mit trewen tuet
unde daz eu ist mein sterben layt,
Daz macht ewer werdichait.
Got muezz eu saeld unde êre geben.
Ich sol behalten wol mein leben.
Wil mir goet genaedich sein,
Sô mac ich daz leben mein
Wol behalten vor der nôt.
Die vaigen ligent alle toet,
Daz chan niemant under stan .>
Urlaub nam der werde man
Von der chueniginne.
Von herczen unde von sinne
Minnet er sei ser.
Deu chueniginne her
Vil sere wainen began,
Wan ir waz der iunge man
Vil nahen in ir hercze choemen.
Si het in ir ze lieb genomen
Vil taugen in ir hercze.
Der minnichleich smercze
Twanch die maget wol getân.
Mit urlaube schiet er dan
Von dem gesinde ueber al.
Manich guet wuensch âne zal
unde vil manich rainer segen
Wart gegeben dem werden degen
Von rittern unde von vrouwen.
In ein venster duerch schawen
Deu chueniginne alaine saz.
Ir hercze waz an vrewden laz.
Si vorchte, daz der werde man
Den leib solt verloern hân,
Daz waz ir herczen swaer.
Garel, der lobebaer,
Spranch ûf sein oersse, dâ ers vant,
Die prukke hiez er zehant
Snellichleichen nider lân.
Von der puerge chert er dan
Vermezzenleich alz ein degen.
Die vrouwen gaben im manegen segen
unde paten goet durch seinen toet,
Daz er im huelfe von der nôt.
Mein vrouwe laudamie,
Vor valschait die vrie,
Waz von herczen laide.
Hin rait ir augen waide,
Alz in weisten deu getwerch.
Suest choem er vür den holn perch.
Nû waz daz merwunder choemen
unde het dez ritters war genomen.
Ez eilte gein der stain want.
dô ez dez haubtez niht envant,
dô wart sein ungepaerde sô grozz,
Ein galm aus seinem munt schoz,
Sô laute, daz dâ von erhal
Pedeu perch unde tal
unde daz daz mer dâ von erdoz.
Von der stain want ez schoz
Her nider, dâ ez sach den man
unde lief in mit dem cholben an
unde wolt in gern haben erslagen.
Vil ungeleich einem zagen
Gebart mein her garel.
Sein oersse waz starch unde snel,
Daz er mit vollem poynder rait,
Sein sper scharf ze rechte prait,
Der schaft veste unde unbesniten.
Nach vil ritterleichen siten
Daz sper er uender den arm slueg.
Daz oersse in huertichleichen trueg.
Er het ez ûf die prust erchorn
Rechte gein dem herczen vorn
unde stach im einen soelhen stich,
Daz ez dâ von bestrauchte sich
unde daz der schaft sich gar zechlaub
unde hoch ûf gein den lueften staub.
Nû waz deu huet sô herte,
Daz si sich dez erwerte,
Daz ir daz sper niht ensnait.
Der rîter wider ûf ez rait
Mit seinem gueten swerte.
Daz merwunder gerte
Dez ritters alz der wolf tuet
Der schaffe, sô grimmich waz sein muet.
Dâ von hiez ez alsus
Der uebel wlganus,
Wan ez niht genesen lie.
Swaz der valânt gevie,
Daz waz dâ ze stet toet,
Swer ez vloch, den gienc dez nôt.
Garel, der vil chuene man,
Rait daz merwunder an
Vermezzenleichen alz ein helt.
Der edel rîter aeus erwelt
Moechte sein niht versneiden.
Sein guet swert mueste meiden
Die vische haut, daz waz im layt,
Alz mir deu aventewer sait.
Er slueg ûf ez vil manegen slag,
Den ez hart ringe wach,
Swie doch daz swert waer
Guet unde unwandelbaer,
Daz ez den stal niht vermait
unde horn unde eisen snait.
Doch waz deu haut vischein
Sô herte, daz die ekke sein
Si niht wolten sneiden.
Elleu waffen muesten meiden
Die haut, die ez an im trueg.
Wlganus den rîter slueg
Mit dem cholben ûf den schilt,
Daz er ze manegen stukchen spilt
unde daz daz oersse choem ûf die chnie.
Den rîter ez niht ruwen lie,
Ez slueg im manegen starchen slag.
dô im daz oersse dâ nider gelag,
dô want der valânt
Disen chuenen wigant
Erslagen an seinen danch.
Garel von dem oerse spranch
Snellichleichen hin dan.
Der valânt lief den rîter an
unde slueg im manegen starchen slag,
Wan daz er der chuenste pflag,
Swenne ez den cholben nach im swanch,
Daz er aeuz dem slage spranch.
Alsô vriste sich der degen.
Von seinen ungehewern slegen
Muest er sich behueten.
Der valânt begunde wueten.
Den rîter slueg ez vor im hin,
Gein dem staine traib ez in
unde lie in niht ze slage choemen.
Ez het im gern den leib benomen,
Wan daz in goet ernerte.
Der streit waz sô herte,
Daz man die sleg horte dan
Wol ein halb meile ueber den plân.
Der rîter stuend in grozzer nôt.
Er vorchte, daz er den toet
Solt erchiesen an der stat.
Goet er innechleichen pat,
Daz er in behuete.
Daz merwunder wuete,
Ez liez in choemen ze slage niht.
Garel gedacht: < ez ist enwicht,
Ich mac sein niht gewinnen,
Ich mac ouch niht entrinnen.
Nû geb mir goet gueten rat,
Der mich her behuetet hât .>
Nû gesach der wigant,
Daz im der arm unde deu hant
Waz bloz uencz an daz uechsen gar.
dô dez der rîter wart gewar,
dô trat er zue im naher paz.
Er gedacht: < ich wil versuechen daz,
Ob ich im treffen moecht die hant .>
Daz merwunder aufwant
Den cholben mit grimmen muet,
Nach dem rîter guet
Slueg ez einen grozzen slag.
Garel sneller spruenge pflag,
Aus dem slag er im enphloch,
ê ez den andern slag erzoch,
dô het im der wigant
Ab geslagen die rechten hant.
dô ez dez schaden wart gewar,
Mit der einen hant slug ez dar
Mit grimme ûf den chuenen man,
Daz er struchen began.
dô want sich der valânt
hân errochen sa zehant.
Ez slueg im aber einen slag,
Daz er vor im dâ nider lag.
dô wolt ez in erslagen hân.
Dez erholt er sich san,
Er spranch ûf alz ein sneller man
unde entwaich im aeuz dem slag dan.
Hinder einen stain er snelle spranch.
Nach im tete ez einen swanch
Sô starchen mit der einen hant,
Daz aeuz der herten stain want
Daz vewer draet an der stunt,
Recht alz ein haus waer enzuent.
vür war ich eu daz sag,
Waer er im niht aeus dem slag
Entwichen, ez het in erslagen.
Deu getwerch begunden chlagen,
Deu sahen disen streit an,
dô si dem vil werden man
Moechten niht ze staten choemen,
Alz ich daz maer hân vernomen.
Daz merwunder waz ergremt.
Swie ez der rîter het erlemt,
Mit der einen hant ez vacht
Mit sô chreftichleicher macht,
Alz ob ez nindert waer wunt.
Der rîter an der selben stunt
Slueg im aber einen slag,
Dâ von ez harte ser erschrach.
In den arm, daz im der cholb enpfiel.
dô tete ez ûf einen giel
unde schrei ein soelch stimme,
Pitter unde sô grimme,
Daz der luft unde daz mer erdoz.
Sein chraft waz âne mazze grozz.
Nû want der chuene man,
Er solt nû gesiget hân,
dô er ez an hende sach.
Dem rîter waz ein tail ze gach,
Er lief ez vrileich an,
Ez warf sich umb unde slueg den man
Mit den hindern vuezzen nider.
Dez erholt er sich wider.
Er spranch ûf unde lief ez an.
ê ez von dem rîter dan
Entwiche, dô slueg er im ab
Die hachsen, daz dez tievels chnab
Von der stat niht moecht choemen.
Suest wart im der leib benomen.
Daz haubet er im ab slueg,
Daz waz sô grozz, daz ez getrueg
Vil chaum zwen man von der stat.
 <
Du pist gelegen . swie ez ergat>,
Sprach der rîter unverzait,
 <
Du tuest nû niemant mer chain lait.
Du hast dein uebel lazzen.
Dein leib, der sei verwazzen.
Du hiet mich pracht in grozze nôt.
Sô wol mich dez, daz du pist toet,
Dez muezze goet iemer geeret sein.
Du hiet mir nach daz leben mein
Benomen>, sprach der wigant.
Nû choemen deu getwerch zehant
Zue dem helde gegangen.
Deu heten im gevangen
Sein oersse, daz prachten si im gezogen.
Garel, der ellens unbetrogen,
Sach den chuenig albewin
Vil gerne unde die geverten sein.
Er gruezt si minnichleich.
Albewin, der chuenich reich,
Sprach: < hêrre, mich hât got gewert
An eu rechte alz mein hercze gert,
Seit ir hie genesen seyt.
Ir habt gestriten einen streit,
Daz mich iemer wunder hât,
Wie ez ewer leib erstat.
Wol mich, daz ich iuch hân gesunt
Vunden hie an diser stunt.
Dâ ist mir lieb an geschehen.
Dez wil ich mit der warhait iehen .>
Garel sprach: < lieber vreunt mein,
Wir muezzen ungeschaiden sein
Die weil unde ich mein leben hân.
Du hast mir êren vil getân.
Ich chuend hie niemer sein genesen
unde waer dein trewe niht gewesen.
Du hast an mir sô wol getân,
Daz ich darumb sorg hân,
Wie ich verdien die trewe dein .>
dô sprach der chuenich albewin:
 <
Hêrre, ir suelt die red lân.
Swaz ich eu gedienet hân,
Daz habt ir verdienet wol.
Ich dien eu gern, swaz ich sol .>
Garel sprach: < nû saget mir,
Vil lieber vreunt, wa habt ir
getân daz haubt vraissam?
Dem pin ich heut unde iemer gram.
Von welhem teuvel ist es choemen,
Daz het ich gerne vernomen,
Von wanne der tievel het pracht
Daz haubt, wez waz im gedacht
Dâ mit?> sprach der werde man.
 <
Wolt er die werlt ertoetet hân
Alle gemaine,
Diser tievel unraine,
Der dâ hie ligt erslagen,
Der mir daz chuende gesagen?
Daz weste ich gerne>, sprach der degen.
 <
Daz sein der teuvel muezze pflegen.
Ich gevorcht mir nie mer
In streit alsô sere
Dez leibes unde der ern mein .>
dô sprach der chuenich albewin:
 <
Hêrre, ich chan dez wizzen niht,
Von welher wunders geschicht
Im daz haubt zue sei choemen.
Ein dinch hân ich wol vernomen,
Daz diser tievel haizzet alsus
Der uebel wlganus,
Der dâ hie erslagen leit.
Hêrre mein, ez ist an der zeyt,
Wir süln benamen hie niht sein .>
Garel sprach zue albewin:
 <
Mich wundert iemer, waz er an
hât getragen, den ich hân
Erslagen, daz in mein swert vermait,
Daz ez sein anders wa niht snait,
Wan in die arm unde in die pain.
Ez ist noch herter danne ein stain,
Daz ez hât an dem leib sein .>
Garel unde albewin
unde die getwerch giengen dar
unde namen diser huete waer.
Nû waz die haut weitin
Sô herte, daz mit dem swert sein
Garel moechte versneiden niht,
Alz mir deu aventewer gicht.
Ab der huet daz har gab schein
In sô liechter varwe weitin,
Lazure, deu ist niht sô pla.
ouch sach man hie unde dâ
Dar ab luechten roteu mal
An der haute ueber al
Geleich alsam die sterne.
Garel sach ez gerne.
dô sprach der chuenich albewin:
 <
Hêrre, deu haut sol wesen mein,
Die wil ich von eu ze gab hân .>
dô sprach der tugenthaft man:
 <
Daz wolt got, her albewin,
Daz si sô guet solt sein,
Daz si verguelte zehen lânt,
Daz ir si danne von meiner hant
Geruecht nemen, dez waer ich vro .>
Daz getwerch sprach alsô:
 <
Got lon eu, tugenthafter man.
Die huet sol niht hie bestan.
Deu ist sô herte veste,
Ein cursit daz peste
Wil ich dar aeus machen
Mit listichleichen sachen
unde einen helm unde einen schilt,
Daz wizzet, werder degen milt,
Daz niemant mac versneiden
unde elleu waffen muezzen meiden
Diseu huet, die ie wurden gesmit.
Daz erzeug ich wol dâ mit,
Daz ir daz swert niht ensnait.
Nû wizzet vür die warhait,
Ez ist daz peste, daz ie man
Zue streitez noeten ie gewan .>
Daz merwunder wart entwappent gar
Von der haeut wait var.
Deu namen deu getwergelein.
dô sprach der chuenich albewin:
 <
Hêrre, seit ez sô ist choemen,
Daz ir den sich habt genomen,
Sô nemt daz in ewern muet,
War man daz uebel haubt tuet,
Daz iemant choem dâ von in nôt.
Swer ez gesicht, vür waer der ist toet .>
Garel sprach: < daz rate mir,
Ich getrawe niemant paz danne dir,
Wie ich die laeut bewar.
Daz ich rechte gevar
Dâ mit, dez suech ich deinen rat,
Seit ez sô sorchleichen stat
Umb daz haubt, alz ich hân vernomen.
Von welhem tievel ist ez choemen?>
dô sprach der chuenich albewin:
 <
Nû reitet zue der chuenigin,
Der schoenen laudamien,
Der suezzen valschez vrien,
Deu sicht eu gern, daz waiz ich wol.
Ir hercze ist rainer tugent vol.
Der sult ir deu maer sagen.
Hincz nacht wil ich nach dir dar tragen
Daz haubet vür daz puergtor.
Dâ wil ich ez verpergen vor.
Sô sult du danne suechen rat
Dacz den, den ez geschadet hât
An vreunden unde an magen.
Dez lat iuch niht betragen.
Wie man mit dem haupt tue,
Dâ beduerfet ir wol ratez zue.
Ich chuem eu schier . nû sult ir,
Hêrre, urlaub geben mir .>
Garel sprach: < vreunt mein,
Saget mir, wa welt ir heint sein?>
Albewin, der chuenich reich,
Sprach: < ich sag eu waerleich,
Ich wil noch heint meinen gewin
Pringen, dâ ich hêrre pin.
Ez ist umb mich alsô gewant,
Swa ich wil varen in deu lânt,
Daz ist schier getân,
Sô ich mein tarnchappen hân.
Ich chuem eu morgen, hêrre mein,
Dez suelt ir vil gewis sein .>
dô bevalch in got der wigant.
ûf sein oersse saz er zehant.
Albewin, der chlaine man,
Der lait sein tarnchappen an.
dô sach sein garel niht mer.
In einer wil pracht er
unde seineu getwerch
Hin haim dicz spaech werch
unde bevalch ez den leuten sein.
dô vür der chuenich albewin
Mit seinen gesellen wider dan,
Dâ er den rîter het lân.
Garel, der rait gein muentrogin.
Nû waz deu guet chuenigin
In ein venster gesezzen
unde het vil gar vergezzen,
Swaz ir ze lieb ie geschach.
Si chlagt dez ritters ungemach.
Si want, daz er waer toet.
Dez vuegten ir gedanche nôt,
Wan er ir an dem herczen lag.
Aller vröuden si verpflag
unde waer der helt erstorben,
Ir hiet sein toet erworben
Iamer unde herczenleicheu nôt.
Si waer vor lait nach im toet.
Der tag waz an ein ende choemen,
dô ein ende het genomen
Der streit ûf der heide prait.
Der rîter gein der purch rait.
Als in deu chunegin ersach,
Zue ir iunchfrawen si sprach:
 <
Dort sich ich gein uens reiten her,
Âne schilt unde âne sper,
Einen rîter ueber die heide prait.
Der heute morgen von uens rait,
Dem rîter ist er geleich gar .>
Die vrouwen eilten alle dar
unde warten, ob erz moechte sein.
vrouwe laudamie, deu chuenigin,
Nam der zimirde war.
Sein wappenroch waz liecht gevar,
Von weizzen seiden chostleich.
Von swarczem zobel zway pantel reich
wâren dar in gesniten.
dô er sô nahen choem geriten,
Daz in deu chueniginne rechte ersach,
dô wart si vro unde sprach:
 <
Swie ez halt sei ergan,
Ez ist benamen der selbe man,
Der heute morgen von uens rait .>
Deu chueniginne het ir lait
Mit lieb ueber wunden,
dô si in sach gesunden.
Deu chueniginne aeus dem venster trat,
Deu prukke si nider lazzen pat
unde hiez in palde lazzen in.
Si wolt ouch selbe dâ pei sein,
Dâ im daz tor wart ûf getân.
Pedeu weib unde man
Eilten gein der porte,
Dâ man den rîter hoerte,
Daz tor wart pald ûf getân
unde deu prukke nider lân.
Garel, der stolcze helt gemait,
In die purch ûf den hof rait
unde erbeizte vor dem palas,
Dâ der linden schat waz.
Daz gesinde all geleiche
Enpfieng in vroeleiche.
Nû choem deu chueniginne gegan,
ê daz sich der iunge man
Het entwappent . dâ er si sach,
Gein im deu chueniginne sprach:
 <
Hêrre, nû seit goet willechoemen.
Ewer chuemft mir trawren hât benomen
unde wizzet, hêrre, ich pin vro,
Daz ez choemen ist alsô,
Daz ir, hêrre, seit genesen.
Mir ist vil laid umb iuch gewesen .>
Dez genad ir zuchtichleich
Der rîter ellensreich.
Deu vrouwe vuert den iungen man
Mit ir ûf den palas dan.
Deu chueniginne den wigant
Entwappent mit ir selber hant.
Man gab im reicheu chlaider an.
dô sich getwuech der iunge man,
Deu maget nam in pei der hant,
In ein venster an der want
Deu chueniginne in sitzen pat
Zue ir an der selben stat.
Si vraget in der maer,
Ob er gewesen waer
Ze dez merwunders haimuet.
 <
Ia, vrouwe>, sprach der helt guet.
Si sprach: < wie ist daz choemen,
Daz ez eu niht den leib hât benomen?
Oder hât ez ewer niht gesehen?
Saget, hêrre, mir, wie ist daz geschehen,
Daz ir vor im seit genesen?>
 <
vrouwe, ir suelt an angest wesen
Vor seinem zorn>, sprach der degen,
 <
Sein uebel, deu ist gar gelegen,
Wan ez ist benamen toet .>
Vor vröuden pleich unde rot
Wart deu maget wol getân.
Vor vröuden si den iungen man
Chueste schoen an seinen muent.
Si sprach: < herr, tuet mir chuent,
Ist der uebel wlganus toet?
Sô hât ein ende alle mein nôt.
Er hât mir herczen lait getân
An vil manegem werden man,
Dem er hât den leib genomen.
Ir seit uens her ze saelden choemen.
Ob ez ist alsô ergan,
Daz der uebel wlgan
Ist toet, vil lieber hêrre mein,
Sô suelt ir gewaltich sein
Ueber guet unde ueber meinen leib.
Ich wirt niemer mannez weib
Wan ewer, ob ir mich habt erlost.
Ir seit mein vreund unde mein troest.
Mein chrone, mein laeute unde mein lânt,
Daz ist wol hincz eu gewant,
Seit ir uens habt geschaiden
Von grozzen herczen laiden.
Nû gepietet, hêrre, ueber mich.
Swaz ir welt, daz wil ouch ich .>
Dez wart der rîter harte vro,
Wan sein muet, der stuent alsô,
Daz er niht vuerbaz wolte
Werfen noch ensolte
Nach chainem andern weibe
Ze staete seinem leibe,
Wan deu saeldenbaere maget
Seinem herczen alsô wol behaget,
Daz er ir niht enchunde
Vergezzen chain stuende.
Pedeu nacht unde tag
Versigelt in seinem herczen lag
Deu maget minnichleiche.
Garel, der ellensreiche,
Sprach: < vil libeu vrouwe mein,
Ir suelt dez gar an angest sein,
Daz ez eu iemer mer getuet
Weder uebel oder guet.
vrouwe, ich hân ez erslagen
unde wil eu waerleichen sagen,
Swaz ich her gestriten hân,
Seit ich streitez von erst began,
Daz ist dagegen ein ringeu nôt.
Mir choem sô nahen nie der toet,
Sô von diser kreature.
Sein leib waz ungehewre.
Swer den valânt sehen wil,
Der var dar unde vurcht in nit ze vil,
Wan er leit âne haubt.
Swer mir dez niht gelaubt,
Der var dar unde sech die warhait,
Ob ich eu recht hân gesait.
Doch chund ich niht genesen sein,
Wan daz mein vreunt, her albewin
Im stal daz haubt vraissam,
Dâ mit ez manegem manne nam
Vil iamerleich sein leben,
Dâ mit der werlde waz vergeben.
Daz hât mein vreunt, her albewin,
Er unde die genozzen sein
In dem walde verporgen.
Daz chuemt mir dâ her morgen.
Dâ beduerfen wir wol ratez zue,
Wie man mit dem haubt tue,
Wie man dâ mit geringe,
Daz ez icht schaden pringe
Der werlt>, sprach der werde man,
 <
Die warhait ich gesaget hân>,
Sprach der edel rîter dô.
Dez wart deu chueniginne vro,
Daz ez alsô ergangen waz.
In der puerge unde ûf dem palas
Wart ein vroeleicher schal.
Si pristen alle ueber al
Dez vil werden ritters leib.
Pedeu man unde weib
Wurden vröudenbaere.
Ein ende het ir swaer.
Deu chueniginne zue dem rîter sprach:
 <
Wol mich, daz ich eu ie gesach.
Mich hât betrogen niht mein wan.
Leib, guet unde swaz ich hân,
Hêrre, daz sol ewer sein.
Ich hân manegen swaeren pein
unde grozzen chumber hie erliten.
Ir habet mich unde mein lânt erstriten,
Dâ mit schaffet, swaz ir welt .>
Dez vröut sich der werde helt,
Wan im deu minnichleich maget
In seinem herczen sô wol behaget,
Daz er gern pei ir waz.
ûf der chueniginne palas
Sach er die vrouwen unde rîter choemen
unde ir gesinde, alz ich hân vernomen.
Si stuenden vür den helde palt
unde ergaben sich in sein gewalt,
Alz ir vrouwe in gepot.
Ein ende het ir grozze nôt
Genomen von seiner grozzen manhait.
Garel, der stolcz helt gemait,
Moecht wol von schulden wesen vro.
Deu chueniginne antwurt im dô
Pedeu ir leib unde ir lânt.
Garel sich dez uender want.
ouch wolt deu guet chuenigin
Selb in seiner pfleg sein.
dô daz nû verendet waz,
dô trueg man ûf den palas
Pedeu tischlachen unde prot,
Alz deu chueniginne gepot.
Der tag waz an den abent choemen.
Mit zuechten, alz ich hân vernomen,
Wurden die tische berait,
Tischlachen unde prot dar ûf gelait.
Nû trueg man in daz wazzer dar,
Der chueniginne unde dem rîter chlar.
Ietweders sein hend twuech.
Zue der chueniginne chlueg
Saz der wol gezogen gast.
Dar an vil lueczel dez geprast,
Man gab in wirtschaft vollichleiche.
ouch waz dem degen ellensreiche
Daz wol ein wirtschaft, daz er az
Mit der iunchfrawen valschez laz.
dô si mit zuechten gazzen
unde ein weil gesazzen,
Garel sprach zue der chuenigin:
 <
vrouwe, ir suelt gepeten sein,
Seit ir habt wol an mir getân
unde ze vreunt geruechet hân,
Sô sult ir senden in ewer lânt
unde tuet den leuten daz bechant,
Daz si eu choemen in churczer vrist
unde wie ez hie ergangen ist.
Daz tuet in chuent, daz ist mein rat.
Swer danne gein eu trewe hât,
Der chuemt her duerch ewer pet .>
Dez ratez volget im ze stet
Deu suezze laudamie.
Deu maget valschez vrie
Sant ir poten sa zehant
Allenthalben in daz lânt
Nach vreunden unde nach magen,
Die dez lândez pflagen,
Daz si ze hofe solden choemen.
dô si daz heten vernomen
unde daz ein ende het ir nôt
unde daz der valânt waz toet,
Dez wurden si dô alle vro,
Ze hove beraiten si sich dô.
Hie lazzen wir die red sein.
Garel unde deu chuenigin
Sazzen vroeleichen hie.
Der tag an den abent gienc
unde begunde nahen deu nacht.
Nû heten si sich dez bedacht,
Deu chueniginne unde der werde degen,
Daz si wolten rue pflegen,
Wan im waz wol rue nôt,
Alz im deu muede gepot.
Er het gevochten allen den tag,
Daz er rue niht enpflag.
Garel, der gepriste,
Sein zuechte in dez weiste,
Daz er die chueniginne vermait,
Als mir deu aventewer sait,
unde suezzer minnen verpar,
Uencz die lânt laeut dar
Choemen alle geleiche,
Arm unde reiche.
Garel, den saelde nie verlie,
Sein dinch mit vuegen suest an vie,
Die chueniginne wol getân
Pracht der wol gezogen man
Dâ si gemachez solde pflegen.
Er waer ungern pei ir gelegen,
Uencz er si ze staet nam,
Alz ir êren wol gezam.
vrouwe laudamie, deu chuenigin,
unde ireu iunchfrawelein
Namen urlaub unde giengen dan.
Dar nach vuert man den werden man
An ein pette, dâ er sanfte lag.
Ich waen, man sein mit vleizze pflag.
Dez nachtez pei dez manen schein
Pracht der chuenich albewin
Daz haubt vür die purch getragen.
Wir hoeren von dem haubet sagen,
Daz getoerst niemant gesehen an,
Weder weib noch man,
Under seineu augen
Offenleich noch taugen,
Er waer dâ ze stet toet.
Albewin bedacht die nôt.
Der chlain chuenich werde
Hiez graben in die erde
Ein grueb tief unde weit,
Dar in man daz haubt lait.
Dar ûf einen swaeren stain,
Daz daz haubt chain
Mensch moecht gesehen.
dô daz allez waz geschehen,
dô waz ez worden schoener tag.
Garel an seinem pette lag
An slaf . ich waen, sein gedanch
Mit der strengen minne ranch,
Wan im vrouwe laudamie,
Deu suezz valschez vrie,
Sô nahen an dem herczen lag,
Daz er lueczel rue pflag.
Daz choem von der minne.
Deu edel chueniginne
Chunt im niht aeuz dem muet choemen.
Ir minne het im benomen
Sein rue, der er solde pflegen.
Mit gedanchen waz dem degen
Samft unde wol genuech.
Deu maget im ouch den willen trueg,
Daz si sein selten vergaz.
Deu starche minne vuegte daz,
Daz ir ietweders gedanch
Deu starche lieb dez bedwanch,
Daz ir ietweders chuende
Vergezzen chain stuende
Dez andern in dem herczen.
Den minnichleichen smerczen
Muesten si pedeu dulden
Von der minne schulden.
Ez moecht anders niht gesein.
Nû choem der chuenich albewin
Gegangen, dâ der rîter lag
unde lieber gedanch pflag
Nach der chueniginne
unde nach der edeln minne.
Daz getwerch albewin
Zoch abe die tarnchappen sein.
Alz in mein her garel sach,
Er stuend ûf unde sprach:
 <
Got willechoemen, albewin
unde ouch die gesellen dein,
Die sein mir ouch goet willechoemen.
Dein chumft ich gern hân vernomen.
Ich bedarf deinez ratez wol,
Deiner ler ich gerne volgen sol,
Wan du ganczer trewen pfligest.
Mit deinen trewen du gesigest
An allen deinen dingen.
Dir muezz wol gelingen
Von schulden, wan dein trewe ist guet.
Wol dich, daz du pist sô gemuet,
Daz dein trewe ist staet
An valschez herczen raet .>
dô sprach der chuenich albewin:
 <
Genad, lieber hêrre mein,
Ewer huld ich gern dienen wil.
Mich dunchet der arbait niht ze vil,
Dâ mit ich ewer huld verdienen sol.
Ich getraw ouch ewern genaden wol,
Daz mich ewer helf niht verlat.
Ob mich chumber an gat,
Dez getrawe ich ewerr manhait .>
Garel sprach: < dir ist unversait
Mein dienst, daz ist pilleich.
Du solt wizzen, daz ich
Dir dienstez iemer ab gestan,
Die weil unde ich mein leben hân .>
Garel in zue im siczen pat
ûf daz pette an der stat.
Er pat besliezzen die tuer.
Ein getwerch schoz einen rigel vür.
Dannoch waz ez harte vrue,
dô man besloz deu tuer zue.
Garel lag alaine.
Albewin, der klaine,
Zue im an daz pette saz.
dô sprach der degen valschez laz:
 <
Vil liber vreunt albewin,
Nû rat mir ûf die trewe dein,
Wie ich mit disen dingen tue.
Dâ bedarf ich deinez ratez zue.
Diseu maget wert erchant
hât mir ir leib unde ir lânt
Geantwurtet . vreunt, nû rat mir,
Wan ich wol getrawe dir,
Du ratest mir daz peste .>
dô sprach der trewen veste,
Daz getwerch albewin:
 <
Ich sag eu, lieber hêrre mein
unde suelt mir wol gelauben daz,
Ir erchuennet niemer paz
Ewern leib ze hoeheren werde
Bestaten ûf der erde,
Danne zue diser maide minnichleiche,
Wan si ist edel unde reiche.
Ir muegt sein iemer wesen vro,
Daz ez choemen ist alsô,
Daz ir suelt wesen hêrre
über daz lânt ze anferre.
Ez ist mein wille unde rat,
Seit ez eu goet beschaffen hât,
Dicze lânt unde die maget,
Daz ir im dez genad saget.
Dez habt ir recht, wan ir seit reiche
unde muegt vil herleiche
Nach ewern willen wol geleben,
Pedeu leichen unde geben,
Swem ir gern geben welt .>
dô sprach garel, der werde helt:
 <
Deinez ratez ich gerne volgen sol.
Du hast mir ê geraten wol .>
Garel sagt im dô zehant,
Daz si ir laeute het besant,
Den waer daz allen chuent getân,
Daz der uebel wlgan
Waer sicherleichen tôt
unde daz ein ende het ir nôt
unde daz si alle solden choemen.
dô albewin daz het vernomen,
Daz si ir laeut het besant,
Zue gareln sprach er zehant:
 <
Hêrre, ich wil eu sagen daz,
Ewer dinch vueget sich dester paz.
Ich lazz iuch daz wol schawen,
Daz die iunchfrawen
Alle pitent, daz si iuch nem.
Hêrre, ob iuch dez gezem,
Sô volget mir unde nemt deu maget.
Eu ist der saelden tag betaget,
Ob deu maget wirt ewer weib.
Ir chlareu tugent, ir chaeuscher leib
Ist gar allez wandels vrei.
Ir mueget ir gerne ligen pey .>
Der red wart der rîter vro.
Zue albewin sprach er dô:
 <
Vreunt, nû gib mir deinen rat.
Du waist wol selbe, wie ez stat,
Wie wir mit dem haubet varn,
Daz wir die christenhait bewarn
Dâ vor, daz solt du raten mir .>
Daz getwerch sprach: < hêrre, wolt ir
Volgen meinem rat,
Sô haizzet eu vil drat
Gewinnen pleis alsô vil,
Wan ez ist niht ein chindez spil
Umb daz selbe haubt,
Ob ir mirs gelaubt.
Ir geturret ez begraben niht,
Swer daz antlicze sicht,
Der ist toet sa ze stunt,
Daz ist wol den laeuten chunt,
Daz niemant dâ vor genesen chan,
Vuende ez danne ein uebel man,
Der toet al die werlt dâ mit.
Herr, tuet ein dinch, dez ich iuch pit,
Ir suelt ez ouch niht prennen,
Ir haizzet ez berennen
Mit plei unde gar begiezzen.
Lat iuch dez niht verdriezzen
unde haizzet ez danne an wer
Werfen ûf daz wild mer
unde haizzet ez senkchen an den grunt,
Sô wirt dâ von niemant chuent
Weder schad noch lait
unde sei eu daz vür war gesait,
Dâ muez ez ligen iemer.
Dez ratez wil ich niemer
Wider niemant geschamen mich .>
Garel sprach: < benamen wil ich
Gerne deiner ler
Volgen iemer mer,
Wan mir ist wol dein trewe chunt .>
Er hiez sei an der selben stunt
Legen ir tarnchappen an.
dô daz geschach, dô chom san
Iuncherren, die puten im sein gewant.
Der rîter stuent ûf sa zehant
unde gienc dâ er ein messe vernam.
Dar nach gienc der iunge man
Mit den rittern ûf den palas.
Deu chueniginne ouch choemen waz,
Gechlaidet wunnichleichen gar,
unde ir iunchfrawen chlar
In liechten chlaidern wol gesniten.
Mit vil zuechtichleichen siten
Garel zue den vrouwen gienc.
Deu chueniginne dez niht enlie,
Si gruezt in alz ir wol gezam.
Pei der hende si in nam
unde pat in zue ir siczen nider.
ûf den palas trueg man sider
Prot unde tischlachen.
Mit zuechtichleichen sachen
Trueg man trinchen dar
unde nam ir wol mit vleizze war.
Deu chueniginne dez ritters pflag
Vil wol uencz an den sibenden tag.
dô choemen ouch ir vrewnde dar
unde die lânt hêrren gar.
Die vueren vroeleich in daz lânt,
dô in daz maer wart bechant,
Daz der valânt waz toet
unde ein ende het ir nôt,
Die daz lânt het manegen tag.
Von grozzer nôt ez oede lag
Wol dreier tagwaide lânch.
Daz merwunder si dez bedwanch
Mit dem haubt vraissam.
Niemant sich daz an nam,
Daz er dâ getorst pawes pflegen,
Uentz daz der werde degen
Si loeste von der swaer.
Nû erhullen diseu maer
Allenthalben in deu lânt,
Daz der chuene wigant
Daz merwunder het erslagen
Vil ungeleich einem zagen.
Dez wart er gepriset vil.
Nû choem, alz ich eu sagen wil,
Die lânt laeut alle
Mit vroeleichem schalle
vür daz haus ze muentrogin,
Dâ si die edeln chuenigin
Vunden unde den wigant,
Der mit ellenthafter hant
Die laeut von grozzem chumber schiet.
Deu chueniginne sich beriet
Mit vreunden unde mit magen,
Die ir êren pflagen,
Daz si in lobte ze einem man.
Daz daeuchte si alle guet getân,
Wan in der rîter wol behaget,
Alz mir deu aventewer saget,
Seit ez ir aller wille waz.
Nû choemen ûf den palas
vürsten, graven, dienstman
unde ouch die maget wol getân,
Dâ si den helt vunden.
In vil churczen stuenden
Gab man die maget wol getân
Gareln, dem vil werden man,
Ze einer eleichen choenen.
Er moecht ouch gerne pei ir wonen,
Wan si waz schoen unde minnichleich
unde ouch ganczer tugent reich.
ouch waz er der tiuristen ein,
Den ie vrouwe chain
Ze herczen lieb ie gewan.
Garel, der ellensreich man,
Waz schoen unde lobebaere
unde allez valschez laere.
Mein vrouw laudamie
unde garel, der valschez vrie,
Moechten gern pei ein ander sein.
Ir lieb wart mit trewen schein.
Ein pischolf staet in die ê,
Daz wart niht gelenget mê.
Sich hueb ein vroeleich schal
Von dem volch ueber al.
Die dannoch wâren genesen,
Die wolten niemer traurich wesen.
Ir vröude, deu wart manichvalt.
Garel, der chuene degen palt,
Sich der maide uender want.
Ir leib, ir laeut unde ir lânt
Gab si dem degen ze loen.
ouch pflag er seit der chron
Vil wol nach chuenichleichen siten.
lânger wart dô niht gepiten.
dô deu red verendet waz,
dô hueb sich ûf dem palas
Pedeu vröud unde schal.
Die tisch richt man ueber al,
Man gab in allen wirtschaft grozz.
Garel, den werden helt verdroz,
Daz sô lâng werde der tag.
dô man dez ezzens verpflag,
Deu chueniginne sich uenderwant
Ir werden vreundez sa zehant
unde ouch die iunchfrawen.
Man mocht dâ vröud schawen
Von den lânt laeuten.
Ich chan eu niht bedaeuten,
Wez die andern pflagen.
Deu zwai gelieben lagen
Sô recht liebleichen,
Daz ich dar zue gelichen
niht mac wan der minne chraft.
Ir liebleich geselleschaft
Ir leib zesammen pracht,
Daz er ir seit gedacht
In seinem herczen, swa er vür,
Alz mir deu aventewer swuer.
ouch trueg si gein im den muet,
Swaz er tete, daz dauchte si guet,
Wan er ir herczen ir benam.
Im geschach ouch rechte sam,
Wann im ir minne daz geriet,
Daz sein hercze nie geschiet
Von dem rainen weibe.
Dem minnichleichen leibe
Waz sein hercze staete pey.
Er wart ouch niemer dâ vor vrei,
Ir hercze mueste pei im sein.
Von anferre deu chuenigin,
Deu suezze loudamie
unde garel, der valschez vrie,
Vil liebleichen lagen.
Vreuntleicher lieb si pflagen
Die nacht uencz in der tag erschain.
Si wurden pedeu dez enain,
Daz si niht lânger lagen dâ.
Si stuenden ûf unde giengen sa,
Dâ man goet ein messe sanch.
Dâ wart hart groez gedranch
Von rittern unde von vrouwen,
Die gern wolten schawen,
Dâ si under chron
Stuenden pedeu schoen
Uencz si den segen enpfiengen.
Dar nach si pedeu giengen
Mit vröuden ûf den palas,
Dâ der tisch gerichtet waz.
Der chuenich enbizzen wolde.
Swer vor im siczen solde,
Dem gab man wirtschaft voellichleiche.
Deu chueniginne unde der chuenich reich
Alle hie gechroenet sazzen.
Dâ si mit vröuden gazzen,
Man hueb die tische von in dan.
Graven, vrien, dienstman
vür den chuenich giengen.
Ireu lehen si enpfiengen,
Deu si von im solden hân.
dô lech mit vanen sunder wan
Den vürsten puerg unde lânt
Garel mit ellenthafter hant,
Die hoheu er het beiaget
unde ouch die minnichleichen maget.
dô diseu red verendet waz,
dô hub sich ûf dem palas
unde in dem hause ueber al
Pedeu vröud unde schal.
Swaz dar leute chamen,
Die guet vür ernamen,
Die wurden alle reiche.
Man gab in willichleiche
Silber, goeld, pfaert unde gewant.
Nû choem geriten in daz lânt
Der herczoge von argentin.
Der wolt gesehen deu niftel sein
unde ouch den vil werden man,
Der in von dem risen dan
Mit manhait lost
unde im choem ze trost,
dô er in grozzen panden lag.
Im betaget nie sô lieber tag,
dô man im saget maer,
Daz er worden waer
In dem lânt ze anferre
Chuenich unde hêrre.
Dez wart er vro unde gemait.
Vroeleich er in daz lânt rait
Zue dez chuenigez hochzeit.
Nû wart gesaget an der zeit
Dem chuenige diseu maer,
Daz chlaris choemen waer,
Der herczog von arigentin.
dô daz vernam deu chuenigin,
Daz er choem, dô wart si vro.
Zue in ûf den palas dô
Choem chlaris gegangen.
Der wart dâ wol enphangen
Von dem chuenige unde von der chunigin.
Si sprach: < vil lieber neve mein,
Ginch her zue mir unde chuesse mich.
Sô wol mich dez, daz ich dich
Wol gesunden hân gesehen.
Mir chuent lieber niht geschehen .>
Chlaris dô dar naher gienc.
Deu chueniginne in mit chuesse enpfie
unde pat ir sagen maer,
Wie er worden waer
Ledig von dem uebeln man,
Der in mit gewalte dan
Von laeuten unde von seinem lânde trueg
unde der im seinen vater slueg.
dô sprach der iunge chlaris:
 <
Mein hêrre, der chuenich, der manegen prîs
hât beiaget in manegen lânden,
Der loest mich von den panden
unde ein iunchfrawen chlueg,
Die aus ir vater lânde trueg
Dez risen weib mit gewalt dar
unde zwelf iunchfrawen chlar.
Si ist von turtause.
In dez risen hause
Erlait si chumbers genueg,
Uencz daz mein hêrre den risen slueg
unde ouch sein weib vraissam
unde uens von den noeten nam.
Nû hât ouch hie sein werdeu hant
Maenleich ervochten dicz lânt
unde ouch iuch, vil liebeu niftel mein.
Dez muezz goet iemer geeret sein,
Wan ich gan ewer niemant paz .>
dô die vürsten hoerten daz,
Daz ez waz der selbe man,
Der den starchen purdan
Slueg unde sein uebel weib,
Dez wart gepriset vil sein leib.
Si iahen alle geleiche,
Sein leib waer êren reiche.
Si wâren sein ze hêrren vro.
Der chuenich erpot chlarisen dô
Grozz er, daz waz pilleich.
Er waz ein edel vürste reich
unde waz der chueniginne muemen suen,
Swaz man im ze êren moechte getuen,
Dez waz deu chueniginne gemait,
Alz uens deu aventewer sait.
Deu hochzeit, deu werte
Mit vröuden alz sein gerte
Der chuenich unde deu chueniginne.
 (
Die heten dez wol sinne,)
Daz man dâ grozzer vröuden pflag
Pedeu nacht unde tag.
Einez tages, dô man enbizzen waz
Vor dem chuenig ûf dem palas,
Garel, der chuenich reich,
Vraget zuechtichleich
vürsten, graven, dienstman,
Ob si daz dauchte guet getân,
Daz man daz haubet âne wer
Sanchte in daz wild mer.
Daz daucht si alle guet getân,
Reich unde arm, dez chuenigez man.
Der chunich hiez dô sa zehant
Gewinnen swaz man pleis vant
unde hiez daz pringen ze stunt,
Wan im waz daz wol chuent,
Daz daz haubet chain man
Getorst gesehen an,
Er waer zehant toet.
Der chuenich muest die nôt
An den laeuten besorgen.
Dez het er verporgen
Daz haupt vil unwerde
Sô tieffe in die erde,
Daz sein niemant wart gewar.
Nû hiez der chuenich tragen dar
Vil pleys unde daz prennen
unde in die grueb rennen
Uencz die grueb wart gar vol.
Daz haubet wart berennet wol.
Alsô schier daz geschach,
Daz ez niemant ensach,
dô hiez ers aeuz der grueb wegen
unde ûf einen wagen legen,
Ze vueren an dez merez sant.
Den pesten marnaer, den man vant,
Den hiez der chuenich gewinnen sa,
Dem gab der chuenich ze lon dâ
Wol zehen march oder paz.
Daz tete der chuenich umb daz,
Daz er der verte genuezze,
Daz in ir icht verdruezze
Von vil roten golde,
Daz er daz haubet solde
Senkchen in daz wilde mer.
Der marnaer sprach: < welt ir, ich swer
Eu dez, vil lieber herr,
Daz ich ez von hinnen verr
vür ûf den wilden se
unde wirf ez, daz ez niemer mê
Chainem menschen schade wirt
unde ouch sein uebel gar verbirt .>
Der chuenich sprach: < darumb wil ich
iemer mer reichen dich .>
Dez genat im der schefman.
Er nam daz haubet unde vür dan.
Der chuenich unde sein ritterschaft
vür mit grozzer vröuden chraft
ûf die purch ze muentrogin.
Der marnaer vuert daz haubet hin
In ein wildez lânt,
Daz ist noch deu satelleg genant.
dô choemen zesammen geleich
Deu vier mer sicherleich.
Daz ist noch manegem manne chunt.
dô warf er daz haubet an den grunt.
dô daz haubet waz an den grunt choemen,
Ich sag eu, alz ich hân vernomen,
Daz mer hueb sich von grunde,
Wueten ez beguende
Sô ser, daz der weise man
Sein leben pracht chaum dan.
Daz ist noch manegem manne erchant,
Ze der wolfsatelleg genant
Ist deu stat, dâ daz haubt leit.
Daz mer dâ wuetet ze aller zeyt.
Dâ muezz er uencz an suntag geligen.
Hie mit sei der red geswigen.
Nû hoeret von dem werden degen
Garel, der hiez vil schoen pflegen
Der chunden unde der geste.
Dâ waz chain preste
Dacz der hochzeit sein.
Im guende wol deu chuenigin,
Swaz er êren moechte beiagen
Mit seiner milt, hoert ich sagen.
dô die hochzeit ende nam,
Sein milt, deu waz an scham,
Er gab sô willichleichen
Armen unde reichen
Oersse, silber unde gold,
Daz im deu laeute wurden hold
Duerch die grozz milt sein.
ouch gab in deu chuenigin
Mit sô willichleicher hant,
Swie verwuestet waz ir lânt,
Doch lie si von ir manegen man
Mit gab, daz er mit vröuden dan
vür von ir haim ze hause.
Dem chuenich artuse
Waer der milt genueg,
Die ir peder herze trueg.
Die geste mit urlaub dan
Vueren unde ouch dez chunigez man
Von dem chuenich unde von der chuenigin.
dô si nû alle choemen hin,
Die dâ niht lânger wolten
Beleiben noch ensolten,
dô si nû alle vuoren hin,
Der chuenich unde deu chuenigin
Besazzen vroeleich ir lânt.
dô man die maer bevant,
Die laeut, die von dem lânt entrunnen,
Wider haim sunnen
unde liezzen alle ir swaer.
dô si die rechten maer
Von dem lânt horten sagen,
Daz der valânt waz erslagen,
Der si von dem lânt vertraib,
Ir chainer lânger niht belaib.
Si choemen alle wider sit.
Wol erpawen wart daz lânt weit,
Daz ê iaemerleichen lag
Oede dâ vor manegen tag,
Daz wart nû wol besezzen.
Nû suel wir niht vergezzen,
Wir sagen, wie der chuenich reich,
Garel, der degen loebleich,
Sein lânt wider prachte.
Swem niht versmaechte,
Dem gab er willichleiche.
Die armen macht er reiche,
Die pei im wolten bestan,
Uencz daz er laeut sô vil gewan,
Daz wol besetzet wart sein lânt.
Sô grozz milt man an im vant,
Dâ von ich wunder moecht sagen.
Nû suelen wir der red gedagen
unde sagen ein ander maer,
Wie der lobewaer
Garel die zeit hin vertraib.
Pei seinem weib er belaib,
Uencz daz der winter gar zergie
unde sich der maige schawen lie
Mit manegem spaechen chlaide.
In walt unde ûf der heide
Sach man wunne manichvalt.
Deu zeit het si wol gestalt.
Nû gedacht der ellensreiche
Garel, der lobeleiche,
Daz er von dannen solt varen,
Ob er sein er wolt bewarn,
Gein chanadich in daz lânt.
Einez nachtez lag der wigant
Pei der chueniginne,
Deu guetez weibez sinne
Pracht uencz an ir ende.
An alle missewende
Lebt mein vrouwe laudamie,
Deu suezze valschez vrie.
Garel in gedanchen lag,
Daz er slaffez niht enpflag.
Er gedacht, wie er solt varn.
Er mocht lânger niht gesparn
Sein vart noch enwolt.
Er gedacht, ob er solt
Deu maer der chueniginne sagen.
Er vorcht ir wainen unde ir chlagen.
Er gedacht: < ich wil verholn varn
unde wil ouch mich dâ vor bewarn,
Daz ich ir mein gevirt icht sag.
Mir ist pezzer, daz ich verdag.
Ich waiz wol, si wurde ungemuet .>
In den gedanchen lag der helt guet.
Si waz im lieb alz der leib.
Nû verstuend sich wol daz rain weib,
Daz in ettleich chumber dwanch.
Mit ir weizzen armen blânch
Si den rîter umbe vie.
Si sprach: < lieber hêrre, wie
Ist ewer muet sô swaer.
Geruecht mir sagen deu maer,
Waz eu laidez werre,
Vreunt unde lieber herr,
Daz dien ich gerne, sol ich leben.
Dez wil ich eu mein trewe geben,
Ist im sô, daz manz versweigen sol,
Ich versweig ez rechte wol.
Ist aber im, daz mein rat
Inder eu ze staten gestat,
Ich rat eu, sô ich peste chan .>
Garel die vrouwen wol getân
Umb vie unde chuestez an ir muent.
Er sprach: < vrouwe, ich tuen eu chuent
ûf genad unde ûf dein weibhait
Swaere, die mein hercze trait.
Ez wurde dir doch verswigen niht.
Swa dich mein auge traurich sicht,
Dâ mit ist mir niht wol.
Doch ist mein recht, daz ich sol
Dir sagen, swaz mir wirret,
Daz mich an vröuden irret.
Vraewe saeldenbaer,
Ich chlag dir mein swaer,
Daz ich muez von dir reiten
In vil churczen zeiten
Zue artuse, dem hêrren mein.
Du solt aber dez an angest sein,
Ich choem her wider schir zue dir.
vrouwe, nû solt du geben mir
Pedeu helf unde rat,
Seit mir mein dinch alsô stat,
Daz ich niht beleiben mac .>
Deu suezze von der red erschracht.
Si sprach: < vil lieber hêrre mein,
Sô la mich dein gevert sein.
Ich var vil gerne dar mit dir .>
Garel sprach: < ia stet ez mir
Sô nindert, liebeu vrouwe mein.
Artus waz deu chuenigin,
dô ich von im schiet, genomen.
Ich enwaiz, ob si ist wider chomen.
Daz waz dem chuenige swaer.
ouch sag ich dir ein maer,
Daz er in churczen zeyten
Muezz einen sturm streiten,
Daz wizze sicherleiche,
Mit einem chuenige reiche,
Der ist von chanadich genant .>
Er tete ir rechte daz bechant,
Wie er von artuse waz geriten
unde waz er helf het erstriten.
 <
Dâ muezz ich nû senden nach .>
Deu chueniginne dô sprach:
 <
Vil lieber hêrre, seit ez alsô stat,
Suelt ir merchen meinen rat
unde volget mir, ez wirt eu guet.
Habet einen vroeleichen muet.
Gepietet ein hoechzeyt,
Sô choement her âne streit
Vil chuener wigande
Aeus manegem vremden lânde,
Den suelt ir geben reichen solt
unde machet eu die laeut hold.
Swer ewerr gab gerueche
unde iuch duerch gab sueche,
Dem gebt vil miltichleiche.
Wir sein guetez reiche,
Wir süln daz guet vor niemant sparn.
Hêrre, ir suelt niht aine varn,
Dar zue seit ir ze reiche
unde wizzet sicherleiche,
Ir habt in disem lânde hie
Vil manegen rîter, die
Dienent gern ewerr hant,
Swen in daz maer wirt bechant,
Ir helfe ist eu wol berait.
ouch sei eu ein dinch gesait,
Swie lieb mir waer, daz ir pei mir
Hie belibt, doch suelt ir
Ewer er niht lazzen under wegen.
Got muezz ewer saelden pflegen
unde bewar eu sel unde leib .>
Daz getrewe saelden reiche weib
Vil haizze wainen began.
Garel, der tugenthaft man
Drucht die vrouwen an sich unde sprach:
 <
Wol mich, daz ich dich ie gesach .>
Er chuest si an ir roeten muent
unde sprach an der selben stuent:
 <
Herczen libeu vrouwe mein,
Du solt dein wainen lazzen sein
Duerch meinen willen, wan du mir
Hast geraten, daz ich dir
iemer gerne dienen sol.
Dein tugent hât erzaiget wol,
Daz dein herze gein mir trewe hât.
Disen wisleichen rat,
Den du hast geraten mir,
Dez wil ich gerne volgen dir.
Du hast dein trewe an mir getân.
Sô wol mich dez, daz ich dich hân.
Mich hât goet vil wol gewert
An dir, alz mein hercz gert .>
Die vrouwen tugent reiche
Drucht er minnichleiche
An sich unde benam ir ungemach.
 (
Dez morgens,) dô der tag ûf prach,
dô lagen si niht lânger dâ.
Si stuenden ûf ie sa
unde giengen, dâ man goet ein messe sanch.
Ir paider herz unde ir gedanch
Waz ze got rain unde guet.
Si paten got, alz man noch tuet,
Daz er in genaedich waer
unde si von aller swaer
Mit seiner helfe loeste
unde in choem ze troeste
An der sel unde an dem leib hie.
dô man gesanch, der chuenich gienc
Dâ man den tisch gerichtet vant.
dô man gaz, ie sa zehant
Sant er manegen poten dan
Pedew nach vreunden unde nach man.
Er hiez ein schoenew hoechzeit
Chuenden in dew lânt weyt.
Deu hochzeit wart gesprochen
Recht in der pfingsten wochen,
Nach artusez gewonhait.
Swer zue der hochzeit rait
Von vremden chuenichreichen,
Den enpfie vil minnichleichen
Der chuenich unde deu chuenigin.
Der chuenich pat die amptlaeut sein,
Swaz vremder geste choem dar,
Daz man ir naem mit vleizze war
unde in nihtez liezze gepresten,
Den chuenden unde den gesten,
Von wanne si vueren in daz lânt.
Den hêrren tete er daz bechant,
Die im dâ helfen wolten,
Daz si choemen solden
Ze anferre in daz lânt.
dô in daz maer wart bechant,
Ze verte si alle wâren berait.
Vil manegen rîter gemait
Vuerten si in sein helfe dar.
Si choemen mit maneger liechten schar
In sein helf geriten
Mit unverzaegleichen siten,
Wan dez heten si gesworn.
Gilân, der vürst hoech geporn
Von galis, der pracht dar
Ein wunnichleiche schar,
Tausent rîter oder mer.
Ez wart nie chain chuenich sô her,
Si zaemen wol an seiner schar.
ouch pracht er tausent schueczen dar
unde zeiser zwai tausent sariant.
Suest choem er in dez chuenigez lânt
Geriten vrumichleiche.
dô dem chuenich reiche
Gesaget wart daz maer,
Daz er choemen waer,
Dez wart er herczenleichen vro.
ûf ein oersse saz er dô
unde enpfie in vroeleich in daz lânt.
dô gilânen wart bechant,
Daz er dez lândez chron trueg,
Daz waz im lieb genuech.
Garel in herbergen pat
vür die purch an ein schoen stat
ûf ein slecht wisen prait.
Wirdichleichen in daz lânt rait
Der herczoge von pergalt.
Der pracht manegen rîter palt,
Der wâren tausent oder paz.
Der wolt gareln danchen daz,
Daz er im loest seineu chint,
Deu pei im an der raise niht sint,
Alexander unde vloris,
Die wâren geriten duerch ir prîs
Mit ir geselleschafte dan
Ze eskilabon, dem werden man.
Alz si der chuenich choemen sach,
Zue dem vürsten gilân er sprach:
 <
Wez muegen iene rîter sein?>
Er sprach: < daz ist der swager mein,
Der herczoge von pergalt.
Der pringet tausent rîter palt
unde zwai tausent sariant
unde tausent schueczen wert erchant.
Daz lobt er, dô ich von im schiet
unde sich mit mir dez beriet,
Swie vil ich vuert, alz vil vuert er.
Hêrre, ich pin dez ewer gewer,
Er pringet manegen helt gemait .>
Garel mit vröuden gein im rait
unde enphie vil minnichleiche
Von pergalt den herczogen reiche
unde genat im seiner chumft dar.
Sich lait dez herczogen schar
Zue seinem swager ûf daz velt.
Vil manich herleich gezelt
Wart dâ geslagen ûf daz graz.
dô nû geherwerget waz,
dô sach man choemen von dem mer
Sunder zwai vil grozzeu her.
Daz aine het im dar gesant
Sein wirt, dem er erloest sein lânt
Von gerhart, dem degen palt.
Sein arbait er im suest galt.
Der sant im wol dreu tausent man
Von seinem lânde, die laitte dan
Ein dez alten vürsten mach.
In het getragen dez merez wach
Oersse, harnasch unde spis.
Der alt vürst weiz
Sant die seinen ûf den se
Von seinem lânt merchanye
Gegen anferre in daz lânt,
Dâ man den werden chuenich vant.
Garel die rîter wol enpfie.
Zue gilamen hiez er die
Herwergen ûf daz lânt.
Nû choem ein ander her zehant.
Daz pracht von riviers gerhart.
Der het sich dâ vor wol bewart,
Daz er niht choem alaine.
Sein her waz niht ze chlaine.
Er pracht wol tausent chastelân
Gewappent unde alz manegen man.
Drey tausent schueczen unde sariant
Pracht er mit im in daz lânt.
Der chuenich verre gein im rait,
Gerhart, den rîter gemait,
Enpfie er minnichleiche.
Garel, der êren reiche,
Den werden laeuten zaigen pat
Sunder herberge stat.
Daz tete der chuenich umb daz,
Er weste wol den alten haz
Zwischen den von merchanyen
unde gerhart, dem valschez vrien.
Durch daz lait er si sunderleich.
Nû chom der herczoge reiche,
Chlaris, der vürst auz argentin.
Der wolt ouch pei dem streite sein.
Der pracht wol vuemf tausent man
Zue dem chuenige ûf den plân.
Der chuenich enpfie in mit trewen wol,
Alz man die lieben vreunt sol.
Man gab in herberg zehant
Zue gerhart, dem wigant,
Der mit seinem her besunder lag.
Chlarisez marschalch herwergens pflag
Zue im an die selben stat,
Alz si der chuenich selbe pat.
Man sach dâ manich gezelt reich
ûf geslagen herleich.
Der chuenich sich vröut, dez het er recht.
Ez wart deu weit heide slecht
Mit pavilunen bedechet.
Vil panir wart gestechet
vür deu gezelt ûf daz graz.
dô nû geherwergt waz,
Man sach si herleichen ligen.
Nû waz der tag ze tal gesigen,
Sô daz deu sunne vloz ir schein.
ûf daz haus ze muntrogin
Der chuenich mit urlaub rait.
Man lie in allen, sô man seit,
nihtez gepresten,
Den chunden unde den gesten.
Si heten alle guet gemach.
Dez morgens, dô der tag ûf prach,
dô waz der chuenich ûf gestan
unde gesezzen in ein venster san
ûf dem weiten palas.
Deu chueniginne ouch choemen waz
Mit ir iunchfrawen.
Die wolten gerne schawen
Daz her, daz sô schoen lag.
Nû begunde liechten der tag,
Daz man mochte wol gesehen
unde daz der liechten sunnen prechen
Gab vil lauterleichen schein.
Nû sach deu edel chuenigin
Der vürsten waffen herleich.
dô vragt si den chuenich reich,
Von wanne si waeren diser unde der.
Vil guetleich tete er
Der chunigin dâ bechant
Pedeu ir namen unde ir lânt,
Von wanne si alle waeren.
Mit disen allen gueten maeren
Sazzens unde sahen dar.
Nû nam deu chueniginne war
Daz dort ueber ein heide prait
Ein grozzeu storie rait.
Die prachte dar ein werder helt,
Amurat, der aus erwelt,
Der lântgrave von turtuse,
Dem von dez risen hause
Garel sein tochter sande
Mit êren haim ze lânde,
vrouwen duzabeln, die schoenen maget.
Dem waz daz vür war gesaget,
Daz der helt wurf umb ritterschaft.
Der choem mit grozzer heres chraft
In dez chuenigez helfe geriten.
Er het ez ungern vermiten,
Wan er von grozzem peine
Lost die lieben tochter seine.
Der pracht wol siben tausent man.
Deu chueniginne vragen began,
Wez daz grozze her moechte sein.
Garel sprach: < ûf die trewe mein,
Mir sint ir wappen unbechant,
Von wanne si varen in ditz lânt.
Ir geverte ist ritterleichen gar.
Ir schilt, ir panir liecht gevar .>
Garel sprach zue der chuenigin:
 <
vrouwe, ir suelt gepeten sein,
Daz ez hie ordenleichen var.
Ich pring die werden vürsten gar
Her ûf mit mir, daz si iuch gesehen .>
Deu chueniginne sprach: < daz sol geschehen.
Ich sich seu willichleiche .>
Nû sach deu chueniginne reiche
Ein panir vaste gahen her.
Wol tausent chnecht oder mer
Choemen dar under her gerant,
Deu waz dem wirte wol bechant.
Deu panir waz lânch unde weit
unde waz ein swarczer samit
Gesniten chostichleichen dar.
Dar inne swebet ein haermin ar.
dô si deu chueniginne sach,
Zue dem chuenige si dô sprach:
 <
Hêrre, wez mac ieneu panir sein,
Deu geit sô chostbaeren schein.
Deu ist swarcz alz ein chol .>
Der chuenich sprach: < die erchenne ich wol,
Die vuert ein degen ellensreiche,
Dez manhait waiz ich niht geleiche.
Er ist der wilde eskilabon genant.
Sein lob vil weit ist erchant .>
Garel einen chnappen dan
Sant hin nider ûf den plân.
Seinen marschalch er herwergen pat
Die zwen vürsten an der stat.
Nû waz ouch im sein oersse berait.
Vil manich rîter gemait
Rait mit dem chuenige ûf den plân,
Dâ er enpfie die zwen man.
Garel, der ellensreiche,
Enpfie vil minnichleiche
Den lântgraven in daz lânt.
ouch dancht im der wigant,
Daz er im loste sein chint.
Der vürste unde alle die mit im sint
Ze dez chuenigez hochzeit choemen,
Dem waz nû herwerge genomen
Zue dem herczogen von arigentin.
Der chuenich unde alle die rîter sein
Gein eskilabon verre riten.
Daz waer unsamfte vermiten,
Wan der waz wol êren wert.
Sein hercz niht wan êren gert.
Der pracht ouch manegen werden degen,
Der wol getorst streitez pflegen.
Tausent rîter aeuz erchant
Pracht er mit im in daz lânt.
Dar ueber vier hundert,
Die wâren aeus gesuendert.
Die wâren wol die pesten
unde in der nôt die vesten.
Die pracht der chuene wigant
Mit im in dez chuenigez lânt.
Die rîter vueren besuenderleiche
Under einer panir, die waz reiche.
Daz waz ein roter samit prait,
Der erzaigt groezz reichait.
Dar inne poygen haermin,
Die keten wâren gueldein,
Dâ mit si wâren beslozzen.
Die helt unverdrozzen
Choemen verre vor der schar.
Man nam ir herleichen war.
Der chuenich vroeleich gein in rait.
Er enpfie si wol, wart mir gesait,
Alle besunderleiche,
Wan si wâren reiche.
Ir habt daz ê wol vernomen,
Wie in ir dinch ê waz choemen
Ze der aventewer ze belamuent.
Ez bedarf eu nû niht werden chunt.
Ir vaenchnuesse erzaigten si dâ mit.
Nach vil ritterleichem sit
Vuerten die vil milten
ûf wappen chlaiden unde ûf schilten
Poygen alle geleiche.
Eskilabon, der reiche,
Choem nû aller leste,
Daz daz velt all ueber gleste
Von im unde von den seinen.
Man sach vil liecht erscheinen
Ir schilt, ir panir liecht.
Si saumten sich an preis niht,
Die der vürste pracht.
Der chuenich gein im gacht
unde enpfie vil wol den werden man.
Mit im ze herwergen dan
Der chuenich vroeleich rait
Ueber die gruenen heide prait
unde erbeizten vür deu zelt
Nider ûf daz gruen velt.
Eskilabon, der werde man,
hât sich gelait, dâ gilân
Mit seiner ritterschafte lag.
Dez hercze ouch manhait pflag.
Von anferre deu ritterschaft
Lagen mit vil grozzer chraft
En dritten end ûf dem plân.
Dez lândez vürsten unde ir man,
Die lagen mit ritterleicher wer
Mit einem chreftigen her.
Zehen tausent rîter wert erchant
unde zwainczig tausent sariant,
Zeiser zehen tausent schueczen,
Die sich wol chunden nueczen,
Dâ man streitez solde pflegen.
Der chuenich vil manegen werden degen
Vuert aeus seinem lânde.
Vil gar an alle schande
Er in artuses helfe rait.
Garel, der chuenich, den vürsten sait,
Si solden an den zeiten
Mit im ûf die purch reiten.
Dâ solden si ze der messe sein
unde ouch gesehen die chuenigin.
Daz wart in allen chunt getân,
Den vürsten unde ir werden man.
Vil reicheu chlaider si legten an
unde riten mit dem chuenige dan
ûf die purch, dâ man messe sanch.
Vor dem muenster wart gedranch
Von den vürsten unde von ir werden man.
dô daz ampt wart getân,
Daz si den segen enpfiengen,
Mit dem chuenige si giengen
ûf den weiten palas.
Deu chueniginne ouch choemen waz
Wol mit hundert vrouwen,
Die man gerne moechte schawen.
Der aller chlaider wâren tewer.
Deu minnichleich gehewer,
Deu chueniginne laudamie,
Vor valschait deu vrie,
Stuent hie vil zuechtichleich.
In gienc der chuenich reich
unde ouch die vürsten wert erchant.
Der chuenich nam pei der hant
Den herczogen von pergalt,
Der waz wol in der mazz alt,
Daz er solt vor in gan.
Er vuerte den alt werden man,
Dâ er die chueniginne sach.
Er pat in chuessen, daz geschach.
Dar nach er sei chuessen pat
Den lântgraven amurat,
Der waz der eltiste dar nach.
Den chueste si . dô daz geschach,
Eskilabon unde gilam,
Der chuenich dô die zwen nam
Vuert zue der chuenigin.
Er sprach: < vil liebeu vrouwe mein,
Nû chuesse disen rîter wert .>
Swaz der chuenich an si gert,
Daz wart vil willichleich getân.
Eskilabon unde gilân
Mit chusse wart enphangen.
dô daz waz ergangen,
Von rivirs der chlar gerhart
Mit chuesse ouch enpfangen wart
unde tyofabir, der valschez vrie,
Der helt von merchanie,
unde die zwen rîter gurtis
Alexander unde vloris
unde die dez wert moechten sein,
Die enphie mit chus deu chuenigin.
Dez het der chuenich an si gegert.
dô nû die edeln vürsten wert
All enpfangen wâren,
Deu chueniginne sach den chlaren
Chlaris, den werden chnappen, sten.
Den pat si naher zue ir gen
unde enphie in minnichleiche.
Der iunge vürste reiche
Waz ir rechten muemen chint.
Swaz werder rîter choemen sint
Mit den vürsten ûf dez chuenigez sal,
Die wurden alle ueber al
Gegruezt von der chuenigin.
Nû trueg man tischlachen in
unde richte die tische ueber al
Al umb unde umbe ûf dem sal.
Die vürsten saczte der chuenich reich.
Man gab in wirtschaft vollichleich.
Dar zue si die chuenigin
Sahen . swer ir liechten schein
Sach, den daucht er hiet genueg.
dô man gaz, von in man trueg
Die tische zuechtichleichen dan
Pedeu von vrouwen unde von man,
Dez waz zeit . dô si gazzen,
Die rîter pei den vrouwen sazzen,
Die wâren minnichleich ze sehen.
Man muese den vrouwen iehen
Liechter varbe unde gueter gebaere.
Vil manich schimpfleich maere
Wart von in alda vernomen.
Die rîter, die dâ wâren choemen
Mit dem chuenige ûf den palas,
Dâ deu chueniginne waz,
Die endorfte niht verdriezzen dâ.
vür den chuenich trueg man sa
Manegen chopf gueldein
unde vür die edeln chuenigin.
dô si getrunchen ueber al,
Mit urlaube von dez chuenigez sal
Schieden die vürsten reiche.
Mit urlaube zuechtichleiche
Si wolten zue ir ringen varen.
Deu chueniginne pat seu goet bewaren.
Suest giengens vür den palas.
Dem chuenige ein oersse chomen waz.
Er rait mit den vürsten dan
Von der purch ûf den plân.
Ir her lag mit vollen gar.
Man nam ir wol mit vleizze war.
Der chuenich dô dez niht vermait,
An alle der vürsten ringe er rait
unde besach, wie man ir pflag
unde wie daz her laeg.
Daz her allez schoen lag.
Der chuenich der chost sich bewag,
Man gab in, daz in niht geprast.
Ez het der chunde unde der gast
Genuech alle geleiche.
Ir herwerge waz reiche.
dô garel, der helt gemait,
Von der gest herwerg rait,
dô chert er gein den seinen dan,
Dâ si dort lagen ûf dem plân
Mit einem her vil wunnichleich.
Garel, der edel chuenich reich,
Erbeizt, dâ er sein gezelt vant.
Sein lândez vürsten wurden besant.
Die choemen dar vil drate.
Der chuenich wart dez ze rate,
Daz er chlaris, den iungen man,
Dez morgens ûf dem gruenen plân
Wolt ze rîter machen
Mit vil herleichen sachen
Wol nach seinem rechte
unde mit im hundert chnechte.
Daz rieten si im all zehant.
Nach chlarise wart gesant,
Der choem vil snellich
Zue dem chuenige reiche
In sein gezelt, dâ er saz.
Garel sait dem vürsten daz,
Er wolt in rîter machen dâ.
dô sprach der iunge chlaris sa:
 <
Herr, swaz ir mir ze êren tuet,
Ich hân den willen unde den muet,
Daz ich daz iemer dienen sol.
Hêrre, ich getraw eu wol,
Ir gebt mir helfe unde rat.
Mein trost gar an eu ein stat .>
Der chuenich sprach: < nû wiz berait.
Schilt, saetel unde reicheu chlait
Gib ich, dez ich willen hân,
unde dar zue hundert chastelân
Durch dich, wan du pist êren wert
unde dar zue hundert chnappen swert.
Nû reit enwech zue deiner schar.
Ich sent dir churczleichen dar
Allez, daz du haben solt .>
Der chuenich waz dem chnappen hold.
Chlaris wart dô harte vro.
Zue seinem her rait er dô
unde hiez hundert werden chnappen sagen,
Daz si mit im solden tragen
Dez morgens schilt unde rîter chlait.
Im het der chuenich daz gesait,
Er wolt in rîter machen
Mit wirdichleichen sachen.
Dez wâren alle di seinen vro.
Chlaris hiez sich beraitten dô
Dannoch hundert chnechte
Nach ritterleichem rechte.
Den wolte der iunge chlaris
Durch seinen werdichleichen preis
Von sein selbez chost geben swert.
Zway hundert chnappen, di dez wâren wert,
Die beraitten sich dar zue,
Daz si dez andern morgens vrue
Ritters chlait solden tragen.
Man hiez ouch al dem her sagen,
Daz si beraitten sich dar zue,
Der chuenich wolt dez morgens vrue
unde ouch deu edel chuenigin
Mit hochzeiten ûf dem velt sein.
Dez wart vil manich rîter vro.
Der chuenich hiez beraitten dô
Ainlef gesidel herleich,
Dâ die edel vürsten reich
Dez morgens solden siczen.
Dâ wart mit gueten wiczen
Gepruevet ordenleiche.
Garel, der êren reiche,
dô erz allez geachte
unde sein dinch nach êren bedrachte,
dô begunde ouch nahen deu nacht.
Der chuenich waz alsô bedacht,
Die vürsten alle er sunder sach.
Zue ir amptlaeuten er sprach,
Si solden von dem seinen nemen,
Swez si wolt gezemen.
Er lie si chainen gepresten hân.
Von den vürsten rait er dan
Mit urlaube ûf daz haus sein
Zue der edeln chuenigin.
Der sait er diseu maer dô.
Dez wart deu chuenigin vro.
Chlarisen sant der chuenich dan
Hundert schoeneu chastelân,
Im unde den gesellen sein.
ouch sant im deu chuenigin
Hundert rîter dreier hande chlait.
Dez vröut sich der helt gemait.
Niemant sol dez wunder hân,
Daz sô manegem werden man
Dâ sô gahez wart berait
Schilt, saetel unde ritters chlait.
Daz het der chuenich vor wol bedacht.
ouch het chlaris mit im pracht
Von seinem lânt ze arigentin
Swez er bedorft unde al di sein.
Im waz daz vor wol chunt getân,
In wolt der chuenich niht erlân,
Er muest dacz der hochzeit swert
Nemen, der edel vürste wert.
Dâ von het er dez gedacht,
Daz er mit im het pracht,
dô er in daz lânt rait,
Hundert swert degen chlait
unde allez, daz si solden hân,
Daz gab in der werde man.
Nû lazzen wir die red hie.
Dez morgens, dô der tag ûf gienc,
dô sach man von der puerge varen
Die chueniginne mit schoenen scharen,
Mit maneger schoenen vrouwen.
Man mocht dâ schonhait schawen
An den vrouwen minnichleich.
Suest choem deu chueniginne reich
Von der purch vür ir gezelt geriten.
Mit vil zuechtichleichen siten
Der chuenich unde die vürsten gar
wâren gein ir choemen dar.
Die gruezt si alle minnichleiche.
Gilân die chueniginne reiche
Hueb von dem pfaerde ûf daz graz.
Swaz vrouwen mit ir choemen waz,
Die hueb man ab vil schoen nû.
dô wolt ein pischolf greiffen zue
Einer messe, die er goet sanch.
An dez chuenigez ringe wart gedranch,
Dâ deu chueniginne ze messe gienc
Wol mit zwai hundert vrouwen, die
wâren minnichleich genueg.
Idoch deu chueniginne trueg
Den preis vor in allen.
Si mueste wol gevallen
Allen, die si sahen.
vür war si dez iahen,
Ez lebt nindert schoener weib.
Ir vil minnichleicher leib
Waz gar vor allem wandel vrei.
Ir wont ouch weibez guet pey.
Hie stuent die minnichleich
Vil gezogenleiche
Mit rainem herczen mit rainem gepet
Gein got . der chuenich daz selb tete
unde vlegten goet vil ser,
Daz er in leib unde er
Behuete unde ruechte der sel pflegen.
dô si enpfiengen den gotez segen
unde den rittern ouch ir recht geschach,
Den man daz swert segen sach,
unde messe waz gesungen,
Ze den oerssen si dô drungen
Mit zuechtichleichem schalle.
Die werden rîter alle
wâren nû ze den oerssen choemen,
Alz ich daz maer hân vernomen,
Sich hueb der puhurt sa zehant.
Deu chueniginne wert erchant
Vuert man gein dem ringe
Mit werdichleichem dinge.
Suest pracht man die chlaren dan
Mit ir vrouwen . manich werder man
Mit hohem muet vor in riten.
Mit vil ritterleichen siten
Wart dâ manich oersse ersprenget.
Daz wart nû niht gelenget.
Manege panir liecht gevar
Sach man von allen siten dar
Chomen ritterleiche.
Deu chueniginne reiche
Waz nû zue ir gesidel choemen
Mit ir vrouwen, alz ich hân vernomen.
dô nam der puhurt ende
An alle missewende.
Die vürsten unde ir werde man
Choemen zue ir gesidel dan,
Al dâ si ezzen wolten,
Alz si von recht solden.
Herleich gesidelt waz
ûf einem wol gebluemten graz
Ainlef gesidel herleich.
Daz ein deu chueniginne reich
Het besezzen mit ir vrouwen.
An den zwain moecht man schawen
Den chuenich, der dâ waz hêrre
unde die vürsten von anferre.
An dem vierden, dâ saz herleich
Gilân, der edel vürst reich.
An dem vuenften gein der chuenigin
Eskilabon unde die gesellen sein
Vil herleichen sazzen.
An dem sechsten gesidel azzen
Der herczog retan
Von pergalt unde sein werde man.
An dem sibenden saz amurat,
Der lântgrave, der ze gesellen hât
Vil manegen rîter wert erchant.
Gerhart von rivirs waz genant,
Daz er daz acht gesidel solt hân,
Er unde sein wert man.
An dem neunten saz chlaris,
Der iunge herczoge wis,
Der edel vürste auz arigentin.
An dem zehenden muest sein
Von merchanie die ritterschaft
Mit vil herleicher chraft.
An dem ainleften gesidel man sitzen vant
Vuemf hundert rîter wert erchant.
Daz waz deu edel ritterschaft,
Die garel mit heldez chraft
Loeste dacz belamuent.
Alz mir daz maer ist worden chunt,
Man dient in zuechtichleichen,
Den edeln vürsten reichen.
Man gab in wirtschaft unde rat.
Der chuenich sein amptlaeut pat,
Daz si der laeut wol naemen war,
Der vürsten unde dez herz gar,
Daz man ûf dem veld ligen sach.
Si heten alle guet gemach
unde wirtschaft vollichleiche
Pedeu arm unde reiche.
In dem her an allen siten
unde an den ringen weiten
Nam man ir mit vleizze war.
Daz waz dez chuenigez wille gar.
ouch hort man dâ schallez vil,
Tamburen, vloytiren, saitenspil,
Pusawnen, pfeifen, schalmeien.
Vor dem chuenige valschez vrien
Die vürsten vroeleich sazzen.
Innen dez, dô si azzen,
dô choemen geriten ueber velt
vür dez chuenigez gezelt
Zwelf getwerch herleich.
Ir aller chlaider wâren reich,
Ireu pfaert schoen unde guet genueg.
Ein starcher saumaer mit in trueg
Ein harnasch, daz si prachten dar,
Schoen unde wol gevar.
Deu getwerch vragten maer,
Wa der chuenich waer.
Man sait in, daz der chuenich waz
Mit hochzeiten ûf dem graz.
Deu getwerch gein dem ringe riten,
Man enpfie si dâ mit schoenen siten,
Si erbeizten nider ûf daz graz.
Swaz volchez an dem ringe waz,
Die schauten die getwergelein.
Der chlaider gaben liechten schein,
Deu wâren spaeleich gesniten.
dô si an den rinch choemen geriten,
Ir saumaer enluden si zehant,
Si wâren niemant dâ bechant,
Dar ab namen deu getwerch
Zwo hosen unde einen halsperch,
Den schoensten, den ie man gesach,
unde ouch den pesten, daz man iach,
unde einen schilt unde ein gursit
unde einen helm âne streit
Den pesten, den ie man gepant
ûf sein haubet mit seiner hant.
Die vier wenige man
Truegen vür den chuenich dan
Dise present reiche
Vil gezogenleiche.
Alz schir, alz si der chuenich sach,
Er lachte vroeleich unde sprach:
 <
Got willechoemen, albewin,
unde ouch die gesellen dein,
Die süln mir wesen willechoemen.
Ich het ouch gerne vernomen,
Waz ewer gevert maine .>
Albewin, der chlaine,
Sprach: < genad, lieber hêrre mein.
Ich hân die hochzeit dein
unde ouch dich selben gern gesehen.
Swaz eu êren mac geschehen,
Dez pin ich von herczen vro .>
Dez dancht im der chuenich dô
Mit trewen minnichleich.
Albewin, der reich,
Hiez den harnasch tragen dar.
Schoen unde liecht gevar
Waz daz herleich werch.
Albewin, daz getwerch,
Sprach: < vil lieber hêrre mein,
Dyser harnasch sol wesen dein,
Den hân ich dir ze stewer pracht.
Ich waiz wol, daz dir ist gedacht,
Daz du in churczen zeiten
Wild einen sturm streiten.
Dâ muezz dir got den leib bewaren
unde lazz dich saelichleich gevaren.
Ich sag dir, lieber hêrre, daz
Nie rîter wart gebappent paz
Danne du . swenne du dich an gelaist
unde deinen helm ûf deinem haubt traist
unde den schilt vor deiner hant,
Nû wizze, chuener wigant,
Sô mac dich niht versneiden,
Ellew waffen muzzen meiden
Disen harnasch, deu ie wurden gesmit.
Ich hân dir wol den leib gefrit
Vor spers stichen unde von swertez slegen.
Daz wizze, aeuz erwelter degen,
Dir chan nû niemant schad sein .>
Sô sprach der chuenich albewin.
Dez genad im vleizzichleich
Garel, der chuenich reich
Wart der gab hart vro.
Den harnasch schoweten alle dô.
Die hosen unde der halsperch
Waz daz aller schoenste werch,
Daz ie aug ueber sach.
Dem helm unde dem schilt man iach
unde ouch dar zue dem gursit,
Si wâren gar an allen streit
Schoen unde veste,
In aller weis daz peste,
Daz ie chain man an sich gelait.
Weder ze enge noch ze weit
Waz der helm reich,
Gemacht listichleich
Aeus stal von arabia.
Auzzerhalb waz er bla,
Deu varb, die gab liechten schein.
Mit der haeut waitin
Waz er bezogen schoen.
Umb den helm lag ein chron,
Die ziert manich edel stain.
Die vische haut moecht chain
Waffen wol gewinnen.
Mit listichleichen sinnen
Waz der helm dâ mit bezogen.
Der chuenich waz dez unbetrogen,
Der helm waer veste unde guet.
Dez wart gehoehet im der muet.
ouch waz dem helde unervorcht
Aus der haeut ein gursit geworcht
Mit vil grozzer spaechait.
Mit listen waz dar in gelait
Smaragde unde manich edel stain.
Daz har von der haeut schain
Vil plawer danne lasur gar,
Roteu mail vewer var,
Recht alsam die sterne,
Man moecht ez sehen gerne.
Deu varbe gab sô liechtez prehen,
Si mocht niemant an gesehen
Mit augen chain lânge vrist.
Wan der getwerge spaeher list,
Sô waer si iemer dâ vor vrei,
Daz chain smit sô chuenstich sey,
Der die liste vuende,
Der dar aeus icht chuende
Gemachen von ir herte,
Wan si sich dez erwerte,
Daz si chain waffen sneit.
Ze rechte lânch ze rechte prait
Waz ein schilt dar aus geworcht
Gareln, dem degen unervorcht,
Mit der haut bezogen,
Mich hab deu aventewer betrogen,
Der waz harte reich.
Dar ûf vil maisterleich
Gueldein spangen wâren geslagen
Alumbe ûf dem rande, ich horte sagen,
Die ziert manich edel stain.
Enmitten ûf dem schilt schain
Ein pantel, daz waz sne weiz.
Dar an lag vil grozzer vleizz.
Dar ob ein puekel gueldein
Von arabe, deu gab schein
Von roete, alz ein grozzeu gluet
Dez nachtez aeuz der vinster tuet.
Dez schiltez unde der wappenchlait,
Der waz der werde chuenich gemait.
Er moecht ouch sein von schulden vro,
Wan in chainem reich dô
Man nindert pezzer harnasch vant.
Dez iahen die rîter alle sant
unde swer den gueten harnasch sach,
Ich waen, der ouch dez selben iach,
Er gesaech nie wappenchlait sô reich
unde ander guet dem geleich.
Garel an der selben stat
Den harnasch schoen behalten pat
unde danchte albewine,
Dem lieben vreunt sein,
Der trewen, der er im erpot.
Daz er niht waz gelegen toet,
Daz waz von seinen schulden choemen.
Daz merwunder hiet im den leib benomen,
Wan daz der wenige man
Im stal daz haubt unde trueg ez dan.
Dâ von behielt er daz leben.
Er het im ouch ein swert gegeben,
Daz chain stal vermait,
Daz harnasch unde daz wappenchlait
unde ouch daz guet vingerlein.
Garel dem chuenige albewin
Genad dez vil ser.
In hiez der chuenich her
Schoen pringen an seinen gemach.
Zue seinem marschalch er sprach,
Daz er sei vuert ueber velt
Von dem ringe in sein gezelt
unde sein naem dâ mit vleizze war
Uncz er choeme nach im dar.
Der marschalch albewinen nam,
Alz seinen êren wol gezam
unde deu getwerch unde vuert si dan
Ueber pluemen varwen plân
In meinez hern gareln gezelt
Einen churczen weg ueber velt
unde hiez ir wol mit êren pflegen.
Der chuenich unde manich werder degen
Dort an dem ringe sazzen.
dô si mit vröuden gazzen
unde von dem tische giengen dan,
dô wâren ireu chastelân
Der edeln ritterschafte choemen.
Mit einem puhurt, hân ich vernomen,
Vuert man die chueniginne dan
In ir gezelt . manich werden man
Sach man dâ puhurtieren
Under rîchen paniren.
Vor der chueniginne reich
Dâ wart geriten ritterleich
unde ie doch mit chunst alsô,
Daz sein ze sehen wâren vro
Die werden vrouwen alle.
Mit vroeleichem schalle
Pracht man deu chueniginne zehant,
Dâ si ir gezelt vant.
Daz stuent sunder ûf dem plân.
dô nû die vrouwen wol getân
wâren chomen an ir gemach,
Der chuenich zue den vürsten sprach,
Si solden ouch gemachez pflegen.
Mit in rait der werde degen
Sunder an isleichez rinch.
Der chuenich duerch hoebschleicheu dinch
Die vürsten dâ mit erte.
dô er von in cherte,
Gein seinem her er dô rait
unde mit im manich helt gemait,
Dâ er den chuenich albewin
Vant unde die gesellen sein.
Die gruezt der chuenich unde pat si sehen
Die chueniginne . dô daz waz geschehen,
Man pracht in ireu pfaert san.
Der chuenich vuert si mit im dan
Zue der edeln chueniginn.
Er nam den chuenich albewin
Pei der hant unde vuert in
Zue der edeln chueniginn
unde pat im pieten er.
Deu chueniginne her
Enphie wol den chuenich albewin
unde ouch die gesellen sein.
Deu chueniginne in pei der hant vie,
Albewin mit zuechten mit ir gienc,
Si pat in zue ir siczen.
Mit zuechtichleichen wiczen
Saz der chuenich albewin
Zue der edeln chueniginn.
Der chuenich het niht vergezzen,
ê er waz gesezzen,
dô saczt er deu getwergelein,
Deu der chuenich albewin
Ze hofe pracht mit im dar,
Enmitten under der vrouwen schar.
Swie si wilde wâren,
Si chunden wol geparen.
Der chuenich enpot in er.
Deu chueniginne danchte ser
Dem chuenige albewin
Der grozzen trewe sein,
Die er an dem chuenige begie.
Garel ouch dez niht enlie,
Er erpuet im grozze er
Sô vollichleichen ser,
Daz albewin wol wart gewar,
Daz er im waz mit trewen gar
Hold an alleu valscheu mail.
Dez wurden deu getwerch vil gail.
Nû lazzen wir die red hie
unde hoeret, wie ez ergie
Dacz dez chuenigez hochzeit.
ûf dem gruenen anger weyt
Daz her mit grozzen vröuden lag.
Pedew nacht unde tag
Waz dâ vraeut unde schal.
ûf dem velt ueber al
Vant man chuerczweil vil
unde aller hande ritterspil,
Tanczen, puhurtiren,
Dyse tyostiren,
Iene laûfen, dise springen,
Schirmen unde ringen,
Dise wurfen den stain,
Sô wurden iene dez enain,
Daz si schuzzen den schaft.
Suest waz mit grozzer vröuden chraft
Zue dez chuenigez hochzeit chomen
Manich rîter, suest hân ich vernomen.
Deu hochzeit werte,
Alz sein der chuenich gerte,
Nach pfingsten vierzehen tag,
Nach der aventewer sag.
dô die ein ende heten genomen,
dô hiez der chuenich vür sich choemen
Die rîter alle geleiche,
Arm unde reiche,
vür sein gezelt ûf daz graz.
Vil schier daz geschehen waz,
Daz si alle wâren choemen,
Ich sag eu, alz ich hân vernomen.
Der chuenich tete in daz bechant,
Wie im sein dinch waz gewant
unde pat si alle geleiche
Umbe helfe zuechtichleiche,
Die vremden unde die chunden
An den selben stunden.
Dar zue pot er reichen solt,
Silber, oers unde golt.
Swer daz nemen wolt,
Dem gab man dâ ze solt
Daz golt an wag vollichleich.
Daz hiez der edel chuenich reich
Ueber all daz her tuen bechant.
Vil manich chuener wigant
Nam willichleich dez chuenigez solt.
Die laeute wâren im sô holt
Duerch sein tugent rain,
Daz si alle gemaine
Swuren die hervart.
Seinez soldz dâ genomen wart
Von den gesten ein vil michel tail.
Er het die saeld unde daz hail,
Daz man im dienstez waz berait
Duerch sein hoch wirdichait
unde duerch sein tugenthaften muet.
Vil manich edel rîter guet
Waz choemen von vremden lânden dar.
Die swuren im die rais gar
Ze dienen willichleiche.
dô hiez der chunich reiche
Die hervart chuenden ueber al.
dô hueb sich hart grozzer schal
In dem her an allen siten.
Man sach vil poten reiten
Nach harnasch unde nach ir wer.
Der chuenich hiez sagen al dem her,
Daz si sich beraiten dar zue,
Er wolt dez andern morgens vrue
Mit her von hause reiten.
Wez moecht er lânger peiten,
Wan er sich niht ensolt
Saumen, ob er wolt
Artuse, dem chuenige, ze helfe choemen.
Ir habt daz ê wol vernomen,
Wie er von artusen schiet,
Alz im sein manhait riet.
Er wolt ê niht erwinden,
 (
Er must selb ervinden,)
Wie ez ze chanadich waer gestalt.
Nû beriet sich der degen palt
Mit den vürsten unde mit den werden gar,
Daz er mit here wolt dar
Reiten offenleiche.
Garel, der ellensreiche
Vuert sô grozze heres chraft
unde sô guet ritterschaft,
Daz er wol offenleiche rait.
Vierczich tausent rîter gemait
unde schueczen unde sariant,
Die pesten, die man indert vant,
Vuert der werde chuenich her
Wol sechzich tausent oder mer,
Wol gewaffent unde wol geriten.
Lenger wart dâ niht gepiten.
Dez chuenigez rueffaer an der stunt
Ueber al daz her taten chunt,
Der chuenich wolt dez morgens ûf dem plân
Seinez herz schawe hân
unde wolt ouch varen von hause
Ze helf dem chuenich artuse.
Alz ich daz maer vernomen hân,
dô wart unmuezzich manich man.
Ir harnasch unde ir wappenchlait,
Daz wart schoen berait.
Si beraiten sich ze der verte dan.
Die geste unde ouch dez chuenigez man
wâren alle wol berait,
Alz mir deu aventewer sait.
Deu hochzeit het ende
An alle missewende
Mit grozzen vröuden genomen.
Swaz varnder laeut dar waz choemen,
Die wurden alle reiche
unde schieden vroeleiche
Von dez chuenigez lânde.
Vil gar an alle schande
Chuende mein her garel lewen
unde alsô miltichleichen geben,
Daz im die laeut iahen,
Daz si nie gesahen
Kainen man sô milten mer.
Garel, der edel chuenich her,
Gab sô miltichleichen
Armen unde den reichen,
Swen guetez wolt gezemen
unde sein gab geruecht nemen,
Dem gab er reicher gab solt.
Er macht im die laeut sô hold,
Daz si im dienten willichleiche.
Vil manich degen ellensreiche
Nam den solt von seiner hant,
Der duerch churczweil in daz lânt
Waz ze der hochzeit choemen.
Dez chuenigez soldez wart genomen
Von den gesten ein vil michel tayl.
Er het die saeld unde daz hail,
Daz im die laeut wâren hold.
Wol tausent rîter seinen solt
Enphiengen dâ von seiner hant.
Den gab der edel wigant
Vil gerne willichleiche,
Wan er waz guetez reiche.
Avenis, der sweher sein,
Liez im ûf muentrogin
Liecht gestain hordez vil.
Daz tailt er sô, daz ich wil
Seiner milt niht geleichen.
Er gab sô willichleichen,
Daz man im ganczer milt iach
unde sein lob von rechte sprach
Duerch sein tugende manich valt.
Vil manegen chuenen degen palt
Gewan er in die helf sein
Mit milt . deu edel chuenigin
Gunde im wol, swaz er begie
Mit milte . swaz ir vater lie,
Daz pat si in vil klaine sparn.
ouch chund er sich dez wol bewarn,
Daz iemant spraeche, er spart daz guet
Mit erge, alz nû vil maneger tuet,
Dem guet sô nahen ze herczen gat,
Daz er ez michels lieber hât
Danne icht ûf der ert.
Doch geleit in swachem wert
Sein leib, swie lieb im ist daz guet.
Swer mit grozzem guete tuet
Niemant chain er,
Dem wirt sein doch niht mer
Niwan ein tuech vür sein scham.
Chuenigen, vrouwen geschiecht alsam.
Wir muezzen alle sterben.
Wol im, der sô chan werben,
Daz er mit dem guet hie begat,
Daz dort deu sel ruwe hât.
Swer hie daz guet sô minnet,
Daz deu sel darumbe prinnet,
Der hât niht recht gevarn.
Dâ vor muezz got bewarn
Die seinen alle geleiche.
Swelich man ist guetez reiche,
Der mac hie er erwerfen wol.
Mit guet man verdienen sol
Werltleich er unde goetez hulde,
Daz ist allez guetez ueber golde.
Dâ gedenchen an die reichen
unde wizzen sicherleichen,
Swelich hêrre guet ze sere
Minnet, daz sein uner.
Er sol ouch sô gar niht hin geben,
Er suel in rechter mazze lewen,
Daz er wol hêrre mueg gesein
unde hab daz ûf die trewe mein,
Daz wirt im vrum unde er.
Garel, der gar her,
Chuende wol bedenchen daz.
Sein hercze tugende nie vergaz.
Er chunde herleichen geben
unde wol nach chuenigez recht leben.
Swaz er gesprach, daz waz ait.
Nû hoeret, wie der helt gemait
Mit seiner samnunge warb,
Dar an vil lueczel dez verdarb.
dô man dez abentez het gaz,
In dem gesidel al dâ saz
Vil manich rîter loebleich
Vor dem chuenige reich
unde vor der chueniginne milte,
Die tugende nie bevilte.
Pei im saz der chuenich albewin,
Daz getwerch, unde die gesellen sein
unde die hoechsten vürsten gar
unde het deu sunn rechte chlar
Gein dem abent sich geneiget
unde ir plikch erzaiget,
Daz der tag niht lânger moecht geweren.
Nû begunden urlaubez geren
Die vürsten alle geleiche
Ze der chueniginne reiche
Ze varn in die hervart,
Dâ manich schilt verhawen wart.
Deu suezze laudamie,
Vor valschait die vrie,
Die vürsten chueste unde bevalch si goet
Mit gueten trewen âne spot
unde pat si alle geleiche
Weinende herczenleiche,
Daz si gedachten an ir preis,
Daz garel, ir amis,
In bevolchen solde sein.
dô lobten si der chuenigin,
Si liezzen in niht uender wegen,
Si wolten sein mit trewen pflegen.
Dez genad in deu guet.
Mit traurigem muet
Bevalch si in ir lieben man.
Mit urlaube si schieden dan,
Iesleicher zue seinem ringe weit.
Der chuenich an der selben zeit
Duerch sein zuecht daz niht vermait,
An igleichez rinch er rait
unde besach, wie man ir pflaeg
unde wie daz her laeg.
Si heten alle guet gemach,
Daz waz im lieb . zehant dar nach
Rait der degen wert erchant,
Dâ er die chueniginne vant
In einem gezelt von samit reich.
Deu chueniginne minnichleich
Saz dâ pei ir vrouwelein
unde der chuenich albewin.
Garel zue der chuenigin sprach,
Alz er die minnichleichen sach:
 <
Wir süln hie niht lânger sein .>
ûf daz haus ze muentrogin
Er unde die chuenigin rait
unde alle ir vrouwen gemait
unde der chuenich albewin,
Er unde die gesellen sein,
Dâ si vunden guet gemach.
Dez morgens, dô der tag ûf prach,
dô waz der chuenich ûf gestan.
Der chueniginne chapelân
Sprach ein hart schoenez ampt.
dô er den segen enphie, zehant
Gie er ûf den palas,
Der schoen unde weit waz,
Mit im deu guet chuenigin
unde der chuenich albewin
unde ir iunchfrawelein chlar.
Der chuenich hiez im gewinnen dar
Einen vürsten weise,
Der waz vor alter greise.
Der waz der chueniginne mach,
Sein hercz ganczer trewen pflag.
Dem bevalch er deu chuenigin
ûf sele unde ûf die trewe sein
unde dar zue laeut unde lânt.
Er sprach: < mir ist wol bechant
Ewer manichvalteu tugent,
Die ir habt von chindez iugent
Pracht her ûf disen tag,
Daz ich vür war wol gesprechen mac,
Daz nie man wart sô trewer geporn.
Ich hân iuch dar zue erchorn,
Daz ir eu die traeutinne mein
ûf ewer trewe lat bevolchen sein,
Dar zue lânt unde alle mein êre.
Ich hân niht sorgen mere,
Wan umbe die lieben vrouwen mein.
An der tuet ewer trewe schein .>
 <
Hêrre>, sprach der alte man,
 <
Swar an ich eu gedienen chan
unde ouch der lieben vrouwen mein,
Dez suelt ir gar an angest sein,
Daz tuen ich willichleichen gar.
Ich nim ir gern mit trewen war .>
Dez vraeut sich mein her garel.
Der ellensreich degen snel
Bevalch deu chueniginne pei der hant
Dem alten vürsten wert erchant.
Der waz meliun genant,
Sein trewe weiten waz erchant.
Garel dem chuenige albewin
ouch bevalch deu chuenigin
Ze seinen trewen vleizzichleich.
Albewin waz trewen reich.
Er sprach: < vil lieber hêrre mein,
Mir sol vil wol bevolhen sein
Elleu ewer er.
Ir enduerft niht sorgen mer
Umb mein vrouwen, der wirt wol gephlegen .>
Dez genad dô der degen
Dem reichen chuenich albewin.
Die lieben traeutinne sein
Chuest er liebleich unde sprach:
 <
vrouwe, chainen ungemach
Suelt ir umb mein rais hân.
Ich chuem eu>, sprach der werde man,
 <
Her wider chuerczleiche.
Got von himelreiche,
Dem muezt ir bevolchen sein.
vrouwe, duerch den willen mein,
Ir suelt traurens iuch bewegen
unde suelt staeter vraewden pflegen.
Daz gedien ich iemer mer .>
Deu chueniginne her
Vil haizze wainen began.
Urlaub nam der werde man
Von der edeln chueniginn
unde von dem chuenige albewin
unde von meliun, dem getrewen man
unde von den vrouwen wol getân.
Den bevalch er zuechtichleich
Deu chueniginne trewen reich,
Daz si ir pflaegen mit trewen wol.
 <
Daz gedien ich iemer alz ich sol
Umb iuch>, sprach der chuenich reich.
dô lobten si im alle geleiche,
Si laisten gern sein gepot.
Hie mit bevalchen si in got.
Mit urlaube er von in schiet.
Der chueniginne ir trewe riet,
Daz si den helt umbe vie
unde in vil vrewntleichen lie
Mit ir chuesse von ir varn.
Si sprach: < goet muezze wol bewarn
Ewer er unde ewern leib .>
Daz vil minnichleiche weib
Vil sere wainen began.
Von dem palas gienc er dan
ûf den hof, dâ er sein oersse vant.
Dar ûf saz er zehant
unde rait hin nider ûf den plân,
Dâ er vant manegen werden man.
Deu chueniginne reich
Saz vil senleich
In ein venster an der want
unde ir vrouwen alle sant
unde der chuenich albewin.
Meliun unde deu getwergelein
Sazzen pei den vrouwen.
Si wolten gern schawen,
Sô die vürsten mit ir scharen
Alda von der stet wolten varen.
Dannoch waz ez harte vrue.
Snelleich si griffen zue,
Deu gezelt wurden alleu nider gelân.
Eskilabon, der werde man
Wart vür geschaffet mit seiner schar.
In dez vanen swebte ein ar.
Der van waz weiz alsam ein sne.
Ein roter samit von ninive,
Dar auz waz in den vanen gesniten
Ein ar mit chostichleichen siten.
Der vane waz lânch unde prait,
Der erzaigte grozz reichait.
Dem warten wol zehen tausent man.
Manich zimirde wol getân
Moechte man wol schawen.
Von der purch die vrouwen
Sahen sich daz her ûf machen.
Man horte vil laeut erchrachen
Vil manich businen.
Eskilabon mit den seinen
Warn alle nû berait.
Vier hundert rîter unverzait,
Die saumten sich an preise niht.
Under einer panir, deu waz liecht,
Die choemen verre vor der schar
unde vuerten alle ein waffen gar
ûf schilten unde ûf wappenchlait,
Gueldein poyen, sô man sait.
Deu selbe werde ritterschaft
Het mit maenleicher chraft
Vil manegen hohen preis beiaget.
Si wâren helt unverzagt.
Von belamuent eskilabon
Het sich duerch preisleich loen
Mit den seinen vür genomen.
Die von merchanye sach man choemen,
Die zochten nach ûf sein sla.
Der van waz weiz unde plab.
Aeus dem plawen tail gab liechten schein
Ein liebhart weiz haermin,
In dem weizzen tail ein liebhart blab.
Der van, der waz anderswa
Gebluemt mit rotem golde.
Dem vanen warten soelde
Zehen tausent man vil werleich.
Manich zimirde reich
Prachtens ûf die heide prait.
Nach der schar mit chraft rait
Der herczog von pergalt.
Hei, waz pusaewnen wart erschalt
Vor im . die gaben lauten doz.
Den edeln rîter niht verdrozz,
Pedeu er selbe unde al sein her
wâren ritterleich ze wer.
Der van waz ein samit
Gesniten lânch unde weit,
Der waz rechte sne weiz.
Dar an lag chostleicher vleizz.
In den vanen waz gesniten,
Dem waz reicheu chost niht vermiten,
Aeus einem swarczen samit reich
Ein einhurne maisterleich,
Recht in der gepaere,
Alsam ez lebentich waere.
Nû wâren der schar drei geriten.
vür die purch mit ritterleichen siten
Sach man nû die vierden choemen.
Die vuert ein man, ich hân vernomen,
Dez hercz waz vil unverzagt,
Der het ouch manegen preis beiaget.
Daz waz gilân, der chuene.
Der van waz rechte gruene,
Dar in ein leb von golde,
Rechte alz er leben soelde.
Vor dem vanen gaben schal
Pusawnen, daz der don erhal
Ueber daz prait gevilde.
 (
Si truegen starche schilde .)
Ir zimirde wâren liecht unde glâncz.
Ich waene, ir von dem sturme gancz
Wurde pracht vil lueczel dan.
Zehen tausent werleicher man
Vuert der werde gilân
Under seinem vanen dan.
Nach dem vür chreftichleiche
Der lântgrave reiche,
Von turtuse amurat.
Deu aventewer uenz wizzen lat,
Der vuert manich stoltzen helt,
Die gein den veinden wâren erwelt.
Dez van waz swarcz alsam ein chol.
Dar aeus sach man verren wol
Einen sneweizzen swanen.
Zehen tausent man dez vürsten vanen
Warten ritterleichen gar.
Nach dem vür mit seiner schar
Der helt von rivirs gerhart,
Dez leib vor schanden waz bebart
unde ouch vor aller zaghait.
Gerhart, der stoltze helt gemait
Vuerte wol zehen tausent man
Under seinem vanen dan.
Der van, der waz reiche,
Getailt gar geleiche
En viereu rot unde weiz.
Gerhart chert allen seinen vleiz
An manhait unde an milte.
Der chost in niht bevilte,
In unde alle die seine.
Von ir zimirde scheine
Sach man daz velt erglesten.
Si wâren in nôt die vesten.
Nach den vür vil chreftichleiche
Chlaris, der edel vürst reiche,
Der herczog von arigentin.
Vor seiner schar gab liechten schein
Ein van lânch unde weit,
Von zwayer hande samit
Getailt rot unde weiz.
Der vürst het allen seinen vleizz
An sein geselleschaft gelait.
Ir schilt unde ireu wappenchlait
wâren tewer unde liechte gevar.
Er vuert ein chreftigeu schar,
Von sein einez lânde
Vuemf tausent wigande,
ouch schuef garel vuemf tausent dar
Zue dez herczogen schar,
Ze warten seinem vanen prait.
Mit maneger grozzer storie rait
Chlaris, der iunge vürste palt.
Waz pusaunen wart vor im erschalt.
Nach den vür mit grozzer chraft
Von anferre deu ritterschaft.
Die heten sich geleiche
Under zwen vanen reiche
Getailet dreizzich tausent man.
Die riten mit dem chuenich dan.
Ein van waz rot, der ander weiz.
Dar an lag chostleicher vleizz.
Aus einem vanen schoene
Sach man drey chrone
Gleisen liecht als der tag.
In iesleicher chroen lag
Vil edeler stain verwiret.
Der van waz geziret.
Der gehort zue dem lânde.
Vil chuener wigande
Under dem selben vanen riten,
Mit unverzaegleichen siten
Wol vumfzehen tausent man.
Verdechet wart der gruen plân
Mit maneger chovertewer liechte,
Alz mir deu aventewer gicht.
Deu schar waz lânch unde prait.
Nach der schar mit chraft rait
Garel, der chuenich mit seiner schar.
Manich zimirde liecht gevar
Sach man under seinem her.
Sein volch waz ritterleich ze wer.
Vor im gab mit chrache doz
Vil pusaunen, dar zue waz vil groz
Vloytieren unde tamburen schal.
Der galm wider ein ander hal,
Daz al daz velt erchrachte,
dô sich von stet machte
Der ellensreiche garel.
Gezimirt manich rîter snel
Under seinem vanen rait,
Alz mir deu aventewer sait.
Der van, der waz sne weiz,
Dar an lag chostleicher vleiz.
Von swarczem samit reich
Waz vil maisterleich
Ein pantel in den vanen gesniten.
Mit unverzaegleichen siten
Vuerte garel mit im dan
Vil manegen unverzagten man,
Der wol getorste streitez pflegen.
Vil manich ellensreicher degen
In sein helfe waz geriten.
Mit unverzaegleichen siten
Vuert er manegen wigant
Ze chanadich in daz lânt.
Dez enweiz ich niht, wie lâng er vuor,
Die aventiur mir des niht swuor,
Daz er choeme in daz lânt.
Deu chuenigin wert erchant,
Deu suezze laudamie,
Vor valschait deu vrie,
Vil ser trauren began
Umb ir herczen lieben man,
Daz er von ir waz gevarn.
Si pat in dikche goet bewarn,
Daz er behuete seinen leib.
Daz vil trewen reiche weib
Waz in grozzen sorgen,
Den abent unde den morgen,
Umb ir herczen lieben man.
Si tete alsam ez ir trewen zam.
Deu chueniginne trewen reich
Belaib vil zuechtichleich
ûf dem haus ze muentrogin.
Meliun unde albewin
Namen ir mit trewen war.
Nû sult ir hoeren, wie gevar
Garel mit seinem grozzen her.
Der choem mit ellenthafter wer
Ze helfe dem chuenich artuse.
Ze chanadich ein klause,
Dâ mit versperret waz daz lânt,
Deu waz dez lândez sloz genant.
Dar waz nû mein her garel choemen
Mit den seinen, suest hân ich vernomen.
ûf ein slechteu haid prait
Lait sich daz her, mir ist gesait,
vür einen wunnichleichen walt.
Garel, der stolcz degen palt,
dô nû geherwerget waz
vür den walt ûf daz graz
Zue einem wazzer, daz snell vlozz,
Den werden degen niht verdroz,
An alle der vürsten ringe er rait.
Der edel rîter gemait
Pat si alle geleiche,
Die edeln vürsten reiche,
Mit vil zuechtichleichen siten,
Daz si in sein gezelt riten
unde sich dez liezen gezemen,
Er wolt gerne dâ vernemen
Ir rat . er het daz wol vernomen,
Daz er sô nahen nû waz choemen
Zue der vinde gelegenhait.
Die vürsten wâren dez berait
unde choemen alle vür in dar.
Garel, der stolcze degen chlar,
Het alda der vürsten rat,
Alz man noch der weisen gerne hât,
Wan im waz gesaget maer,
Daz deu chlause sô nahen waer,
Von in niht ze verre.
Dar ueber waer hêrre
Von chanadich der chuenich reich.
Er sprach: < nû ratet alle geleiche,
Mit wie getanen sinnen
Wir in an gewinnen
Deu chlause, dâ mit ist verspart
Daz lânt unde alsô wol bewart,
Daz niemant dar in choemen chan,
Alz ich daz maer vernomen hân.
Deu chlause besleuzzet dez chuenigez lânt
Von chanadich . mir ist niht bechant,
Wie wir dâ duerch moechten choemen
Oder waz uens moechte gefrumen,
Daz wir die klause gewunnen.
Ich hân mich dez versunnen,
Ob ez ist ewer aller rat,
Daz ir mich dar reiten lat.
Ich spehe die gelegenhait .>
Deu red waz den vürsten lait
unde widerrieten im die raise.
dô sprach der guerteise:
 <
Ich wil dez niht erwinden,
Ich muezze selbe ervinden
Wie ez umb die chlause sei gewant .>
ûf stuent ein rîter werde erchant,
Der waz gehaizzen benemias.
Er sprach: < ze chanadich ich waz
Durch aventewer geriten,
ê daz mich het ueber striten
Eskilabon ze belamunt.
Mir ist umb daz lânt wol chuent
unde umb die selben klause.
Dâ inne wonent mit hause
Vier man, den ist der chuenich vil hold.
Er geit in reicher gab sold.
Der haizzet ainer ziryon,
Zyrdos unde malseron,
Der vierd haizzet charabin.
Malseron, der vetter sein,
Der ist der andern haupt man.
Swaz er in gepeutet, daz ist getân.
Er ist der eltist under in.
Si habent zuechtichleichen sin.
ûf die selben vier man
Moecht ein her wol angest hân,
Wan si sint michel unde grozz.
Ich waen, an manhait ir genoz
Ninder leb pei disen tagen.
Ich wil eu mer von in sagen.
Die selben haus genozze,
Daz sint risen grozze
unde sint alsô manhaft,
Daz si mit ir ellens chraft
Wol gestriten einem grozzen her.
Si habent vraizleich wer,
Vier ekke staelein stangen,
Swaz si muegen erlângen
Mit slegen, daz ist gar verlorn.
Si hât der chuenich dar zue erchorn,
Daz si daz lânt süln bewaren.
Swer wil duerch die klause varen,
Daz muezz mit ir willen sein.
Ich rat eu ûf die trewe mein,
Daz ir iuch wol vor in bewart
unde gewaerleich vart,
Daz wir icht werden schadehaft
Von in . ir maenleicheu chraft,
Deu ist grozz unde weit erchant .>
Mein her garel sprach zehant:
 <
Dez sol werden guet rat.
Seit ez sô darumbe stat,
Alz ich von eu hân vernomen,
Daz niemant in daz lânt mac choemen,
Ez ensei der risen wille,
Ir suelt ligen stille
Hie ûf diser haid prait>,
Alsô sprach der helt gemait,
 <
Uencz wir vernemen deu rechten maer,
Stille unde offenbar,
Wa der chuenich von chanadich sey.
Seit uens ist sô nahen pey
Deu klause, dâ mit ist verspart
Daz lânt unde alsô wol bewart,
Daz niemant dâ duerch choemen chan,
Dem man der raise niht engan,
Sô suelt ir mein hie peiten.
Ich wil morgen reiten
Dâ hin unde wil die klause gesehen
unde wil ersichern unde spehen
Selbe, wie wir süln varen.
Ich sol vor schaden uens bewaren,
Ob ich mac oder chan.
Her ist sô manich werder man
Gevaren duerch den willen mein,
Daz ich muezz iemer mer sein
Gelastert unde geuneret,
Mein vraeut mit lait verseret,
Verluer ich sô manegen werden man.
Ob mir goet der saelden gan,
Daz sol ich gern bewarn.
Niemant sol von hinne varn,
Uencz ich sei her wider choemen.
Ich hân schier dort vernomen,
Vor der risen hause
Dacz der vesten chlause,
Wie wir danne süln varn.
Got muezz vor schanden uens bewarn .>
Zue allen den vürsten sprach er dô:
 <
Gehabt iuch wol unde weset vro.
Reitet zue ewern ringen.
Uens mac niht misselingen,
Wil uens gotez helfe pei gestan .>
Mit urlaube die vürsten dan
Riten zue ir ringen weit.
Nû waz ez nacht unde ruenz zeit.
Die nacht si heten guet gemach.
Dez morgens, dô der tag ûf prach,
dô waz garel, der helt gemait,
Choemen in sein wappenchlait.
ûf sein oersse saz er zehant.
Von dem her rait der wigant
Vil rechte gein der klause,
Dâ die risen wâren mit hause,
Die strazze duerch den walt dar.
Vil schier wart man sein gewar.
Deu strazz duerch den walt gienc.
Ein starcheu maur si bevie
Von zwain stain wenden hoch.
Daz gepirg gein den lueften zoch
Ietwederthalb der strazze.
Hoech âne mazze
Lag ein turn ob dem toer.
Dâ habt der edel rîter vor.
Dâ enneben lag ein palas,
Der hoch unde sô weit waz,
Daz die ungefuegen man
Wol ir gemach moechten hân
In dem selben hause.
Garel hielt vor der klause
unde schawet dicz veste werch.
Ietwederthalb waz ein perch
Hoch, ein slechteu stain want.
Garel, der degen wert erchant,
Der habt vor dem puergtor,
dô hoert man in rueffen vor.
Nû waz ze den zeiten niemant dâ
Sô vrumer, der in wolt sa
Lazzen in ze dem puergtor.
Man vraget in, wer dâ habt vor
Oder waz er werfen wolte,
Daz er in daz sagen solde,
Daz er sein rueffen liezze sein.
 <
Erzuernet ir den hêrren mein>,
Sprach ainer ab der zinnen,
 <
Sô choemt ir niemer hinnen
Mit chainen ewern êren.
Ir suelt von hinnen cheren,
Alz lieb eu leib unde er sey.
unde waeren ewer einez drey,
Die heten alle den leib verlorn
unde wirt meinem hêrren zorn>,
Sô sprach, der ob der porten stuent,
 <
Eu ist meinez hêrren zorn niht chunt .>
 <
Ir moecht wol rueffen schoen,
Iunchherre, daz eu goet lon,
Sagt mir deu rechten warhait>,
Sprach garel, der helt gemait,
 <
Ist ewer hêrre sô ein uebel man,
Alz ich von eu vernomen hân,
Daz in niemant tar gewechen?
Ir waent mich leicht erschrechen.
Ewern hêrren sult ir wechen
unde saget im, daz hie halde ein man,
Ob er ûf wolte stan,
Der wolt in vragen maer,
Wa der chuenich waer
Von chanadich, der reiche,
Der sô gewaltichleiche
Dem chuenich artus hiez widersagen
unde in disen churczen tagen
Wil suechen in seinem lânde.
Tuet erz niht, dez hât er schande .>
Der chnappe sprach zue dem rîter dô:
 <
Hêrre, stuend ewer muet alsô,
Ir moecht der vrag gern enpern
unde wolt ir mich dez geweren,
Daz ir die vrag liezzet sein
iemer durch den willen mein,
Daz wurt eu vrum unde er.
Nû volget meiner ler
unde hewet iuch pald von hinne,
ê ewer wert inne
Mein hêrre, daz ist guet getân.
vür war ich daz wol wizzen chan,
Erzuernet ir meinez hêrren muet,
Ez enwirt eu niemer guet .>
Garel sprach: < vreunt, unde moechte ich dir
Gevolgen, daz wurde leicht mir
Pedeu nuecz unde guet.
Nû stet sô nindert mein muet,
Daz ich dir mueg gevolgen.
Wirt mir dein hêrre erbolgen,
Daz ist mir gar unmaer .>
Sô sprach der lobebaer.
Die red malseron vernam,
Der starch unverzagte man,
Dâ er an seinem pette lag
unde dannoch seines gemachez pflag.
Er stuent ûf unde lait sich an
unde gienc von dem palas dan
Her nider zue dem puergtor,
Dâ er vant den rîter vor.
Daz tor wart ûf geslozzen,
Der degen unverdrozzen,
Malseron, der starch man,
Gie vür die porten dan,
Dâ er vant den werden helt.
Garel, der degen aeuz erwelt,
Sach zue im gen den grozzen man,
Der waz, alz ich vernomen hân,
Sô lânch, daz mein herr garel iach,
Sô lângen man er nie gesach,
Swaz er noch laeute het gesehen.
Er muest im ouch von schulden iehen,
Daz sein chraft waer grozz.
Der ris waz sunder harnasch ploz
vür daz tor gegangen.
Wil iuch nû niht belângen,
Sô sag ich eu deu warhait,
Wie er den werden helt gemait
Gruezt, dô er in an sach.
Zue im er hoebschleichen sprach:
 <
Hêrre, ich solt eu enphachen,
Chunt ez eu niht versmachen,
Oder waert ir her choemen duerch guet,
Ich trueg eu diensthaften muet.
Edel rîter aeus erchorn,
Wolt ir daz lazzen an zorn,
Ich vragt eu gern der maer,
Wanne ewer rais waer.
Ich het gern von eu vernomen,
ûf welich red ir her seit choemen.
Welt ir den hêrren mein gesehen
Vreuntleich, daz sol wol geschehen.
Seyt ir her choemen duerch streiten?
Welt ir, ich lazze iuch reiten
Mit vride in meinez hêrren lânt.
hât iuch iemant her gesant?
Daz suelt ir mich wizzen lân .>
Alsô sprach der werde man.
Garel, der ellensreiche,
Sprach gezogenleiche:
 <
Ich sag eu recht mein vart.
Artus, der ie waz bewart
Vor aller slacht valschait,
Daz si eu vür war gesait,
Dem pin ich dienstez undertan,
Swaz ich mac oder chan.
Von dem pin ich geriten her
Niwan duerch aventewer ger
unde daz ich wolt wizzen paz,
Warumb der chuenich hiet lazzen daz,
Daz er niht rîchet sein herczenlait
An artus, der ist gar unverzait.
Ich weste gern deu maer,
Wie daz chomen waer,
Daz er mit her niht ist choemen,
Daz het ich gerne vernomen,
Ze pritanien in daz lânt.
Oder waz hât in der rais erwant?
Uens sait alz ir ein grozzer man,
Wir solden daz gewis hân,
Er suecht uens sicherleiche
In dem pritanischen reiche.
Dez want in chain ander nôt,
Wan siechtum, vanchnuesse oder der toet.
Alsô sait uens der michel man.
Dez lasters ich im niht gan,
Ob er der red vergezzen hât,
Seinem namen daz niht enstat.
Ein chuenich sol warhait walten
unde chuenigez wort behalten,
Daz stet im loebleichen an .>
Malseron, der starch man
Sprach: < hêrre, ir moecht wol reden paz.
Saget an, warumb tuet ir daz,
Daz ir sprechet alsô ser
Meinem hêrren an sein er?
Daz stet eu unhoebschleichen an.
Swez dort veriach der michel man
Vor artuse, dem reichen,
Daz wizzet sicherleichen,
Daz muezze churczleich geschehen.
Man muezz meinen hêrren sehen
Offenleichen reiten
In vil churczen zeiten
Mit gewalt in artusez lânt.
Dez sei mein leib ewer pfant.
Swie hart ez eu versmachen chan,
Stuend ez mir niht uebel an,
Ich erzueg iuch soelcher red wol.
Duerch mein zuecht hân ich vür vol
Ewer red, die ir habt getân .>
Alsô sprach der starche man.
Garel vermezzenleichen sprach:
 <
Sei eu mein red ungemach,
Daz rechet an mir, dez ist zeit,
unde wizzet daz, swie grozz ir seit,
Ich vuercht iuch chlain . wizzet daz,
Daz ich niht acht ûf ewern haz,
Welt ir mit mir streitez pflegen.
Dez hân ich mich gein eu bewegen.
Ich enwich eu niemer einen vuezz.
Vreuntleich dienst unde mein gruez
Sol eu widersaget sein
unde wizzet ûf die trewe mein,
Ich wil gern mit eu streitez pflegen .>
Alsô sprach der werde degen.
 <
Get wider in unde legt iuch an,
Welt ir mit streite mich bestan.
Wer solt darumbe meinen leib
Preisen, man oder weib,
Ob ich mit eu plozzen strit?
Nuer daz ich hân den sit,
Daz ich mit chainem man
Vicht, er hab harnasch an .>
Der rise zornichleichen sprach:
 <
Ewer red ist mir ungemach
unde wizzet sicherleichen daz,
Daz ich eu ser pin gehaz.
Dez pring ich eu wol innen,
ê daz ir choemt von hinnen .>
Der ris gienc zornichleichen dan
Wider in daz haus, der chuen man,
Dâ er seinen harnasch vant.
Mit zorne lait er an zehant
Zwo hosen unde einen halsperch,
Daz waz ein hart schoenez werch
Der ringe staelein, vingers grozz.
Ez lebt an sterche sein genoz
Nindert in dem lânde.
Man sait von dem wigande,
Daz er ein stangen trueg,
Deu waz sô swaer, sein waer genueg,
Ob si erhueben zwelf man,
Ich sag eu, alz ich vernomen hân.
Si waz staelein unde snait
Ze vier ekken, daz si niht vermait.
Sein swert scharf, brait unde lânch.
Sein hercz enphie nie den gedanch,
Dâ von der man verzagen sol.
Daz het er oft erzaiget wol
Her pei seiner zeit
In manegem herten streit.
Malseron, der wigant,
Ein vesten helm er ûf pant,
Den noch nie chain swert versnait.
Sein schilt waz dichke unde prait,
An allen orten herte.
Dez tievels geverte
Zuchkte die stangen in die hant.
Gein dem tor hueb sich der valânt.
Als er meinen hern garel sach,
Nû mueget ir horn, wie er sprach:
 <
Ich waen, ewer tumpheit
hât eu gemachet arbait.
Ir muezzet mir ze puezze stan
Der red, die ir habt getân.
Ewer tumpheit muet mich ser.
Ich waen, ir niemer mer
Choemt in artusez lânt.
Daz sol geschaffen wol mein hant,
ê daz ir mir entrinnet.
Swaz ir dar an gewinnet,
Daz ir der worte seit sô vrei,
Ob eu ewer leben sey
Lieb, sô suelt ir iuch weren.
iuch mac anderz niht erneren.
Ich pin eu sicherleichen gehaz .>
Garel sprach: < ich wil noch paz
Verdienen ewer veintschaft,
unde het ir zwelf risen chraft,
Ir wurt doch streitez niht erlân,
unde wizzet, daz ich willen hân,
Moecht ich taet eu gern lait .>
Der edel rîter unverzait
Nam daz oersse mit paiden sporn.
Garel, der degen aeus erchorn,
Mit einem sper von angeran
Rant er den risen an,
Alz in lerte sein gelust.
Durch den schilt in die prust
Stach er im ein wunden groz.
Daz pluet gein der tyost vloz
Durch die herten ringe,
Die nie chain swertez chlinge
In chainem streit nie versnait.
Garel, der stolcz helt gemait,
Entrante die ringe mit dem sper.
Sô hurtichleichen choem er her
Getriben ûf den risen grozz
unde tete im eine soelhen stoz
Mit dem oersse, daz er nider lag
unde von der wunden ser erschrachk.
An die klause stiez der walt,
Garel, der chuen degen palt
Erbeizte nider in den tan.
Sein oersse pant der chuen man
Mit dem zaume vaste
Zue einem starchen aste.
Der rise lag niht lânger dâ,
Er spranch ûf unde lief ie sa
Den rîter zornichleichen an.
Garel, der unverzagt man,
Stuent ze wer alsam ein degen,
Der sich streitez hât bewegen.
Daz in der rise niht erslueg,
dô in daz oersse ûf in trueg,
Daz chom dâ von, im waz sô gach
An den rîter, daz er ueber sach,
Daz er im waz sô nahen choemen,
Alz ich daz maer hân vernomen,
Daz im niht werden mocht der slag.
Garel soelher manhait pflag,
Der choem sô snelle, alsam er vlueg.
ê er die stangen erzueg,
dô het er in gestozzen nider.
Dez erholt er sich gahez wider.
An garel lief er zornichleich.
Der chlare degen ellensreich
Wolt im niht entweichen.
Der rise vil zornichleichen
Mit der stangen nach im slueg.
Sein snelhait in aeus dem slag trueg,
Dâ er die stangen nach im swanch,
Snellichleichen er aeuz dem slag spranch,
Daz im niht von dem slag geschach.
Dem starchen manne waz sô gach
ûf den chuenen wigant,
Daz er den slag mit voller hant
Sô grimmichleichen nach im slueg,
Sein waer ze dem toet genuech,
Waer er im niht entwichen dan.
Malseron, der starche man,
Nach dem slage strauchte nider,
ê er sich verrichte wider,
dô het im mein her garel,
Der ellensreiche degen snel,
Geslagen ein wunden duerch den helm,
Dâ von begozzen wart der melm
Mit pluet unde ouch daz gruen graz.
Der slag sô chreftichleichen waz
Mit peden handen dar gewegen,
Daz malseron, der werde degen,
Bedauchte diser maer,
Wie allez daz viwer waer,
Daz inder umb in dâ waz,
Paum, bluemen unde graz,
unde wie der walt prunne.
ê er sich versunne,
dô het im garel geslagen
Vier wunden, hort ich sagen,
Mit dem gueten swert sein,
Daz im der chuenich albewin
Gab, dâ er in loest von nôt,
dô er slueg den risen toet,
Purdanen unde daz weib sein.
Im half ouch daz vingerlein,
Daz im gab daz getwerch.
Den risen half niht al daz werch,
Daz er von stal an im trueg.
Swa er daz swert hin slueg,
Dâ vor chund niht gestan.
Swie wol gewaffent waz der man,
Daz half in gein dem swert niht,
Alz mir deu aventewer gicht.
Sein ekke wâren alsô wert,
Stal unde eisen snait daz swert,
Recht alz ez waer aeus pley geworcht.
Garel, der degen unervorcht,
Zwelf manne sterche trueg
Von dem vingerlein, dâ von er slueg
Daz swert mit chreften ûf den man.
Dâ von vil grozzen schaden gewan
Malseron, der lâng.
Sein swaer eisen stang
Waz im gevallen aeuz der hant.
dô der starche wigant
Dez grozzen schaden sich versan,
Malseron, der starche man,
Snelleich ûf spranch
Under meins hern garels danch.
Er zuchkte ein swert, daz ser snait,
Daz waz scharf unde prait,
Dâ mit er dichke het gestriten.
Er sprach mit zornichleichen siten:
 <
Du arnest mein wunden.
Du muest in churczen stunden
Von meinen handen ligen toet .>
Garel im ze scherme pot
Den schilt, den im gab albewin.
Der rise mit dem swert sein
Mocht sein niht versneiden.
Elleu waffen muesten meiden
Den schilt unde ouch daz guersit
unde den helm âne streit,
Der mit der haute waz bezogen.
Garel, der ellens unbetrogen,
Mit slegen vor dem starchen man
Moechte lânger niht bestan,
Er muest vor im entweichen.
Er slueg sô chreftichleichen
Mit paiden seinen handen.
Seinen zorn unde seinen anden
Wolt er gern gerochen hân.
Sein sleg wâren sô getân,
Daz mein her garel muest iehen,
Er het dâ vor nie gesehen
Sô ungefuege mannez chraft.
Dar zue waz er sô manhaft,
Daz in vechtens nie verdrozz.
Der walt von seinen slegen doz,
Alz ein grozzer doner slag
Choem, ob ich sô sprechen mac,
Suest gaben sein sleg schal.
Der walt nach seinen slegen hal,
Alz ez der doner waer.
Garel, der lobebaer,
Mit chundichleichen listen
Seinen leib muest vristen
Vor seinen ungefuegen slegen.
Den vil ellens reichen degen
Pracht der rise in grozze nôt.
Er voerchte laster unde den toet
Enpfahen von dem starchen man.
Der rise slueg den rîter dan
Von der strazze verre in den walt.
Vil manich ast wart ervalt
Von seinen slegen ûf den chle.
Doch taten im die wunden we,
Die im garel het geslagen
Vil ungeleich einem zagen.
Swie starch er waer unde ouch swie groz,
Daz pluet von im sô sere vloz
Von seinen starchen wunden,
Daz im in churczen stunden
Begunde an chreften ab gen,
Daz er niht lânger mocht gesten.
Er wart varblos unde plaich.
Sein chraft im sô gar geswaich,
Daz er vür toeter viel dâ nider.
ê er sich verrichte wider,
Dâ het im mein herr garel,
Der ellens reiche degen snel,
Daz haubet sein entwappent gar,
Daz er lag vor im alsô par,
unde daz swert genomen aeuz seiner hant.
Swaz er wer pey im vant,
Die nam er im unde liez in ligen.
Er waz dez pluetez sô gar ersigen,
Daz er lag unversunnen.
Im waz vil gar zerunnen
Der chraft unde ouch der sinne sein.
Garel tete seiner zuechte schein,
Daz er den chuenen helt niht slueg.
dô er nû gar von im getrueg,
Swaz ( wer het diser michel man,)
Er gienc ueber in unde sach in an.
Sô starchen man er nie gesach.
Wider sich selben er sprach:
 <
Mich hât goet vil wol gewert
An dir, recht alz mein hercz gert.
Du hiet mich pracht in grozz nôt.
Ich want, ich solde ligen tôt
Von deiner grozzen manhait.
Swaz mein hant noch ie gestreit,
Daz ist mit chinden her geschehen.
Ich wil dir wol der warhait iehen,
Du waert der aller chueniste man,
Dez ich chuend ie gewan.
Dar zue waz dein chraft sô grozz,
Ich waen, nindert dein genoz
Lebt an sterchke pei disen tagen
unde hulf ez icht, sô wolt ich chlagen
Deinen leib duerch dein grozz zuecht.
Sô starchen leib, sô cheusche vrucht
Ich mit augen nie gesach.
Daz ich mich gein dir uebersprach,
Daz waz dez schuld, ich het wan,
Daz du mich niht woltest bestan.
Ich vorchte, ich dauchte dich ze swach.
Von den schulden mir geschach,
Daz ich dir soelhe rede pot.
Nû rewet mich dein iunger toet.
Du waert ein helt sunder wan.
Swie uebel ich dir dez todez gan,
Doch ist mir lieber umb dich,
Danne daz du hetest erslagen mich .>
Garel, der chlaget den starchen man.
Pei einer weile sich versan
Malseron, der vor im lag.
Der rise soelher sinne pflag,
Daz er lag, alz er waer tôt.
Doch lait der helt vil grozz nôt
Von den starchen wunden,
Die im in churczen stunden
Garel, der werde degen, slueg.
Sein hercze maenleich ellen trueg,
Daz wart wol schein ze maneger stunt.
Vil schier wart dem risen chunt,
Daz er in mit trewen chlagte,
Garel, der unverzagte.
Dez wart gevraeut dez risen muet,
Daz in der werd helt guet
Chlagte unde daz mit trewen tete.
Er gedacht an der selben stet:
 <
Mir mac beleiben wol mein leben.
Ich wil in sein genad geben
Meinen leib unde swaz ich hân
unde wil im wesen undertan
Mit dienst, wil er mir lazzen daz leben.
Dez wil ich im mein trewe geben,
Daz ich im diene, swaz ich chan,
unde wil er mir daz leben lân .>
Der rise plichkte ûf unde sprach,
dô er den rîter ob im sach:
 <
Gedench, helt, an deinen preis.
Du pist der tugende ein berndez reis
unde ouch der rechten zuechte ein stam.
Dein wirdichait, dein hoher nam
Mag an lob niht verderben.
Du chonst nach êren werfen,
Dein preis ist lânch, hoch unde prait.
Helt, duerch dein wirdichait
Beginch an mir dein er
unde la mich iemer mer
Dir dienstez wesen undertan,
Die weil unde ich mein leben hân,
Daz du mir lazzest meinen leib.
Nû êre dein zucht unde elleu weib
An mir unde lazze mich genesen .>
Garel sprach: < daz sol wesen,
Wild du mir wesen undertan .>
Malseron, der starche man,
Sprach: < hêrre, dez pin ich berait.
Duerch ewer hoch wirdichait
Wil ich eu dienstez pei gestan,
Die weil unde ich mein leben hân,
Wan ir seit aller êren wert.
Swez ewer wille an mich gert,
Daz laist ich gern unde pin sein vro .>
Garel enphiench den risen dô
In seinen gewalt mit sicherhait.
Pedeu sein trewe unde seinen ayt
Gab er dem helt aeuz erchorn.
Deu sicherhait waz unverlorn,
Wan er in niemer mer verloz
Ze hêrren, noch ze vreunt verchoz.
dô deu sicherhait geschach,
Der rise zue dem rîter sprach:
 <
Wolt ir daz an zorn lân,
Sô weste ich gern, werder man,
Wie ir waert chomen in dicz lânt.
hât iuch iemant aeuz gesant?
Daz west ich gern an haz.
Wolt ir mir sagen daz,
Edel rîter aeus erchorn,
Ewern namen unde wan ir seit geporn,
Welt ir mich daz wizzen lân,
Daz dien ich>, sprach der starchke man,
 <
Mit trewen, al die weil ich leb.
Hêrre, nû gebt mir zeiner gab,
Daz ir mir saget deu maer,
Wer ir seit oder wanne waer
Ewer rais in dicz lânt .>
dô sprach der wigant:
 <
Zwar ich sol dir gerne sagen
unde meinen nam niht verdagen,
Der ist an maneger stat bechant,
Garel pin ich genant
unde pin von stiger geporn.
Mich hât ein chueniginne erchorn
Ze vogte in ir lânt,
Deu lebt an alle schant.
Deu haizzet laudamie,
Deu suezze valschez vrie,
Deu ist geporn von anferre.
Ueber daz lânt pin ich hêrre
unde swez mein vrouwe gewaltig ist.
Ich sag dir suender valschen list
Mein rais unde wanne ich her pin choemen.
Ich enwaiz, ob du icht habst vernomen
Von artus, dem reichen,
Der alsô tugentleichen
hât gelebt pei seiner zeyt,
Dez im deu warhait volg geit,
Daz er sein zuecht noch nie zeprach.
Swaz im laidez geschach
Oder liebez, sô vergaz er nie
Seiner êren . er enphlaege doch ie
Soelher tugende, deu im wol gezam.
Sein milt ist gar an scham
unde sein tugentleicher sit.
Im volget trewe unde er mit.
Von dem pin ich geriten her
Durch rechter aventewer ger
unde ouch duerch deu maer,
Wie gewaltig waer
Ekunaver, der reiche,
Der sô gewaltichleiche
Artus seinen dienst hiez widersagen.
Ich hort, daz er in churczen tagen
In suechen wolt in seinem lânde.
Dez heten iemer schande
Alle, die der tavelrunder
Pflegent, alle besunder,
Liezzen si sich suechen dâ mit her.
Man vindet ritterleich ze wer
Der tavelrunden geselleschaft.
Artus mit aller seiner chraft
Vuert im den streit ze halbem zil.
Ekunaver mac êren vil
Beiagen an dem pritaneis.
Manich rîter gurteis
Vert mit im in dicz lânt .>
Alsô daz maer wart erchant
Malseron, dem starchen man,
Garel, den degen, sach er an
unde sprach: < vil maerer wigant,
Ekunaver ist mir vil wol bechant.
Er hât grozzen gewalt,
Sein tugend, die sint manichvalt
unde sein grozze milte.
Sein hercze nie bevilte,
Swaz er êren moechte beiagen.
Ich wil eu von dem chuenige sagen.
Der leit mit samnunge,
Der alt unde der iunge,
Die im sint dienstez undertan,
Die hât besant der werde man.
Die sint im choemen ritterleiche
unde dar zue vier chuenich reiche,
Iesleicher mit sunderm her.
Si vuerent ritterleich wer
In daz artusez lânt.
Vil manich chuener wigant
Vert mit im durch ritters preis.
Ein chuenich chuen, milte unde weiz,
Der ist im von der haidenschaft
Choemen mit vil grozzer chraft.
Von chalde ist er geporn.
Vil manegen rîter aeus erchorn
hât er pracht in dicze lânt,
Die werleich sint erchant.
Zwainczich tausent rîter oder paz,
Sariande, turchoppel niht ze laz,
Der hât er dreizzich tausent pracht.
Dâ mit er schaden hât gedacht
Ze tuen artus, dem werden man.
Helpherich, der chuenich von nasseran,
Der hât wol dreizzich tausent pracht,
Von gandin der chuenich wol geslacht,
Der ist gehaizzen rubert,
Der vuert manegen rîter wert,
Wol zwainczich tausent oder paz,
Ardan, ein chuenich niht ze laz
Swa man preis beiagen sol,
Dâ chan er lob verdienen wol,
Der hât von rivelântze pracht,
Dâ mit er schaden hât bedacht
Ze tuen artuse, dem chuenich her,
Wol zwainczich tausent oder mer.
Ein chuenich haizzet angenise,
Der ist chuen unde weise
unde ist der vürsten hêrre
Von dem lânde z eiserterre,
Der ist im choemen ritterleiche.
Vierzich tausent rîter ellensreiche
hât er dem lieben hêrren mein
Pracht in die helfe sein.
ouch ist meinem hêrren choemen,
Alz ich daz maer hân vernomen,
Wol vierzich tausent rîter guet,
Die tragent im alle holden muet
Durch sein tugende manichvalt.
Zue seiner schar ist im gezalt
Rîter, schueczen, sariant
Hundert tausent werleich erchant,
Dar zue drei starche man,
Ich waz der vierd sunder wan,
Die in sein helf warn benant.
Nû hât ewer manhait erwant,
Daz ich im dienstez ab muezz gan,
Wan ich ze dienen willen hân
Eu, die weil ich hân daz leben.
Ich wil eu dez mein trewe geben,
Daz ich eu niemer ab gestan,
Die weil unde ich daz leben hân.
Meinen prueder unde meinez vettern chint,
Die noch in seinem dienst sint,
Die wil ich von im schaiden.
Ich waiz wol, daz uens paiden
Niemant mac gesigen an,
Ob ich die drei starche man
In ewer helf pringe.
Sô lat eu wegen ringe,
Swaz iemant hazzez gein eu trait .>
Garel, der stolcz helt gemait,
Wart der red harte vro.
Zue dem risen sprach er dô:
 <
Wol mich, daz ich dich ie gesach.
Swaz dir von meiner hant geschach,
Daz ist mir innichleichen lait,
unde wizze vür die warhait,
Aeus erwelter wigant,
Anferre, mein lânt,
unde dar zue allez, daz ich hân,
Daz sol dir warten sunder wan
Alz gewaltichleichen alz mir.
Mein er wil ich bevelhen dir,
Dar zue mein lânt unde meinen leib,
Allez daz ich hân, niwan mein weib,
Daz sol mit eu gemain sein,
Dez wart ûf die trewe mein.
Mein guet, mein laeut unde mein lânt,
Daz sol warten ewer hant.
Gepietet selber ueber mich,
Swaz ir welt, daz tuen ich .>
Malseron mit zuechten sprach:
 <
Swaz mir von ewerr hant geschach,
Dez wil ich chain laster hân.
Herr, seit ir ez, der selb man,
Der purdan slueg unde sein weib,
Die manegem manne den leib
Namen unde slueget ir daz uebel chunder,
Wlgan, daz merwunder,
Daz verwuestet anferre?
Seyt ir dez lândez hêrre,
Wie moechte ich danne hân gesiget?
Ewer hercze ganczer manhait pfliget,
Daz ist an mir wol worden schein.
Ich nim daz ûf die trewe mein,
Daz mir noch nie wart bechant
Tschumphentewer von mannez hant,
Niwan von eu alaine.
Dez hân ich laster chlaine,
Seit ir dem starchen purdan
Gewaltichleich gesiget an
unde sô vil wunderz habt erstriten
unde noch mit maenleichen siten
Duerch preis seit choemen in dicz lânt.
Seit ewer ellenthafteu hant
Nach sô hoehem preis werfen chan,
Ich wirde eu gern undertan
Mit dienst uencz an mein ende.
Von ewerr werden hende
hân ich behalten mein lewen.
Ich wil eu dez mein trewe geben,
Daz ich iuch gerne ze hêrren hân.
Nû helfet mir, hoech gelobter man,
Daz ich hie icht lige toet.
Ich hân von wunden grozz nôt,
Die hât geslagen ewer hant .>
dô sprach garel, der wigant:
 <
Vil lieber vreunt, nû weise mich.
Swaz du wild, daz tuen ich.
Ich hilf dir gern, swa mit ich chan .>
Dez vröut sich der wunte man,
Daz er die trewe an im vant.
Er sprach: < vil chuener wigant,
Nû get zue der chlause
unde haizzet mir auz dem hause
Mein salben pringen,
Sô hân ich den gedingen,
Daz ich werde wol gesunt.
Niemant ist sô ser wunt,
Swenne man die salben straichet dran,
Er werde ein wol gesunter man.
Deu salbe, deu ist raine.
Ein weiseu merveine
Maistert si mit weiser hant .>
Garel, der chuen wigant,
Sprach: < ich pringe gerne dir
Die salben, geit si iemant mir .>
Malseron, der starche man,
Enpot ein worzeichen dan
Einem chnappen, der im haimleich waz.
Garel im half, daz er genaz.
Der aeus erwelte wigant,
Der gienc enweg unde pracht zehant
Die puechsen mit der salben guet.
Dez vraeut sich dez risen muet.
Garel entwappent in zehant.
Dem risen er sein wunden pant.
Mit der edeln salben
Umb die wunden allenthalben
Bestraich er in willichleiche.
Der helt waz trewen reiche.
dô wart der rise an der stunt
Wol varnde unde wol gesunt
Von der gueten salben chraft.
Deu waz mit soelher maisterschaft
Gemachet, daz si ze stunden
Hailt die grozzen wunden,
Die garel dem risen slueg,
In churczer stunt, dez waz genueg.
dô er im an den stunden
Het verbunden sein wunden,
Malseron, der wigant,
Der stuend ûf unde sprach zehant:
 <
Got lon eu, tugentreicher man.
Ir habt ewer er an mir getân,
Ir habt mir meinen leib ernert.
Mir waz von ewer hant beschert
Ein vil ungefueg nôt,
Ich waer von disen wunden toet,
Waer ewer helf niht gewesen,
Sô chunt ich niemer sein genesen.
Von ewern schulden hân ich mein leben.
Ich hân mich eu ze dienst ergeben,
Swie ir gepietet, hêrre mein,
Alsô wil ich iemer sein .>
Dez dancht im mein herr garel.
Zue dem risen sprach der degen snel:
 <
Ich siech wol, daz du trewen pfligest.
Mit deinen trewen du gesigest
An allen deinen dingen,
Dir muezz wol gelingen.
Trewe zimt wol dem birdigen man.
Seyt ich an dir vunden hân
Trewe unde maenleichen muet,
Sô rat mir, maerer helt guet,
Wie ich hie werfen sol.
Dar zue bedarf ich harte wol
Deinez ratez unde deiner ler.
Ich ger von dir niht mer
Helf ze disen zeiten,
Ich wil benamen streiten
Mit ekunaver, dem werden man,
Wan daz du von im schaidest dan
Deinen prueder unde die vettern dein .>
 <
Daz habt ûf deu trewe mein>,
Sprach malseron, der helt gemait,
 <
Eu geschicht von uens chain lait.
Wir helfen noch enthelfen im,
ûf mein trewe ich daz nim .>
Dez dancht im garel ser.
Er sprach: < nû rat mir mer,
Aeus erwelter wigant,
Wie sol ich choemen in dicz lânt
Von diser starchen veste?
Ich vür vil werde geste
Mit mir in dicz unchund lânt .>
dô sprach der starch wigant:
 <
Mein rat ist eu unversaget.
Ich wil morgen, sô ez taget,
Ekunaver, den chuenich, gesehen
unde wil im recht dez veriehen,
Wie mir mein dinch choemen ist.
Sô nemt ouch niht lânger vrist,
Ir gahet zue der klause.
Choemt ir zue dem hause,
Sô vart ir vreileich in daz lânt.
Ewer vart tuen ich dem chuenich erchant.
Dar zue rat ich eu, daz ir
Ewer poten sendet dar nach mir,
Der dem chuenige widersait
Von eu, degen unverzait,
unde von den vürsten, die hie mit eu sein,
Daz rat ich ûf die trewe mein.
Daz hoehet ewer wirdichait.
ê ir dem chuenige tuet chain lait,
Ir suelt im ê wider sagen.
Morgen, alz ez welle tagen,
Daz der pot sei berait .>
dô sprach garel, der helt gemait:
 <
Ich wil dez ratez volgen dir,
Du hast wol geraten mir.
Got lon dir, ellensreicher degen,
Der muezz deiner êren pflegen .>
Garel mit urlaube dan
Schied von dem starchen man
unde rait, dâ er lie sein her
Ligen mit ritterleicher zer.
Si heten speiz gar genueg.
Garel, der stolcz degen chlueg,
Wart entwappent sa zehant.
Nach al den vürsten wart gesant,
Die choemen unde die pesten gar
vür den werden chuenich dar,
Dâ er in seinem gezelt saz.
Der werde chuenich niht vergaz,
Er sagt in diseu maer,
Wie im gelungen waer
unde waz im der rise riet,
dô er nû iungist von im schiet.
Dez wurden deu vürsten alle vro.
Garel, der chuenich vraget sei dô,
Die vürsten unverzaget,
Wie in der rat behaget,
Den im der ris het gegeben:
 <
Ich wil nach ewerm rat leben.
Swaz ir mir ratet, daz sei getân .>
dô sprach der vürste gilân:
 <
Sein rat mir rechte wol behaget.
Morgen vrue, sô ez taget,
Sol daz her sein berait>,
Sô sprach der stolcz helt gemait,
 <
unde gahen zue der klause.
Choemen wir zue dem hause,
Sô mac sein werden guet rat.
Seit ez sô darumbe stat,
Daz ez versleuzzet daz lânt,
Sô ist unser rais wol gewant,
Ob wir daz haus gewinnen.
Nû habt in ewern sinnen,
Daz wir daz her wol bewarn
unde wol gewarnt dâ hin varn>,
Alsô sprach der werde man,
 <
Gewinnen wir in die chlause an,
Daz wir hinder uens sicher sein,
Daz habt ûf deu trewe mein,
Daz mac uens allen wol gefrumen
unde ze gueten staten choemen>,
Alsô sprach der werd man,
 <
Swer icht paz geraten chan,
Dez volg ich gern unde pin sein vro .>
Die vürsten iahen alle dô,
Er het wol geraten.
Nû hoert, wie si taten.
Si vueren zue ir ringen.
Garel hiez im pringen
Einen rîter, der waz weiz,
Hoebsch unde guertis
unde waz geporn von hoher art.
An gueter zuechte wol bewart
unde waz gehaizzen tyofrit
unde het sô zuechtichleich sit,
Daz man sein lob von rechte sprach.
Alz in garel an sach,
Er hiez in billechoemen sein.
Er sprach: < vil lieber vreunt mein,
Ich hân duerch daz nach dir gesant,
Gein chanadich in daz lânt
Solt du, helt, mein pot sein
unde warte dez ûf die trewe mein,
Daz dich daz iemer helfen muezz.
Mein vreuntschaft unde mein gruezz
Solt du dem chuenig wider sagen
unde daz er in vil churczen tagen
Mich muezz ûf seinem schaden sehen.
Du solt im ouch dez veriehen,
Swaz vürsten her mit mir sint choemen,
Du habst daz wol von in vernomen,
Daz si im wellen schad sein
Alle duerch den willen mein,
Von den ist noch niht geschehen.
Du solt im dez von mir veriehen,
Ich benche meiner trewen niht,
Swaz im von mir ist geschehen oder noch geschicht.
Wan dâ er artus wider sait,
In dem muet ich nach dem risen rait,
Daz ich im schaden wolte,
Alz ich von rechte solde
Duerch artus, den hêrren mein.
An mir ist dichke worden schein
Sein milte unde ouch sein grozze tugent.
Er hât mich her von chindez iugent
Erzogen hart schoene.
Mit dienst ich im dez lon
Mit trewen, swa ich iemer chan.
Tyofrit, tugenthafter man,
Nû wirf ez endeleichen.
Ich wil dich iemer reichen .>
Er sprach: < vil lieber hêrre mein,
Ir sult dez gar an angest sein,
Ich wirf ez, sô ich peste chan .>
Mit urlaube schiet er dan
Von dem chuenich reiche.
Hart snellichleiche
Berait er sich ûf sein vart,
Deu wart niht lânger ûf gespart.
Der pot straich vil palde dan
Selbe zwelft seiner man
Dez nachtez pei dez manen schein.
Der pot moecht niht gesein
Pezzer zue der potschaft.
Garel mit aller seiner chraft
Belaib die nacht ûf dem plân.
Sein rueffaer hiez er suender san,
Daz si beraiten sich dar zue,
Daz si dez andern morgens vrue
Alle waeren berait,
Alz mir deu aventewer sait.
Daz wart in allen chunt getân.
Malseron, der starch man,
Waz ouch choemen an seinen gemach.
Vil schier er zue im choemen sach
Sein vettern unde den prueder sein.
 <
Wis willechomen, charabin>,
Sprach der starch malseron,
 <
Sam si dein prueder zirigon
unde ouch mein prueder zirdos,
Den ich ze vröuden mir erchos
vür alle mein swaer.
Nû saget mir die maer
Von hof, die hoer ich gern genueg .>
Charabin, der degen chlueg,
Sprach: < ich chan dir wol gesagen,
Daz in disen drein tagen
Der chuenich mit her wil reiten
unde wil niht lânger peiten
In daz artusez lânt.
In sein helf ist genant
Zwayhundert tausent chuener man,
Die im gerne volgent dan
ûf artusez chuenichreich.
Dar zue sag ich dir waerleich,
Wir vier muezzen an die vart .>
 <
Unser rais wirt gespart>,
Sprach malseron, der wigant,
 <
Der raise pin ich gar erwant
unde sag eu, wie daz choemen ist.
Ez hât an diser churczen vrist
Ein rîter hie mit mir gestriten,
Mit unverzaegleichen siten
Twanch er mich umbe sicherhait,
Ez waer mir lieb oder lait.
Nû schawet mein wunden,
Die er mir hât verpunden
Mit salben, deu uens dichke hât
Gefrumt, swie ez noch ergat.
dô der chuen wigant
Mich mit streit ueber want,
Daz ich vor im lag vür toet,
dô erparmt im mein grozz nôt.
dô chlaget er mich vil ser,
Der tewer degen her,
Duerch sein selbez manhait
Waz im mein sterben harte lait.
Er chlaget mich, daz hoert ich wol.
Sein hercze ist rainer tugent vol.
Pei einer weil ich mich versan,
dô vraget mich der werde man,
Ob ich moecht genesen.
Ich sprach ia, unde moecht daz wesen,
Daz er mich wolte lazzen leben.
Er sprach, wolt ich im geben
Mein trewe unde ouch mein sicherhait,
Daz im mein dienst waer berait,
Sô wolte er lazzen mir den leib.
iemer geeret sey daz weib,
Deu in gepar, sô rain vrucht.
An im lait trewe, manhait, zucht.
Er hât sich gar an mich verlân,
Ich pin ouch worden dez heldez man
unde dien im gern, swen ich mac .>
Von der red ser erschracht
Charabin unde zirigon.
 <
Owe, prueder malseron>,
Sprach zirdos, der starche man,
 <
Daz ich daz leben ie gewan.
Wie hast du deinen preis verlorn?
Du waert zue den pesten aeuz erchorn,
Dâ man streitez solde pflegen.
Sag mir, aeus erwelter degen,
Wer ist, der dir hât an gesiget,
Dez hercze soelher manhait pfliget?
Der muezz sein ein degen palt,
Der dich dez twanch mit gewalt,
Daz du pist worden sein man.
Der êren ich im niht engan .>
dô sprach der starche malseron:
 <
Er ist duerch preisleichen lon
Von pritanien her geriten
unde hât mit maenleichen siten
Vil hohen preis erworfen.
Sein lob ist unverdorben.
Er hât erstriten mit seiner hant
Ein chuenigin unde ein reichez lânt.
Sein leib hât wunderz vil getân.
Purdan, den vil starchen man
Slueg er unde sein uebel weib,
Er nam ouch wlgan den leib,
Dem vraisleichem chunder.
Daz starche merwunder
Slueg der degen werde erchant.
Dâ mit verdient er zehant
Die chueniginne von anferre.
Ueber daz lânt ist er hêrre.
Seinen namen tuen ich eu bechant,
Er ist garel genant
unde nennet sich von dem bluenden tal.
Sein gevert er mich niht hal.
Er leit hie pei mit herez chraft
unde mit vil schoener ritterschaft.
Er wil dem chuenig streiten mit
Mit unverzaegleichem sit.
Daz ist sein wille unde ouch sein muet.
Er ist vür waer ein rîter guet.
ouch pat mich der wigant,
Daz lobt ich im an sein hant,
Ob ir welt artuse schad sein,
Mein vetter unde du, prueder mein,
Daz ich iuch dez erwende,
Daz lobt ich seiner hende.
Nû beget an mir ewer er,
Daz dien ich iemer mer,
unde laist, daz ich gelobt hân
vür iuch>, sprach der getrewe man.
dô sprach der starche charabin:
 <
Nû sag mir, lieber vetter mein,
Weu solt wir den chuenich lân,
Der hât uens liebez vil getân.
Solt ich helfen wider in,
Daz waer an mir ein chrancher sin,
Dez het ich luetzel er
unde waer ouch iemer mer
Verdorben an den trewen.
Mich muezz iemer rewen
Dein entschumphentewer, vetter mein.
Nû sprich, wie moechte daz gesein,
Daz wir hulfen wider den chuenich her?
Dez het wir laster iemer mer .>
Malseron, der starche, sprach:
 <
Mir ist lait dez chuenigez ungemach,
Wider den süln wir helfen niht.
Mir ist lait, swa im niht wol geschicht.
Wir süln entwederhalb gestan,
Dez pat mich der werde man,
dô er nû iungest von mir schiet,
Wan im sein trewe daz geriet.
Er bedacht mich vil wol dar an,
Daz ich solt niht gestan
Wider den chuenich reiche.
Nû wizzet sicherleiche,
Ich laist im sicherhait,
Die sein hant an mir erstreit .>
Als charabin die red vernam,
Er sprach: < vetter mein, rat an,
Wie wir danne werfen,
Daz wir icht verderben
An trewen unde an wirdichait.
Ich pin dir allez dez berait,
Swaz du haizzest laisten mich
unde wizze sicherleich, daz ich
Duerch dich tuen, swaz ich sol,
Ez erge mir uebel oder wol,
Dein gepot wil ich niht verlân,
Die weil unde ich mein leben hân .>
Malseron wart der red vro.
 <
Vil lieber vetter>, sprach er dô,
 <
Dar zue hast du michel recht.
Ez sei chrump oder slecht,
Ich wil dir niemer ab gestan,
Die weil unde ich mein leben hân.
Nû volge meinem rat.
Ich wil morgen drat
Ze hofe unde wil dem chuenige veriehen,
Waz uens laidez ist geschehen
unde süln ouch urlaubez gern.
Dez muezz uens der chuenich geweren .>
Dez ratez wart gevolget due.
Dez andern morgens vrue
Warn die risen wol berait,
Gewappent wol, wart mir gesait,
Sô daz in nihtez geprast.
Iesleicher harnaschez last
An seinem starchen leib trueg.
Si wâren chuen genueg,
Dar zue michel unde grozz.
An manhait nindert ir genozz
Lebt pei den selben tagen.
Si gachten dan, suest hort ich sagen,
Von der vesten chlause,
Dâ si wâren mit hause,
Die vier starche man,
Vil palde eilten si von dan
unde chomen in churczen stunden,
Dâ si den chuenich vunden,
Ekunaver, den reichen.
Vil gewaltichleichen
Lag er mit einem grozzen her
ûf einem plân pei dem mer.
Er het vil grozze herez chraft
unde ouch vil stolcz ritterschaft,
Wol zway hundert tausent man,
Die heten den gruenen plân
Beherberget reichleiche.
Ekunaver, dem chuenich reiche,
Waert gesaget maer,
Daz dâ choemen waer
Die risen alle vier.
dô sprach der chuenich vil schier:
 <
Daz bedaewtent neweu maer .>
Der chuenich lobebaer
Hiez die risen vür sich choemen.
Vil schier het er von in vernomen,
Duerch waz si wâren choemen dar.
Ekunaver, der degen chlar,
Erschracht von disem maer ser.
Malseron saget im mer.
Er sprach: < vil lieber hêrre mein,
Wir wellen von dir ledig sein
Unser trewen unde unser sicherhait.
Ich hân gesworen einen ayt,
Daz ich eu niht helfen sol,
Doch gan ich eu geluechez wol.
Mir hât ein rîter an gesiget,
Dez leib rechter manhait pfliget .>
Er vraget in, wer daz hiet getân.
dô sprach der unverzagte man:
 <
Der chuenich von anferre.
Ich pin sein man, er ist mein hêrre.
Daz hât sein hant an mir erstriten
Mit unverzaegleichen siten.
ouch sei eu ein dinch gesait
vür ein rechteu warhait.
Er wil iuch streitez niht erlân,
Alz ich von im vernomen hân .>
Malseron, der degen palt,
Sprach: < hêrre, nemt in ewer gewalt,
Swaz wir von eu ze lehen hân.
Swaz ir uens ze êren habt getân,
Dez loen eu goet unde wizzet, daz
Wir eu dienen gern an allen haz,
Swa wir von unsern trewen megen.
Got muezz ewerr êren pflegen
unde geruech duerch seine guet
Ewer tugentleich gemuet
Bewaren vor allen laiden.
Wir muezzen von eu schaiden.
Doch habt ûf die trewen mein,
Wir wellen niemant schad sein,
Wir enwellen ietwederhalb gestan,
Dez pat mich der werde man,
dô er iungist von mir schiet,
Alz im sein trewe geriet.
Der degen lobebaere
Iach, daz ez laster waere,
Ob wir wider eu solden sein.
Garel, der lieb hêrre mein,
Der wil mit eu streiten
In vil churczen zeiten,
Daz hân ich wol von im vernomen.
Wir süln ze staten niemant choemen,
Ich unde der prueder mein
unde zirigon unde charabin,
Dez pat mich der werde man.
Eu paiden ich wol guetez gan.
Ich waiz wol, daz ein herter streit
Hie wirt gestriten in churczer zeyt,
Daz mac niemant understan.
Hêrre>, sprach der starche man,
 <
Ziecht iuch zue ewerm hause,
Verlieset ir die chlause,
Dar an wellen wir unschuldig sein .>
dô sprach der rise charabin:
 <
Hêrre, warnt iuch dar zue,
Ich waiz wol, daz morgen vrue
Choement vremd geste.
Behaltet ewer veste,
Der muegen wir lânger niht gephlegen.
Wir wellen mit urlaub>, sprach der degen,
 <
Von eu hinnen cheren.
Goet muezz eu saeld meren .>
Daz waz dem chuenich ungemach.
Zue den helden er dô sprach:
 <
Beleibet duerch den willen mein.
Darumb wil ich iemer sein,
Swie ir gepiet unde swie ir welt .>
dô sprach malseron, der helt:
 <
Hêrre, duerch den willen mein
Sult ir die pet lazzen sein
unde suelt ir niht ze hart gern,
Wir enmuegen iuch niht gewern.
Goet geb eu saeld unde er.
Wir beleiben hie niht mer .>
Der chuenich sprach: < daz ist mir lait
unde wizzet vür die warhait,
Ich getraw eu allez guetez wol
unde dien iuch gern, swa ich sol .>
Er pat seu sein gab nemen.
 <
Ewer gab sol uens niht gezemen>,
Sprach zirdos, der wigant,
 <
Ir habt mit willichleicher hant
Ewer gab uens dichke gegewen.
Got lazz iuch saelichleichen leben.
Ewerr gab süln wir gerne enpern,
Seit wir iuch dienstez niht muegen geweren.
Got lazz eu wol gelingen
An allen ewern dingen .>
Der chuenich sprach: < seit ir pei mir
niht mueget beleiben, sô seit ir
Got ergeben iemer mer .>
 <
Der geb eu saeld unde er>,
Sprachen dô die vier man.
Mit urlaube si schieden dan
Von dem chuenich reiche.
Der sprach vermezzenleiche:
 <
Sein mac wol werden guet rat,
Seyt ez sô darumbe stat,
Daz ich niht sol angest hân
ûf die vier starch man,
Sô wil ich niemer ab gestan,
Ich volende, dez ich gesworen hân,
Mich enirre sein ehafteu nôt.
Ich wolt ê ligen mit êren tôt,
ê ich mit laster wolte leben.
Dez wil ich eu mein trewe geben,
Mein rais ist noch unerwant .>
Nach al den vürsten wart gesant,
Die dâ ze velde lagen
unde weyter ring pflagen.
Die choemen, swaz der werden waz
ûf ein wol gebluemt graz
vür dez chuenigez gezelt.
Der spranch gein in ûf daz velt
unde gruezte si vil minnichleich,
Die edeln vürsten reiche.
Er nam zue im die pesten
unde ouch die notvesten,
Mit den gienc er an einen rat.
Er sprach: < swer zucht mit trewen hât
unde dar zue rechteu manhait,
Dem sei mein ungemuet layt.
Ich wil iuch helf unde genaden piten,
Dar zue mit maenleichen siten
Rechen mein swaer .>
Elleu diseu maer,
Die im die risen heten pracht,
Sayt der chuenich wol geslacht
Den vürsten allen geleiche
unde pat si zuechtichleiche
Rechen seinen ungemach.
Vor in allen er dez veriach,
Daz man in wolte suechen.
 <
Nû suelt ir dez geruechen,
Daz ir mir gebet ewern rat,
Seit mir mein dinch alsô stat,
Daz ich dez lasters hân erpiten.
Ich moechte wol ê sein geriten
Mit her von meinem lânde,
Sô dolt ich niht die schande,
Daz man gewaltichleiche
Vert in meineu reiche .>
Die vürsten vragten maer,
Ob artus choemen waer
Mit seinem her . der chuenich sprach: < niht.
Von dem mir der gewalt geschicht,
Der ist gehaizzen garel
unde mac wol sein ein degen snel.
Er ist der vürsten hêrre
Von dem lânde ze anferre.
Artus ist sein mac von art.
Deswar, nû ist mein hervart
Alsô weyten vernomen.
Rat ir ez, ich wil in lazzen choemen
Mit seinem her in dicz lânt>,
Sô sprach der chuene wigant,
 <
Oder sol ich gein im gahen
unde in mit streit enphahen
Auzzerhalb meiner marche?>
Helpherich, der starche,
Der werde chuenich von nasseran,
Der sprach: < wir süln in reiten lân
Mit vride her in dicz lânt.
Wir gewinnen dester gaeber pfant,
Beste wir si hinnen.
Si muegen uens niht entrinnen
Von disem lânde, daz ist war.
Her chuenich, ich rat euz âne var,
Si muegen mit ir sinnen
Niemer chomen hinnen,
Si muezzen ewer gevangen sein,
Dez wart ûf daz ellen mein .>
Der rat geviel in allen wol.
 <
Dem rate man wol volgen sol>,
Sprach der chuenich von chalde,
 <
Den gesten mac wol werden we
Bei uens in disem lânde.
Vil chuener wigande
Hab wir hie>, sprach der degen,
 <
Wir süln hoehez muetez pflegen
unde lazzen sein geluche walten.
Wir muegen den pries behalten
Hie haime paz danne anderswa .>
Dem rat wart gevolget dâ.
Die risen wâren nû von dan,
Nû chom geriten der werde man,
Dez chuenigez pot von anferre.
Ekunaver, des lândez hêrre,
Dannoch an dem rat saz.
Tyofrit, der degen valschez laz,
Der vraget an der stunde,
Wa er den chuenich vunde.
Man zaiget im, dâ er den chuenich vant.
Ein rîter sagte sa zehant
Ekunaver maere,
Daz dâ choemen waere
Dez chuenigez pot von anferre.
dô sprach dez lândez hêrre:
 <
Haizzet den poten vür mich choemen.
Ich het gerne daz vernomen,
Waz sein gevert waer.
Ich hoer gerne seineu maer .>
Sô sprach der chuenich reiche.
Vil gezogenleiche
Der pot vür den chuenich gienc,
Dâ dise vürsten sazzen hie,
Der pot choem gegangen,
Der wart wol enpfangen
Von dem chuenich reiche
unde von den vürsten allen geleiche,
Die er vor dem chuenich sach.
Der pot zuechtichleiche sprach:
 <
Edeler chuenich hoch geporn,
Ir sult daz lazzen an zorn,
Daz ich sag deu maer,
Waz eu enpoten waer .>
Der chuenich sprach mit zuechten chraft:
 <
Ir suelt ewer potschaft
Werfen, dez gan ich eu wol,
Wan ein pot von rechte sol
Seinez hêrren potschaft werfen
unde dez niht lân verderben .>
dô sprach der pot vil zuechtichleiche:
 <
Hêrre, eu enpeut der chuenich reiche,
Der voget von anferre,
Garel, mein lieber hêrre,
Daz er eu schad welle sein.
ouch hiez eu sagen der hêrre mein,
Er preche seiner trewen niht,
Swaz eu laidez von im geschicht.
Im wart von eu ê widersait
unde seinem hêrren, daz ist im lait,
Dem chuenige artuse
Dâ haim in seinem hause.
Daz wil ich gerne rechen,
Swenne er daz mac gezechen.
Hêrre, ich sol eu niht verdagen,
Dar zue sol ich eu widersagen
Von edeln vürsten reichen,
Daz wizzet sicherleichen.
Die werdent eu von mir genant,
Pedeu ir namen unde ir lânt.
Der herczog von pergalt,
Retan, der ie waz gezalt
Ze dem getrewsten vürsten ein,
Den deu sunne ie ueber schain,
Der wil ewer veint sein,
Daz hawet ûf deu trewe mein.
Von galis gilam, der vürste werde,
Dez herczen niht wan êren gert,
Von dem sei eu widersait.
Von einem rîter unverzait,
Der ist gehaizzen eskilabon,
Dez lob hât vil hellen don,
Der herczog von belamunt,
Von dem werden helt tuen ich eu chund,
Daz er eu ser ist gehaz.
Der lântgrave valschez laz,
Von turtuse amurat
Eu ouch wider poten hât.
Der iunge vürste chlaris
Hiez eu wider sagen duerch seinen preis,
Der herczog von argentin,
Daz habt ûf deu trewe mein,
Der vuert manegen helt gemait.
Dar zue si eu wider sait
Von einem vürsten werde erchant,
Der ist gerhart genant
unde ist geporn von rivirs.
Hêrre, ob ir gelaubet mirs,
Der ist ein degen ellenthaft.
Eu widerpeutet sein vreuntschaft
Tyofabir von merchanie,
Ein degen valschez vrie,
Daz ich eu sag, daz ist war.
Eu widersagent die lândez vürsten gar
Von dem lânde ze anferre.
Secht, ob eu daz icht werre,
Die wellent ewer veint sein.
Swaz ir dem lieben hêrren mein
Enpietet, daz wirt ouch gesaget .>
Sô sprach der degen unverzaget.
Ekunaver, der reiche,
Sprach gezogenleiche:
 <
Swer mir widerpoten hât,
Dez mac wol allez werden rat.
Ich hân der rîter ouch ein tayl.
Wil uens goet gewen hail,
Sô muegen wir wol genesen der dro.
Ich pin dez widersagen vro,
Dez mir die vürsten habent getân.
Ist ewer hêrre ein vrumer man,
Sô sol er niht erwinden,
Er mac an mir wol vinden
Allez, dez sein hercz gert.
Er wirt ouch streitez wol gewert
Von mir unde von den meinen.
Nû lazz sein ellen scheinen
unde reche an mir artusez lait
unde wizzet vür die warhait,
Swenne er chumt, er vindet mich
unde wizzet sicherleich, daz ich
Sein widerpot hân vür ein spil.
Ob er mich erwenden wil
Mit streit meiner raise
Gein dem pritaneise,
Artus, dem ich pin gehaz,
Sô suelt ir im raten, daz
Er sich niht lânge saumen sol.
Ez erge mir uebel oder wol,
Ich muezz den chuenich artus gesehen,
Swaz mir mac dâ von geschehen.
Wil daz herr garel understen,
Daz ich der rais muezz ab gen,
Daz muezz mich chosten leib unde guet.
Ich hân eu rechte meinen muet
Gesaget>, sprach der chuenich reiche.
Der pot nam urlaub zuechtichleiche
Ze dem chuenige unde swaz dâ vürsten saz.
Der edel rîter valschez laz
Sprach: < hêrre chuenich, ich sag vil wol
Ewer red, alz ich von rechte sol,
Dem vil lieben hêrren mein .>
Der chuenich sprach: < daz lazz ich sein.
Mir ist lieb, daz ir im saget
unde in dez niht verdaget,
Daz ich hie geredet hân .>
Suest schiet der pot von dan.
Der edel chuenich pot im sein guet.
dô sprach der pot: < ez stet mein muet
niht sô, daz ich guet nem,
Dez mir ze nemen niht gezem.
Ich wil mit ewern hulden varn .>
Er sprach: < goet muezz eu wol bewaren .>
hinfuer der pot werde erchant,
Dâ er seinen hêrren vant.
Dem sait er deu maer,
Daz ekunaver waer
Unverzagtez muetez gar.
 <
Hêrre, ich sag eu daz vür war,
Er hât grozz herschaft.
Dâ leit mit schoener ritterschaft
Von chanadich der chuenich her.
Wol zwai hundert tausent oder mer
hât er werleicher man.
Die ligent ûf einem gruenen plân.
Nû gelaubet, daz ewer widerpot
Ist dez reichen chuenigez spot.
Vor dem chuenich gurtis
Saz der chuenich angenis,
Von yserterre der reiche.
Der hât vermezzenleiche
Vil manegen werden rîter guet.
Salatrias, der hoch gemuet
Von chalde aeuz der haidenschaft,
Der hât dâ grozz herez chraft.
Dâ hât der chuenich helpherich
Manegen rîter loebleich
Pracht von nasseran.
Der helt ist valsches an.
Von gandin der chuenich rubert
hât dâ manegen rîter wert.
Von rivelânze der chuenich ardan
hât vil manegen werden man
In dez chuenigez helf pracht.
Ich sag eu, daz in gar versmacht,
Daz man im widerpoten hât.
Nû secht, daz ir dez niht enlat,
Ir schichet alsô ewer vart,
Daz ewer her sei bewart
Pedeu vor laster unde vor schaden.
Ir sult die vürsten zue eu laden
unde tuet in diseu maer chuend .>
Garel an der selben stunt
Besande dô die pesten gar,
Die choemen vür den chuenich dar.
Den sait er deu maer,
Waz im enpoten waer
unde pat si alle sein berait.
Er sprach: < eu sei ein dinch gesait,
Gahen wir gein dem hause.
Choemen wir zue der klause,
Wir muegen dester paz gevarn.
Wir süln die vart niht lânger sparn.
Ich wil vor ewer gahen dar.
Eskilabon, der degen chlar,
Sol heute rotte maister sein
unde gilam, der geselle mein.
Nû seit schier berait .>
Ueber al daz her wart gesait,
Der chuenich wolt mit seinen scharen
Gein chanadich dem lânde varen.
Garel, der wart schier berait,
Alz uens deu aventewer sait.
Von dem her gaht er dan,
Mit im wol zwai hundert man
Wol gewaffent unde wol geriten
Nach vil ritterleichen siten.
Suest gacht er gein der chlause.
Nû vant er vor dem hause
Die risen alle vier stan.
Malseron, der starche man,
Alz er den rîter choemen sach,
Wider in er vreuntleichen sprach:
 <
Ir suelt uens willechoemen sein,
Mir unde ouch dem prueder mein
unde ouch meinez vetter chint,
Die eu mit ganczen trewen sint
Dienstez gerne undertan .>
 <
Goet loen dir>, sprach der werde man,
 <
Malseron, vil werder degen.
Ich hân mich dez gein eu bewegen,
Laeut unde guet unde swaz ich hân,
Daz muez eu wesen undertan,
Dir unde ouch den vettern dein .>
Malseron sprach: < hêrre mein,
Ich pin worden ewer man,
Dâ von ich eu wol êren gan.
Nû enphahet ouch in ewer gewalt
Dise drey degen palt.
Die muegt ir gern haben ze man.
Si sint eu gern undertan
Duerch ewer grozz manhait .>
dô sprach garel, der helt gemait:
 <
Daz sol iuch niht gerewen.
Ich wil mit rechten trewen
Eu niemer gesweichen,
Ich wil iuch iemer reichen .>
Garel, der degen palt,
Enpfie die risen in sein gewalt.
Die swueren im dez ayde,
Daz si duerch lieb noch duerch laide
Noch duerch chainer slacht nôt
Von im geschaiden uencz an ir tôt,
Wan an dem einen streite.
Nach der selben zeite
wâren si iemer mer
Pey dem degen her
unde gestuenden im ze aller seiner nôt
unde dienten im uencz an ir tôt.
ouch swuer in dez der helt gemait,
Daz er duerch lieb noch duerch lait
Si niemer wolt verlân.
dô die ayde wâren getân,
dô vraget garel maer,
Ob noch geantwurt waer
Deu klause in ekunavers gewalt.
dô sprach zyrdos, der helt palt:
 <
Hêrre, ez ist noch niemant choemen,
Der daz haus von uens het genomen.
Doch gab wir ûf dem chuenich reiche
Daz haus unde sagten im endeleiche,
Wir wolten sein unschuldig dran,
Wurde im deu chlause gewunnen an.
Ich waen, er sende her etwen,
Der die chlause von uens nem .>
Garel sprach: < dâ wil ich sein
Pei unde ouch die rîter mein,
Dâ man die chlause wider geyt .>
Dar nach in vil churczer zeit
Chomen wol vier hundert man,
Alz ich daz maer vernomen hân,
Von ekunaver, dem reichen,
Gewappent ritterleichen.
Die het der chuenich dar gesant,
Die solden sich dâ al zehant
Der chlause underwinden.
Si wanten dâ niht vinden
Iemant, der in waer
Schad . der lobebaer
Garel, der wigant,
Begunde vragen al zehant.
Malseron, der starche man,
Sprach: < ez ist der grave galvan,
Der ist ein chuener wigant,
Den hât der chuenich her gesant,
Daz er sol die chlause behalten.
Sein leib chan manhait walten .>
Garel sprach: < daz mac wol sein.
Ich gib dir dez die trewe mein,
Alz er sich ir under windet,
Daz er danne vindet
Sicherleichen von mir streit,
Ob er mir niht die chlause geit
unde lob dez unsern hêrren christ,
Daz er niht ein choemen ist.
Er pringet laeut mer danne ich,
Doch muezz er sicherleichen mich
Diczez hausez hêrre lazzen sein,
Dez warte ûf die trewe mein .>
Galvan, der ellensreiche,
Choem vermezzenleiche
Geriten zue dem starchen risen
Vor der klause an einer slechten wisen,
Pei den habt her garel.
Galvan, der degen snel,
Vordert daz haus sa zehant.
Malseron, der wigant,
Sprach: < nû ziechet iuch dar zue .>
Galvan underwant sich due
Der chlause . alz daz geschach,
Malseron, der degen sprach:
 <
Wir wellen vreileich hinnen varn.
Ir sult die chlause wol bewarn .>
Die vier starche man
Eylten vür die chlause dan.
Si wolten dâ niht lenger sein.
dô sprach der rise charabin:
 <
Hie mac wol werden ein herter streit
ûf dem gruenen anger weyt
Von dem graven galvan
unde von dem hoch gelobten man,
Den wir dâ pei im liezzen.
Wolt iuch dez niht verdriezzen,
Sô solt wir daz gern sehen,
Waz von in paiden sol geschehen .>
Dez wurden si ze rat,
Si cherten wider drat.
Si wolten schawen disen streit,
Der ûf dem gruenen anger weyt
Ergie dâ von den helden snel,
Galvan unde garel,
Die hielten noch hie paide
Gein ein ander ûf der heide
Under zwain paniren liecht.
Galvan sich vrage saumte niht,
Er vraget gareln maer,
Waz er wolt oder wer er waer,
Von wanne er choem in daz lânt.
 <
Tuet mir ewer vart bechant>,
Sprach der grave galvan
Zue gareln, dem vil werden man.
Garel lachte unde sprach:
 <
Ich vuerchte, ez werde eu ungemach,
Ob ich eu sag maer,
War ich wil oder wer ich waer.
Doch wil ich iuch sein niht verdagen,
Ich wil eu mein gevert sagen>,
Sprach der edel wigant.
 <
Ich pin duerch aventewer gesant
Her zue diser klause,
Dâ die risen wâren mit hause.
Die wil ich behalten
unde wil der chlause walten,
Uencz mir chuemt mein hêrre,
Der chuenich von anferre>,
Sô sprach der degen unverzait,
 <
Swem daz ist lieb oder lait,
Daz ist mir gar unmaer .>
Der degen lobebaer
Gepart dem geleiche,
Garel, der ellensreiche,
Alz ob er waer dez chuenigez man.
dô sprach der grave galvan:
 <
Hie sol niemer vride sein.
Ewer herr unde der mein
Sint an ander veint genueg .>
Galvan, der degen chlueg,
Gacht zue den seinen dan.
Er sprach: < ir helt, gedenchet dar an,
Daz uens mein hêrre hât gesant,
Daz wir sein er unde sein lânt
Suln weren unde behalten.
Ob wir trewen walten,
Sô sol wir daz niht gern sehen,
Swa meinem hêrren sol geschehen
Laster unde schande
Hie haim in seinem lânde.
Ir helde, ich wil eu dez veriehen,
Die wir dort gein uens halden sehen
Pey der chlause ûf dem plân,
Daz sint die veinde sunder wan.
Die hât her in dicz lânt
Der chuenich von anferre gesant,
Daz si uens die chlause nemen.
Ir helt, nû lat eu dez gezemen,
Daz wir weren unser er.
Zue weu solden wir iemer mer,
Vertruege wir die schande,
Daz si uens in dem lânde
Suechent gewaltichleich.
Ir helde ellens reich,
Gedenchet an ewer wirdichait
unde rechet laster unde lait
An den veinden, die uens habent vor.
ê si choemen vür der klausen tor,
Si muezzen uens ze pfande geben
Pedeu leib unde leben .>
Si heten sich gesundert.
Garel het zway hundert
Wol gewaffent seiner man.
dô het der grave galvan
Der seinen aeus gesundert
Wol gewaffent vier hundert.
Die iahen alle geleiche,
Si wolten sicherleiche
Daz laster niemer ueber sehen,
Daz in waer geschehen,
Daz in sô nahen wâren geriten
Die veinde . mit zornichleichen siten
Staphtens ueber den anger her.
Galvan mit ûf geworfen sper
Vermezzenleichen vor den seinen rait.
Garel, der degen unverzait
Mant die seinen sere:
 <
Gedenchet an ewer êre>,
Sprach der maenleich degen weiz,
 <
Wir süln er unde preis
Noch heut hie erwerfen.
Ein man mac gerner ersterben
Mit êren, danne mit laster leben.
Ich wil eu dez mein trewe geben,
Daz wir hie vil wol gesigen.
Si muezzen sigelos geligen
Von uens>, sprach der chuene man.
dô nam der grave galvan
Sein oersse zensiten mit den sporen.
Garel, der degen hoch geporn,
Choem hurtichleich gein im gevarn.
Die seinen chunden sich niht sparn,
Si volgten schoen ir hêrren nach.
Garel den graven galvan stach
Hinderz oersse wol spers lânch.
Ob im hub sich grozz gedranch
Von den seinen unde von den gesten.
Dâ muesten helm presten
Von den scharphen swerten.
Die helde streitez gerten.
Ob dem graven galvan
Wart ein soelch streit getân,
Dâ von ich wunder moechte sagen.
Der seinen wart ob im erslagen
Mer danne vumfczich man.
Idoch hulfen si im von dan,
Daz er choem ûf ein chastelân.
dô der grave galvan
Den schaden an den seinen sach,
Daz wort er zornichleichen sprach:
 <
Owe dez schaden, den ich hân
Genomen an meinen werden man.
Der ist mir al ze vil erslagen.
Ich muezz die iamers burd tragen
Nach meinen helden>, sprach der chuen man,
 <
Ich gereche, daz mir ist getân .>
Garel, der aeus erwelte degen,
Prach mit veintleichen slegen
Mit den seinen duerch die schar.
Dez wurden helm pluet var.
Swen er erreichte, der waz toet.
 <
Owe diser grozzen nôt>,
Sprach der grave galvan,
 <
Sol uens diser aine man
Heute allen an gesigen?
Ich muezz toet von im geligen
Oder ich rich, daz mir ist getân .>
Gareln rant er wider an
Vermezzenleichen alz ein degen.
Man sach von ir paider slegen
Daz vewer aeus helmen stieben.
Sich muesten schilt chlieben,
dô dise zwen chuene man
Anderstunt ein ander man
Ranten zornichleichen.
Gareln, den ellens reichen,
Wolt der grave galvan
Dâ vil gerne erslagen hân.
Dez wert er sich mit heldez hant.
Garel, der chuene wigant,
Vacht sô degenleiche,
Manegen rîter ellens reiche
Valt al dâ sein werdeu hant
Hinderz oersse ûf daz lânt.
Dâ wart ser gedrungen,
Deu swert vil laut erchlungen
Paidenthalben von ir man.
Der starchk grave galvan
Slueg sô chreftichleichen
ûf gareln, den ellensreichen,
Recht alz ob ez waer ein doner slag.
Er sprach: < dezwar, ob ich mac,
Ich gerîche an dir mein man,
Die ich von dir verlorn hân .>
Sein sleg wâren chreftichleich.
Garel, der degen ellensreich,
Warf umbe daz swert in der hant,
Galvan, dem chuenen wigant,
Chlaub er haupt unde helm
unde valt in toet ûf den melm.
dô daz die seinen sahen,
Si wolten helf gahen.
Ir helfe moechte im niht gefrumen,
Si warn im ze spat choemen.
dô der grave galvan
Waz toet gevallen ûf den plân,
Dez erschrachkten alle die seinen,
Doch liezzen si wol scheinen,
Daz si warn unverzagt.
Si werten, sô man sagt,
Sich alz chuene wigande.
Garel die seinen mande,
Daz si gedaechten an ir êre.
Dâ wart gestriten sere.
dô der grave wart erslagen,
Man sach noch werleichen tragen
Die seinen panir.
Garel slueg vil schier
Den rîter, der die panir trueg.
Dez schaden waer gar genueg
An dem graven galvan gewesen,
Der toet lye einen niht genesen,
Er nam die seinen zue im gar.
Dez graven galvanez schar
Waz nû worden sigelos.
Swer dô die vluecht vür sterben chos,
Dem waz daz nû daz peste.
Von anferre die geste
Behabten ritterleich daz wal.
Von vluecht hueb sich grozzer schal.
Swaz der grave galvan
Rîter pracht ûf den plân,
Die wâren erslagen uencz an zwelf man.
Garel ouch schaden dâ gewan,
Der verloz wol vier unde xx man.
Die zwelf vluehen palde dan
unde sagten ir hêrren maer,
Wie ez ergangen waer,
Daz der grave galvan waer erslagen.
Daz hort man den chuenich chlagen
Harte chlaegeleiche.
Ekunaver, der reiche,
Der edel chuenich wol geporn,
Vragt, ob deu chlauz waer verlorn.
Ein dez graven rîter sprach:
 <
Ia, hêrre, ich sag eu, wan ich ez sach,
Daz von anferre dez chuenigez man
Uens die chlaus erstriten an
unde daz mein hêrre lag dâ toet
unde al die seinen, daz ist ein nôt,
Wan ich aine choem mit noeten dan
unde ainlef meinez hêrren man.
Die andern sint gar erslagen .>
Daz hoert man den chuenich chlagen
Harte chlaegleichen.
Armen unde reichen
Hiez er diseu maer
Chlagen unde sein swaer.
Si iahen alle geleiche,
Si raechen willichleiche
Seinen chumer unde seineu lait.
Den vürsten allen wart gesait,
Daz si ze hofe solden choemen.
dô si daz heten vernomen,
Si choemen willichleiche
vür den chuenich reiche.
Der chlagte in seinen ungemach.
Zue in allen er dô sprach:
 <
Vreunt unde lântherren mein,
Lat eu mein lait gechlaget sein.
Mir sein erslagen mein man
unde der grave galvan,
Der mir vil gedienet hât.
Nû suech ich helf unde rat
An iuch, ich getrawe eu wol,
Wan ich daz iemer dienen sol,
Daz ir rechet meinen ungemach .>
Der chuenich von rivelâncze sprach:
 <
Her chuenich, ich wil eu raten daz,
Swer icht pezzers waiz, der rat eu paz,
Ir suelt iuch gehaben wol.
In urleuge man verliezzen sol
unde gewinnen, sô man mac.
Swer ie manhait gepflag,
Der sol sein lait ze mazzen chlagen.
Guet trost erchuenet manegen zagen.
Hab wir schaden dâ genomen,
Dez muegen wir wol wider choemen.
Ez sterbent niwan die vaigen.
Ir suelt alrerst erzaigen,
Daz ir habt maenleichen muet.
Ir habt hie manegen helt guet,
Die wol getuerren streiten.
Ir suelt niht lânger peiten,
Wir süln gein den veinden varn
unde die vart niht lânger sparn
unde rechen, daz uens ist getân
An dem werden graven galvan,
Dez hab wir schaden sicherleich .>
Ekunaver, der chuenich reich,
Sprach: < ir habt geraten wol,
Daz ich eu gerne volgen sol .>
Der rîter dannoch vor im stuent,
Der choem von dem streit wunt,
Der in saget deu maer,
Wie erslagen waer
Galvan unde sein man.
Der chuenich vragen began,
Wie vil der veint waer gewesen,
 <
Daz ewer sô lueczel ist genesen?>
Der rîter sprach: < daz ist war,
Ich leuge eu niht umbe ein har,
Die veinde heten zway hundert man,
dô het mein hêrre, her galvan,
Vier hundert rîter mit der zal.
Die veinde behabten doch daz wal .>
Der wunt rîter aber sprach:
 <
Sô chuenen man ich nie gesach,
Sô der ist, der uens hât an gesiget.
Sein hercze ganczer manhait pfliget.
Ich gesach nie helt sô loebleich.
Sein zimirde tewer unde reiche,
Al seineu wappenchlait
Erzaigent grozz reichait .>
dô sprach der chuenich milte:
 <
Waz vuert er an dem schilte?>
 <
Hêrre>, sprach der degen snel,
 <
Ein sne weizzes pantel,
Daz geit vil choestpaeren schein.
Von liechter varb weitein
Ist der schilt ueber al.
Gueldein spangen niht ze smal
Ligent al umbe ûf dem rande.
Meineu augen nie erchande
Degen alsô loebleich.
Sein gursit tewer unde reich,
Noch plawer danne ein lasure,
Sein hant ist in streit ein schure,
Sein helm, der ist schoene
Gezimirt mit einer chrone
Von arabischem golde,
Alz er selbe wolde.
Die tewern edel stain,
Grozz unde chlaine,
Sint in die chron gelait,
Die er ûf seinem helm trait,
Die gewent liechten werden schein.
Der helm ist rechte weitin,
Alsam daz gursit unde der schilt.
Seiner manhait mich bevilt.
Swa der helt hin chert,
Daz volchk er nider reret
Mit slegen rechte alsam ein schawer.
Er ist ein poeser nachgepawer
In streite, daz wizzet sicherleich.
Sein zimirde tewer unde reiche
Laeuchtet sam der sunnen prehen.
Hêrre, ich wil eu dez veriehen,
Er hât eu schaden vil getân.
Sein einez hant wol xv man
Slueg, ê sich schiet der streit.
Ich gesach nie wunden alsô weite
Geslahen, sô der chuene man
Erslueg den graven galvan
unde chlob im helm unde haubet,
Ob ir mir daz gelaubet,
Uencz ûf die achsel hin ze tal
unde valt in toeten ûf daz wal .>
Der chuenich sprach: < ez mac wol sein
Her garel, der den schaden mein
Alsô ser werfen chan.
Er hât mir herczenlait getân.
Daz rîche ich sicherleiche>,
Sô sprach der chuenich reiche,
 <
Sol ich ein weil leben.
Dez wil ich eu mein trewe geben>,
Alsô sprach der chuenich her,
 <
Oder ich wil niemer mer
Chainem manne werden wert.
Ich gewer in streitez, ob er dez gert .>
Der chuenich wolt dâ niht lânger sein.
Er sprach: < swer in die helf mein
Her sei chomen, der sey berait.
Eu allen sey von mir gesait,
Ich wil den vinden naher varen
unde wil die vart niht lenger sparen .>
Die vürsten vueren zue ir ringen dan.
Die geste unde ouch dez chuenigez man
wâren schier berait,
Alz mir deu aventewer sait.
Si zogten dan mit maneger schar,
Manege panir liecht gevar
Sach man dâ ritterleichen choemen.
Dâ wart herwerg genomen
Gein den veinden ein tagwaide
ûf einer schoenen heide.
Hie lazzen wir den chuenich ligen.
Unsanfte waer iuch daz verswigen,
Wie garel mit den seinen warf,
Dar an vil lueczel dez vertarb.
Er under want sich der chlause zehant,
dô der chuen wigant
Den veinden het gesiget an.
Einen poten sant er dan
unde hiez im palde choemen sein her.
Mit vil ritterleicher wer
Zogtens nû ûf den wegen.
Eskilabon, der werde degen,
Waz mit den sein choemen vür.
Dar nach mit ritterleicher chuer
Vueren die von merchanie.
Von turtuse der valschez vrie,
Der lântgrave amurat,
Sich nach den erhaben hât.
Nach den vür der vürste aeuz argentin
Ritterleich unde al die sein.
Nach den vür mit grozzer heres chraft
Von anferre deu ritterschaft.
Retan, der edel vürst reich
unde gerhart, der degen loebleich
unde gilân, der degen guet,
Die pflagen der nach huet.
dô in der pot wider rait,
Eskilabon, der helt gemait,
Begunde vragen maer,
Wa garel, der degen waer,
Wan er wol an dem poten sach,
Daz er von streit ungemach
unde grozzen chumber het erliten.
Sein helm waz etewa versniten
unde der schilt verhawen gar.
Eskilabon, der degen chlar,
Der herczog von belamuent,
Sprach: < helt, ir suelt mir machen chunt,
Wie gehabt sich mein her garel,
Der ellens reiche degen snel?
Ist im laidez icht geschehen?
Ich hân daz wol an eu gesehen,
Daz iuch hât streiten niht vermiten.
Ir habt grozz nôt erliten
Von swertez slegen, daz ist wol schein
An eu, lieber vreunt mein.
Saget mir, wie ist ez ergan?>
dô sprach der streit mued man:
 <
Hêrre, daz sei eu gesait.
Meinem hêrren ist chain lait
Noch geschehen in streitez nôt.
Seinen dienst er eu pei mir enpot
unde pitet iuch, daz ir choemt enzeit.
Er hât gestriten einen streit
Wol mit vier hundert man.
Den hât er gesiget an
unde sint vil nahen gar erslagen.
Dar zue sol ich eu mer sagen,
Er hât die chlause an erstriten.
Hêrre mein, er hiez iuch piten,
Daz ir solt dester palder choemen .>
Ueber al daz her wart vernomen
Diseu newen maer,
Daz deu chlause gewunnen waer.
dô wart ein vroeleich gahen dan.
Eskilabon unde sein man,
Die choemen ritterleiche.
Garel, der ellensreiche,
Waz erpeizzet an ein wisen.
Pey im wâren die vier risen
unde an vier unde xx zwai hundert man.
Vier unde xx het er ûf dem plân
Verlorn an dem streit.
Nû choem ouch an der zeit
Eskilabon mit seiner schar
unde tyofabir, der degen chlar.
Vil pusawnen vor in erchlânch.
Dar nach waz dô niht ze lânch,
Daz mit chrache choem al dar
Von turtuse dez lântgraven schar
unde der herzog von argentin.
Er unde alle die sein
wâren ze streit wol berait.
Ir schilt unde ireu wappenchlait
wâren tewer unde liecht gevar.
ouch waz dez lântgraven schar
Gezimirt, sô daz man dez iach,
Daz man nie chain her gesach
Gein streit alsô wol berait.
Ueber luechtet wart die heide prait
Mit maneger zimirt chlar.
Von anferre dez chuenigez schar
Choemen ritterleichen dar
Under zwain vanen liecht gevar.
In dem einen waz ein pantel reich
Gesniten hart maisterleich,
In dem andern drei chrone.
Die zogen her vil schoene.
Waz pusawnen vor in erhal.
Daz velt wart ûf unde ze tal
Beherwerget ritterleichen gar.
Nû choem gevarn mit maneger schar
Der herczog von pergalt,
Der pracht manegen degen palt,
unde gilân, der guet,
Mit der nach huet,
unde von rivirs gerhart,
Der sich an streiten nie gespart.
Man hoert von pusawnen grozzen doz.
Daz her waz harte groz,
Mit ein ander zogtez zue.
Mein her garel, der waz nû
Duerch gemach in sein gezelt choemen,
Alz ich daz maer hân vernomen.
dô nû geherwerget waz,
dô moecht man schawen ûf dem graz
Manich herleich gezelt.
Pedeu wis unde velt
Waz beherberget gar
Mit maneger vil werden schar.
Die vürsten zirten ir ringe
Mit wirdichleichen dinge,
Mit vil grozzer schoenhait.
dô sich daz her nû het gelait
unde ir gemachez pflagen
unde herleichen lagen
Mit vröudehaftem muet,
Garel, der degen guet,
Swaz der veinde waz erslagen,
Die hiez er ab dem wal tragen
unde hiez si schoen begraben.
Die seinen wâren ûf gehaben,
Alz ich vernomen hân.
Den werden graven galvan
Hiez er schoen paren,
Wan er pei seinen iaren
Het gelebt vil wirdichleiche.
Garel, den chuenich reiche,
Chunde êren niht verdriezzen,
Dez liez er in geniezzen
unde ouch daz der degen palt
Ze dem pesten einen waz gezalt
An tugenden unde an manhait.
Daz het im malseron gesait,
Der den degen wol erchant,
Daz in allen dem lânt
Chain helt waz sô loebleich.
Dâ von hiez in der chuenich reich
ûf hewen unde zuechtichleichen tragen.
Swaz im der seinen waz erslagen,
Die wurden ouch begraben dâ.
dô daz geschach, der chuenich hiez sa
Die vürsten al vür sich choemen.
Er wolt, alz ich hân vernomen,
Dez morgens nach ir rat varn
unde ouch wie man daz her bewarn
Solt die nacht uencz an den tag,
Wan er den veinden nahen lag
unde ûf ir schaden willichleich.
Duerch daz der edel chuenich reich
Nach den vürsten sande.
Die chuenen wigande
Choemen, swaz der vürsten waz.
Vor seinem gezelt ûf ein graz
Saz der edel chuenich reiche
Vil gezogenleiche
ûf einer wol gebluemten wisen.
Vor im sazzen die risen.
Die vürsten choemen al dar.
Garel, der werde degen chlar,
Hiez si willechoemen sein.
Malseron unde charabin,
Zirdos unde zirigon,
Duerch loebleichez preisez lon
Enphiengen si die vürsten in daz lânt.
dô in ir gruez wart bechant,
dô nigen in zuechtichleiche
Die edeln vürsten reiche.
Alle geleiche iahen,
Daz si nie gesahen
Vier man sô michel unde sô groz,
Ez lebt nindert ir genoz
An sterche unde an manhait
Noch an lenge, sô man sait.
Si wurden beschawet genueg.
Garel, der stolcz degen chlueg,
Pat die vürsten sitzen
Mit zuechtichleichen witzen
Zue im nider an daz graz
unde swaz der rotte maister waz,
Die wâren alle dar besant.
Si sazzen nider al zehant
vür den chuenich êren reichen.
Der sprach gezogenleichen:
 <
Ich hân duerch daz nach eu gesant,
Wir sein in der veinde lânt,
Nû wert ze rat umbe unser vart,
Deu wirt niht lenger ûf gespart,
Wir süln gein den veinden varn,
unde ouch wie wir daz her bewarn,
Daz wir vor schaden sicher sein.
Ich nim daz ûf die trewe mein,
Daz ich iuch gern vor schaden bewar
unde gern nach ewerm rat var,
Ich getrawe eu allen wol,
Wan ich daz gern dienen sol,
Daz ir mich ewerr helf wert.
Swez ewer wille an mich gert,
Daz ist allez getân,
Swa ich mac oder chan.
Dâ hân ich vil guet recht zue.
Got helf mir, daz ich noch getue
Eu den dienst, alz ich ger,
Dez pin ich gern ewer gewer
Mit trewen willichleiche .>
Sô sprach der chuenich reiche.
Der herczog von pergalt
Sprach: < ez ist vil manich valt
Ewer er unde ewer preis,
Daz wir gern in aller weis
Ewer er süln werfen
unde dez niht lân verderben.
Ich wil eu sagen, waz man tue.
Sô uens choem der morgen vrue,
Sô sei berait ein iesleich man.
Ich unde mein swager gilân
unde von rivirs gerhart, der degen,
Der getar wol ritterschaft pflegen,
Wir drei süln heint daz her bewarn,
Sô sol eskilabon varn
Morgen vrue mit seiner schar,
Der getar wol veinde nemen war,
unde tyofabir, der vrie,
Der helt von merchanie.
Nach dem var der lântgrave reiche
Von turtuse, der vil loebleich
hât vil manegen hoehen preis beiaget,
unde chlaris, der unverzaget,
Von argentin der reich.
Sô sult ir sicherleiche
Dar nach riten mit ewern zwain scharen.
Sô sol ich unde gilam bewarn
unde der degen gerhart
Daz her hin nach ûf der vart.
Nû beseczet ewer chlause.
Wir haben zue disem hause
Gueten troest unde wizzet daz,
Wir gevaren alle dester paz,
Ob wir dise veste
Behalten, wir sein geste,
Daz ist uens guet>, sprach der weise man,
 <
Ir suelt hie ewer laeute lân,
Die eu daz haus behalten.
Wir süln sinne walten.
Mueg wir niht gestreiten,
Sô süln wir hie peiten,
Hie ze diser chlause,
Uencz uens der chuenich artuse
Choemt mit her in dicz lânt.
Daz rat ich>, sprach der wigant.
Der rat geviel in allen wol.
 <
Nû ratet, wen ich hie lazzen sol .>
dô sprach der vürste gilân:
 <
Lat hie vier unde xx man,
Die behaltent wol mit liechter wer
Daz haus vor aller chuenige her .>
Garel sprach: < daz sey getân .>
Vier unde zwainczich seiner man
Hiez der chuenich vür sich choemen,
Alz ich daz maer hân vernomen.
Die swueren im dez aide,
Daz si duerch lieb noch duerch laide
Niemant gaeben die chlause,
Wan im oder artuse.
dô sprach der chuenich loebeleich:
 <
Malseron, der ellensreiche,
Zirdos, zirion unde charabin,
Ir vier suelt ouch hie sein.
Ir helfet niemant in disem streit.
Ist daz mir goet geluekche geit,
Ich wil iuch iemer reichen,
Daz wizzet sicherleichen.
Gesiget aber mir der chuenich an,
Sô solt ir dannoch niht gestan
ûf artus, den getrewen.
Dez chuember solde rewen
Alle, die sich sô versinnent,
Daz si trewe minnent .>
Daz lobten dô die vier man.
Die vürsten mit urlaub dan
Riten zue ir ringen weit.
Nû waz ouch dez vil guet zeit,
Daz man solt ezzen gein der nacht.
Mit vil vürstleicher macht
Manich vürst an seinem ringe saz.
dô nû der chuenich het gaz,
Gilam, der werde degen,
Der dez heres solt pflegen,
unde der herzog von pergalt
unde gerhart, der degen palt,
Die wâren schoen berait
unde choemen in ireu wappenchlait
Wol mit dreizzich tausent man.
Mit den zogten si dan
Ze velde mit grozzem schalle.
Die andern heten alle
Paide rue unde gemach.
Dise hueten, sô daz man daz iach,
Dez hers waer wol gephlegen
Die nacht . si heten sich bewegen,
Daz si en vier enden umbe daz her
Hueten mit vil grozzer wer.
Dez morgens, dô der tag ûf prach,
Daz man vor dem tag sach
Den morgenstern ûf slichen,
dô wurden gemainleichen
Ze rat die vürsten her,
Daz si dâ niht lenger mer
Wolten wesen, daz wart wol schein.
Eskilabon unde al die sein
Warn schier berait
unde tyofabir, der unverzait.
Von pusawnen wart dâ grozzer schal.
Daz her begunde sich ueber al
ûf machen . dise zogten vür
Mit alsô ritterleicher chuer,
Daz die risen musten iehen,
Si heten dâ vor nie gesehen
Ein her sô wunnichleiche.
Eskilabon, der reiche,
Het sich mit den seinen vür genomen.
Si wâren sô ze velde choemen
Ze wunsche unde schoen genueg.
Tyofabir, der degen chlueg,
Er unde alle die seine,
Von ir zimirde scheine
Wart geziret wol daz velt.
ouch gab dem glaste widergelt
Eskilabon mit seiner schar,
Manege zimirde chlar
Prachtens ûf den gruenen plân.
Mit zwainczich tausent mannen dan
Zogten dise paide
Ritterleichen ueber die heide.
Si wolten gein den veinden dan.
Amurat, der werde man,
Von turtuse der lântgrave reiche,
Waz ze velde choemen ritterleiche
unde der herzog von argentin,
Chlaris unde alle die sein
Saumten sich an preise niht.
Manege zimirde liecht
Sach man under ir paider her.
Si wâren ritterleich ze wer.
Die zogten ûf eskilabons sla.
Vil pusaunen hoert man dâ
Vor ir her chrachen.
Man sach ze velde sich machen
Von anferre dez chuenigez man.
Die zogten ritterleichen dan.
Si wâren schoen berait.
Ir schilt unde ireu wappenchlait
Gaben gein dem morgen schein.
Drey chron gueldein
Glesten aeus einem vanen weyt
Von einem plawen samit.
Die chron wâren geziret,
Mit chost dar in verwiret
Vil der edeln staine
Grozz unde chlaine.
Die gaben liechten werden schein.
Nû waz mit al den rittern sein
Garel ouch ze velde choemen.
Dâ wart urlaub genomen
Von den risen unde von seinen man,
Die pei der chlause solden bestan.
Sein schar waz wol geziret
unde sô gezimiret,
Daz man in grozzer chost iach.
Malseron ze dem chuenich sprach:
 <
Hêrre, vart nach rate.
Ir suelt haizzen drate
Daz vorder her gahen
unde herwerge vahen
An daz wazzer, daz hie duerch daz lânt
Rinnet . mir ist niht bechant,
Daz inder vuert chainer
Dar ueber ge, wan ainer.
An den vuert suelt ir iuch legen>,
Alsô sprach malseron, der degen,
 <
Sô seit ir sicher pei der nacht.
Ob dez den veinden waer gedacht,
Daz si eu schaden wolten,
Alz si von recht solden,
Ist danne der vuert wol bewart,
Sô muezz ir zorn sein gespart.
Enmitten in dem vuert stet ein lebe,
Der gint weyt mit seiner chewe,
Dem stekchet ze aller stunde
Ein panir in dem munde
unde ist aeuz êre gegozzen dar
Mit listen, dez sult ir nemen war.
Swen dez geluste unde dez gezimt,
Daz er die panir nimt
Dem leben aeus dem munde,
Sô chumt im an der stunde
Aeus dem halse ein solch doz,
Der ist sô michel unde sô groezz,
Daz man in hoeret raste prait.
Hêrre, daz si eu gesait,
Swer dâ pei ist nahen,
Der muezz vil palde gahen
Dâ von, oder er hât den leib verlorn
Von dem dozze . degen aeus erchorn,
Dâ vor behuetet ewer her,
Daz ir iht sterbet an wer .>
Garel sprach: < vil werder degen,
Got muezze deiner êren pflegen.
Du pist getrew unde maenleich .>
Einen poten sant der chuenich reich
Eskilabon, dem degen chlar,
Daz er naem dez lewen war,
unde enpot im deu maer,
Wie ez gewant waer
Umb den lewen unde umb die panir.
Der pot choem vil schier
Mit sporn gahes gerant,
Dâ er den werden helt vant.
Dem saget er deu maer,
Wie ez gewant waer
Umb den lewen unde umb die panir.
dô sprach der werde degen viere
Zue dem poten al zehant,
Der aeus erwelt wigant:
 <
Ich sol vor schaden uens bewaren.
Ich wil aine dez endez varen
Gein dem vuert, dâ der lewe stat,
Waz ob man angest gein uens hât,
Daz der vuert ist behuet>,
Alsô sprach der degen guet,
 <
Die entsiczent mich vil chlaine,
Sô si mich sehent al aine.
Chuem ich den dem lewen pey,
Ich mach uens wol der sorgen vrei,
Daz uens der lew betoere
Oder daz in iemant hoere.
Tyofabir, vil werder degen,
Ir suelt wol dez heres pflegen
unde gacht nach mir dester paz.
Ich wil aine versuechen daz,
Ob der vuert sei behuet .>
Eskilabon, der hoch gemuet,
ûf ein snellez oersse gesaz,
Schilt unde sper er niht vergaz,
Er eilte vermezzenleichen dan.
Vil schier choem der werde man
Dem vuert alsô nahen pey,
Daz der degen valschez vri
Die panir unde den lewen sach.
Gein dem vuert waz im gach.
Ekunaver het ouch dar
Gesant ein vil schoen schar,
Die dez vuertez solden pflegen.
dô si disen werden degen
Ueber velt sahen
Gein dem vuerte gahen,
Si wanten, ez waer ein der ir.
Eskilabon, der degen vir,
Sach anderthalbe ûf dem plân
Mer danne zwainczich tausent man.
Die het der chuene wigant
Ekunaver dar gesant,
Daz si dez vuertez solden pflegen.
Der haubtman waz ein werder degen
Von den bluemen aeuz der wilde,
Der vuert an dem schilte
Ein rosen rot alsam ein pluet.
Der selbe degen hoch gemuet
Waz ekunavers vettern parn.
In weibez dienst het er ervarn
Vil manec aventewer.
Amilot hiez der gehewer.
Ob seiner schar swebt ein van,
Dâ waz ein roteu ros an,
Deu gab vil chostleichez prehen.
 (
Eskilabon het schier ersehen)
Den vuert ueber daz wazzer prait.
Vermezzenleich der degen rait
Den vuert, dâ er den lewen vant.
Die panir nam er in die hant
unde druchtez dem leben in den hals zetal,
Dâ von der grozz don niht hal,
unde prach si in dem hals enzwai.
dô waz gestillet daz geschrai
Von dez lewen munde.
An der selben stunde
Chert der werde wigant
Hin wider aeuz ûf daz lânt.
Alsô daz amilot ersach,
Zue den seinen er dô sprach:
 <
Dez muegen wir iemer laster hân,
Daz uens diser aine man
Die er angewunnen hât.
Swie ez mir darumbe ergat,
Ich muezz zue im ueber die vluet.
Ich pit iuch, maere helt guet,
Daz ir mein geruechet piten.
Ich wil aine reiten
unde wil in vragen, warumb er hab
Die panir geprochen ab.
Ir sult hie stille halden .>
Geluech liez erz walden.
Ueber daz wazzer chert er dan
Alaine von allen seinen man,
Dâ er den chuenen wigant
Eskilabon, den degen, vant
Vermezzenleichen halden dort.
ê ir entwederr chain wort
Ze dem andern ie gesprach,
Ir ietwerderr dem andern stach
Daz sper duerch dez schildez rant,
Daz si ze stukchen von der hant
In den luft sich wunden.
An den selben stunden
Zukchten si zwai scharphew swert.
Ir ietwederr preisez gert
An dem andern beiagen.
dô wart vil ritterleich geslagen.
Ir sleg mit chreften gaben schal.
Eskilabon an zal
Sleg ûf disen rîter slueg,
Der im doch lueczel niht vertrueg,
Wol werte sich der wert degen.
Man hoerte von ir paider slegen
daz velt erdiezzen weiten.
An den selben zeiten
Sahen amilotez man
Anderthalb ûf dem plân
Ein panir gahen ueber velt
Ein wenich baz danne enzelt.
Deu panir, deu waz reich,
Dar in vil maisterleich
Drey haermin poygen wâren gesniten.
 (
Mit vil ritterleichen siten)
Vueren diser panir pey
Vier hundert rîter valschez vrei.
Die pflagen dez einez schiltez gar.
Deu vil tugenthaft schar
wâren helde unverzaget.
Si eilten, sam der si iaget.
Manich rîter under amilotez schar
Namen diser panir war.
dô si die panir sahen
Ueber velt gahen,
An den vuert wart in gach.
ouch het eskilabon vil nach
Amiloten gesiget an.
dô choemen ze helf im sein man
unde hulfen im aus grozzer nôt.
Der herczog amilot
Von den bluemen aeus der wilde,
Der die rosen an dem schilde
Alsô ritterleichen trueg,
Eskilabon im duerch den helm slueg
Ein wunden, deu waz grozz.
Daz pluet im ze tal vloz,
Dâ von der helt waz nach verzaget,
Alz mir deu aventewer saget.
Nû choemen ze helfe im sein man.
Eskilabon muest dan
Von dem vuert entweichen
unde doch unlasterleichen,
Wan der veinde waz im ze vil.
Nû choem ouch an dem selben zil
Der chlare degen vloreis
unde alexander duerch ir preis
Vor ir panir verre gevarn,
Die chunden schilt noch sper niht sparn.
Nû waz ouch ueber daz wazzer chomen,
Alz ich daz maer hân vernomen,
Ein vil chreftigew schar.
Eskilabon, der degen chlar,
Vor in werleichen rait
Gein den seinen ueber den anger prait.
Mit vil ungefuegen slegen
Vloris unde alexander, der degen,
Choemen im ze helfe an der zeit.
Dâ wart ein alsô herter streit,
Dâ von vil manich weise wart.
Alexander vil ungespart
Under den arm slueg daz sper.
Mit vil maenleicher ger
Einen rîter er nider stach.
Vloris ouch sein sper zeprach.
Zehant dô zukchten si deu swert,
Ir paider hercz streitez gert.
Nû chom ouch ir geselleschaft
Mit vil ritterleicher chraft.
Ir panir vuert ein werder degen,
Der getorst sich streitez wol bewegen,
Der waz oygeones genant.
Der sprach: < ir helt, seit gemant,
Daz ir dichke umb er
Habt gewaget ser
Pedeu guet unde leib.
Gedenchet an deu werden weib,
Wie die nach dienste lonent
unde preisez schonent
An dem unverzagten man,
Der nach êren werfen chan,
Dem tragent si vil holden muet.
Gedenchet, maeren helde guet,
An werdew weib unde an ewer er.
Ich bedarf iuch niht manen mer.
Wir haben ein ritterleicheu schar,
Man muezz ouch uenser nemen war
Noch hewte in disem streit .>
Nû warens an der zeyt
Den veinden alsô nahen choemen,
Deu oersse mit sporen wurden genomen,
Zesammen si sich machten.
Von ir puneis erchrachten
Deu sper duerch die schilde.
Bestraeut wart daz gevilde
Mit vil manegem rîter wert.
Dâ wart erchlenget manich swert
Mit vil ungefuegen slegen.
Oygeones, der werde degen,
Der ir panir trueg,
Waz starch unde maenleich genueg.
Er unde sein geselleschaft
Mit vil maenleicher chraft
Duerch die schar drungen.
Deu swert vil laut erchlungen
Mit vil ungefuegen slegen.
Eskilabon, der wert degen,
Vacht under ir panir.
Nû choem gevarn tyofabir.
Der pracht wol xx tausent man
Under zwain vanen dan.
Dem waz zue dem streit gach.
Zue den seinen er dô sprach:
 <
Wol dan, ir helde, dez ist zeit,
Wir süln gahen in den streit>,
Sô sprach der degen aeus erwelt,
 <
ê wir verliesen den werden helt,
Den maenleichen eskilabon .>
Man hort von spern manegen don,
dô die vanen choemen in den streit.
Die von belamuent ir nit
Erzaigen in dem streit.
ouch slueg die wunden weyt
Tyofabir, der wigant,
Mit seiner ellenthaften hant
unde hiw ein lukchen duerch daz wal.
Von swerten wart dô grozzer schal.
Dâ wart vil manich helt palt
Toter ûf den plân gevalt.
Deu ritterschaft von belamuent
Machte manegen ungesunt
In vil chuerczen stunden,
ê si ir hêrren vunden
In dem herten streit.
Der het ein michel weit
Umb sich gemachet mit slegen
unde ouch die ellensreichen degen,
Die den poygen truegen,
Die chunde niht genuegen,
Swaz si der rîter valten nider.
Si wâren zem andern mal wider
Choemen duerch her mit streit
In vil churczer zeit.
Nû het ouch tyofabir gevalt
Vil manegen chuenen degen palt.
Er unde die seinen cherten dan
Mit slegen, dâ amilotez van
Hielt unde manich rîter dâ pey.
Der werde degen valschez vri
Mit den seinen cherte dar.
Er nam dez vil rechte war,
Der den vanen vuert.
Mit sporn er an in ruert
unde slueg im einen soelhen slag,
Dâ von der vane nider lag.
Tyofabir unde sein man
Hueben mit lauter stimme an
Ordenleich ir chrie.
Si schriten < merchanie>.
Der don wart eskilabon chunt.
Er begunde rueffen < belamuent>,
Er unde alle sein man.
dô der amilotez van
Der nider lag, dô wart ein schal.
Die seinen muesten von dem wal
An den vuert entweichen
unde doch vil werleichen
Tyofabir in volget nach
Mit al den seinen, im waz gach
Nach den veinden in den vluet.
Dâ wart vil manich rîter guet
tôt gevellet in den wach.
Vil schoener oersse dâ nider lag
In dem engen vuerte toet.
Daz wazzer wart von pluet rot.
Der herczog von belamuent
Choem mit den seinen an der stunt
In den vuert ritterleich gevarn.
Man sach den vanen mit dem arn
Nach den veinden eilen duerch den vuert.
Deu panir mit den poygen rurt
Ze voderiste aeuz dem vuert nach.
Tyofabir, dem waz ouch gach
Mit seinem vanen ueber daz wazzer prait.
Eskilabon, der degen, ieit
Den veinden aller naechste pey.
Vil manich rîter valschez vri
ûf der vlucht wart erslagen,
Den man mit êren moecht chlagen.
dô si ein weil geiagten nach,
Eskilabon, der degen, sprach:
 <
Habt ûf, ir helt, daz ist mein rat,
Seit uens goet sô geeret hât,
Daz wir sein worden sigehaft,
Wir süln mit uenser ritterschaft
Ueber daz wazzer ûf den plân>,
Alsô sprach der chuene man,
 <
Daz wirt uens sicherleichen guet.
Ekunaver ist sô gemuet,
Alz im deu maer werdent chunt,
Daz er in vil churczer stunt
Chuemt unde wil hie wider choemen
Der verlust, die er hât genomen.
Dem muegen wir niht gestriten.
Wir süln hin ueber reiten,
Uentz uens uenser helfe chuemt
unde wizzet, daz uens daz wol gefrumt.
Wir süln sinne walten
unde den vuert behalten .>
Dez wart gevolget sa zehant.
Ueber daz wazzer an daz lânt
Die sighaften cherten wider.
Dâ wart beherberget sider
Der plân mit grozzer hers chraft.
Nû choem deu edel ritterschaft
Von turtuse unde von argentin,
Chlaris unde alle die rîter sein.
Den saget man deu maer,
Wie ez dâ ergangen waer.
Dez wurden si dô alle vro.
Gein dem vuerte cherten si dô,
Dâ in herberge waz genomen.
Nû sach man ritterleichen choemen
Von anferre deu ritterschaft
Mit vil grozzer hers chraft.
Den waz umb den streit niht chunt.
dô sagt man in an der stunt
Diseu lieben maer,
Daz dâ gestriten waer
Ein vil ritterleicher streit
ûf dem gruenen anger weit.
Die edeln rîter valschez vri,
Daz si wâren niht dâ pey,
Daz waz vil nach ir aller chlag.
Nach der aventewer sag,
Sô het amilot verlorn,
Der edel rîter wol geporn,
Mer danne dreu tausent man.
ouch het man gevangen dan
Wol tausent von dem streit pracht.
Eskilabon, der wol geslacht,
unde tyofabir, der werde man,
Die wâren erbeizt ûf dem plân,
Dâ in herberge waz genomen.
Die von anferre wâren choemen
Wol mit dreizzich tausent man.
Dâ wart der pluemen varbe plân
Beherberget ritterleiche.
Garel, der muetez reiche,
Der zogt nû zue mit seiner schar.
dô der werde degen chlar
Vernam deu rechten maer,
Wie ez ergangen waer
Eskilabon unde tyofabir,
dô wart der chlare degen vir
Hohez muetez reiche
unde rait vil vroeleiche,
Dâ er die streit mueden vant.
Den begund der wigant
Danchen umb ir arbait.
Zue seinem her er wider rait
Mit urlaube vroeleiche.
dô nû der chuenich reiche
Waz ze herbergen choemen,
Ich sag eu, alz ich hân vernomen,
dô choem der vürste gilam,
Dez manhait waz an scham,
unde der herczog von pergalt
unde gerhart, der degen palt,
Mit der nach huet.
Den wart vil wol ze muet,
dô si deu maer erfunden.
In vil churczen stunden
Warn si choemen an ir gemach.
Alz schier daz geschach,
Daz sich daz her nider gelie,
dô sach man anderthalben hie
Ekunavers ritterschaft
Choemen mit vil grozzer chraft.
Von chalde, der chuenich reiche,
Choem gevarn ritterleiche.
Wol vierczich tausent oder mer
Pracht der werde chuenich her
Wol gewappent ûf den plân
Seiner mage unde seiner werden man
Under einem vanen sne weiz.
Dar in mit chostleichem vleiz
Ein vligent pilde waz gesniten,
Dem waz reicheu chost niht vermiten.
Daz waz sein goet iupiter.
An seinem schilde vuert er
Seinen goet vil schoene.
Mit einer reichen chrone
Von arabischem goelde,
Alz er selbe wolde,
Waz sein schilt gezirt.
Nû wart gelotschirt
Dem her ûf daz gruen velt.
Vil manich herleich gezelt
Wart dâ geslagen ûf daz graz.
dô nû geherberget waz
Von chalde dem chuenich reich,
dô sach man choemen ritterleich
Von yserterre den chuenich angenis.
Vil manegen loebleichen preis
Het er mit seiner hant beiagt.
Vil manegen rîter unverzagt
Sach man uender seinem vanen choemen.
Alz ich daz maer hân vernomen.
Von yserterre ûf dem mer
Vuert er ein chreftigez her
Ze chanadich in daz lânt,
Dreizzich tausent werleich erchant,
Sariande, schueczen, ritterschaft.
Den chuenich mit grozzer herschaft
Sach man chomen ritterleich.
Angenis, der chuenich reich,
Mit wol geflorierten scharn
Choem er an den vuert gevarn.
Sein van waz lânch unde prait.
Der erzaigt grozz reichait.
Dar aeus schain vil schoene
Ein trakche mit einer chrone,
Recht in der gepaere,
Alsam er lebentich waere
unde gein den lueften wolde.
Mit gestain unde mit goelde
Waz er gezirt schoene.
Den trakchen mit der chrone
Sach man verre scheinen.
Angenis mit den seinen,
dô er streitez niht envant,
dô chert der chuene helt zehant,
dô im geherberget waz
ûf einem wol gepluemten graz
Pei dem vuert ûf dem plân.
Helpherich, der chuenich von nasseran,
Choem gevarn mit grozzer chraft.
Der pracht vil schoene ritterschaft.
Mer danne zwainczich tausent man
Pracht er ûf den gruenen plân.
Die volgten seinem vanen nach.
Dar aeus man verre glesten sach
Einen lintwurm vraizleich,
Recht dem geleich,
Alz ob er lebentich solde sein.
Der van, der gab liechten schein.
dô die geherbergten ûf daz graz,
Von gandin der chuenich waz
Mit seiner ritterschaft choemen,
Ich hân daz wol von im vernomen,
Daz er dez leibez waz ein helt,
Rubert, der degen aeus erwelt,
Der vil chuen wigant.
Zwainczich tausent werleich erchant
Pracht der vil chuene man
Under seinem vanen ûf den plân.
Der van waz lânch unde weyt
unde waz ein gelwer samit.
Dar inne waz ein swarczer hirz
Gesniten, ob ir gelaubet mirz,
Der stunt alsam er lebte
unde aeus dem vanen strebte.
Der edel chuenich rubert
Pracht manegen rîter wert.
Er erbeizte nider ûf daz graz,
Dâ dem werden chuenige waz
Ritterleich herberg genomen.
Dar nach vil schier sach man choemen
Den chuenich von rivelânczen.
Vil manich schilt glânczen
Sach man choemen under seinem vanen.
Er getoerst wol die seinen manen,
Swa man solde streitez pflegen.
Er waz dez leibez gar ein degen.
Aeus seinem vanen man scheinen sach
Einen wolf, dem man chost iach,
Der waz swarcz zoeblein.
Der van gab vil liechten schein,
Der waz weiz alsam ein swan.
Der werde chuenich ardan,
dô er streitez niht envant,
dô chert der tewer wigant,
Dâ im herberg waz genomen.
Dar nach vil schier sach man chomen
Ekunaver, den chuenich reich,
Mit zwain hern chreftichleich.
Der herczoge ammilot,
Der het seiner rîter tôt
Seinez vettern sun gechlaget
unde het im recht daz gesaget,
Wie ez waz zue dem streit choemen.
dô daz der chuenich het vernomen,
dô hiez er palde gahen dan
unde chlagte den werden man
unde pat in, daz er dester paz
Gachte, wan er weste daz
An dem chuenen, daz er waz ein helt.
Er pat den degen aeus erwelt,
Ob er die veinde vunde,
Daz er an der stunde
Si bechumbern solde,
Wan er niht lazzen wolte,
Er wolte rechen seineu lait,
Alz uens deu aventewer sait.
Duerch daz het gegahet dar
Die chuenige unde ir rîter gar
Gewaffent wol gein streitez ger.
Nû gacht ouch der chuenich her.
Mit zwain chreftigen scharn
Choem er ritterleich gevarn.
Ob sein selbez schar man sach
Einen vanen, dem man reichait iach.
Daz waz ein roter samit,
Gesniten lânch unde weit.
Dar inne ein griffe swebt,
Dem geleich, alz ob er lebet.
Aeus dem andern vanen schein
Ein rose, die ziert manich edel stain.
Daz waz dez chuenigez schilt von art.
Dez vanen in der hervart
Pflag der herczog amilot.
Deu rose waz duerch luechtich rot,
Der vane rechte harme plânch,
Gesniten weyt unde lânch.
Ekunaver, der manec ruem
Erwarf, von dem herczentum
Von den bluemen aeus der wilde
Trueg er an dem schilde
Die rosen an schande.
Von chanadich dem lânde
Trueg er den grifen liechte gevar.
Ekunaver mit seiner schar,
dô er streitez niht envant,
dô chert der degen al zehant,
Dâ er sein gezelt sach.
Er pat die rîter an ir gemach
Ze herberg riten dan.
dô vür ein iesleich man,
Dâ er sein herberg vant.
Der chuenich entwappent sich zehant,
Sam tete ouch daz her vil gar,
Niwan ein chreftigew schar,
Die hiez man gein dem vuert varen,
Daz si den solden bewaren
Vor den veinden unde al daz her,
Die vuerten ritterleich wer.
ouch waz anderthalb bewart
Der vuert unde alsô wol bespart,
Daz niemant dâ duerch moechte choemen.
Man muese daz maer hân vernomen
In dem her ueber al.
Paidenthalb waz grozzer schal,
ê si geherbergten gar.
Von anferre dez chuenigez schar
Dez tagez dez vuertes pflagen.
Anderthalbe gein in lagen
Dez werden chueniges ritterschaft
Mit vil werleicher chraft,
Ardan von rivelâncze.
Vil manich scharpheu lânze
Warte seinem vanen prait.
ê sich daz her nider gelait,
dô waz verendet gar der tag.
Ietwederthalb mit chreften lag
Zwaier chuenich ritterschaft
Mit vil grozzer heres chraft.
Garel, der chuene wigant,
Het die pesten gar besant.
Mit den wart er ze rat due,
Wie er uencz an den morgen vrue
Daz her solde bewaren.
 <
Ich wil an die huet varn>,
Sprach der lântgrave reiche,
Der werde vürste loebleich.
dô sprach der degen aeus argentin:
 <
Ich wil ouch an der huet sein.
Ir suelt alle gemachez pflegen,
Wir süln>, sprach der werde degen,
 <
Noch heint daz her vil wol bewaren.
Gepietet uens unde lat uens varen
Ze herbergen, hêrre mein .>
 <
Got muezz eu genaedich sein>,
Sprach der chuenich reiche,
 <
unde wizzet sicherleiche,
Ir habt an mir, swaz ir welt .>
Guet nacht gab in der werde helt.
Die zwen vürsten gachten dan
Ze den herbergen . ir paider man
Wurden schier berait.
Chlaris, der stolcz helt gemait,
Wol mit zehen tausent man
Zogte gein dem vuerte dan
Mit ritterleichem schalle.
Die andern heten alle
An den herbergen guet gemach.
Anderthalben man choemen sach
Gein in an die huet
Manegen rîter guet.
Die vuert der starche helpherich,
Von nasseran, der chuenich reich.
Mer danne xxtausent man,
Die volgten seinem vanen dan
Gein den veinden an den vuert.
Waz man tamburen vor in ruert,
Von pusawnen waz dâ schallez vil,
Vloytiren unde saiten spil
Hort man vor seinen manegen scharen,
dô si choemen an den vuert gevarn.
Daz her waz paidenthalbe behuet
Mit manegem werden rîter guet.
Nû lat si ligen unde haben gemach.
Dez morgens, dô der tag ûf prach,
dô wurden dise ab genomen,
dô sach man an die huet choemen
Den herczogen von pergalt
unde gerhart, den degen palt
unde gilam, den werden man.
Die zogten gein dem vuert dan.
Vor in vil pusawnen wart erschalt
unde tamburen ungezalt
Hoch geworfen unde geslagen.
Anderthalben, hort ich sagen,
Zoget her mit al den rittern sein
Rubert, der chuenich von gandin.
Man horte dâ schallez genueg,
Vor im man warf unde slueg
Tamburen, die gaben lauten schal.
Mit den tamburen hal
Vloytiren unde pusawnen doz.
Der schal waz pedenthalben groz.
Dez vuertez wart vil wol gephlegen.
Zue garel, dem vil werden degen,
dô man nû enbizzen waz,
vür sein gezelt ûf daz graz
Choemen die vürsten gar
unde die der rote namen war.
Garel, der degen hoech gemuet
Sprach: < ir maeren helt guet,
Wir ligen unloebleich.
Ekunaver, der reich,
hât den vuert alsô belegen,
Wir chuennen entwederhalb gephlegen
Streitez noch ritterschaft
Vor uenser paider heres chraft>,
Alsô sprach der degen chlar,
 <
Ratet irs, sô wolt ich dar
Meinen poten senden,
Ob er daz wol volenden,
Dez uens ist gein ein ander gedacht.
Wir haben deu her zesammen pracht
Sô nahen, daz ez uebel stat,
Swer dez streitez ab gat .>
Daz waz wol der vürsten rat.
Garel einen rîter pat
Zue ekunaver reiten,
Ob er wolt streiten,
Daz er dem geleich taet
unde mit einem vrid staet
Ueber zogt mit seiner chraft
Oder in mit seiner ritterschaft
Ueber daz wazzer liezze varn.
 <
Er sol sein zucht dar an bewaren,
Daz die meinen sicher sein.
Ich nim daz ûf die trewe mein,
Im geschiecht von mir chain laid,
ê daz wir ûf die heide prait
Choemen mit geleicher wer.
Die weil sol er unde al sein her
Sicher sein, sô sage er mich
Sicher, alsô tuen ich
In, ob er wil streitez pflegen .>
Alsô sprach der werde degen.
Der pot von dem chuenich rait
Den vuert ueber daz wazzer prait,
Dâ er ekunaver vant.
Der het die pesten gar besant
unde saz an einem rat.
Nû choem geriten drat
Hêrren garels pot ueber velt
unde erbeizte vür dez chuenigez gezelt.
Dem chuenige sait man maer,
Daz dâ choemen waer
Dez chuenigez pot von anferre.
dô sprach dez lândez hêrre:
 <
Haizt den poten vür mich choemen.
Ich het gern daz vernomen,
Waz sein gewerft waer.
Ich wil seineu maer
Gern hoeren, waz er sait .>
Sô sprach der degen unverzait.
Der pot choem gegangen,
Der wart wol enphangen
Von dem chuenich unde von den vürsten gar.
Der chuenich sprach: < an allen var
Suelt ir ewer potschaft sagen
unde ouch der warhait niht verdagen.
Waz enpeut ewer hêrre her?>
Der pot sprach: < ich pin dez ewer gewer,
Daz ich eu deu maer sag
unde der warhait niht verdag.
Her, mich hât mein hêrre,
Der chuenich von anferre,
Garel, der degen wert erchant,
Umb anders niht zue eu gesant,
Ob ir welt mit im streiten,
Sô duerft ir niht lânger peiten.
Mein herr nimt daz ûf seinen ayt,
Daz ewerm her chain lait
Von den seinen niht geschicht,
Ich sag eu, alz mein herr gicht,
Uencz ir seit ueber daz wazzer choemen,
Daz hân ich wol von im vernomen,
Mit ewerr grozzen heres chraft.
Die weil sol ewer paider ritterschaft
Pedenthalb mit vrid sein.
Daz enpeut eu der hêrre mein.
Ob ir dez niht tuen welt,
Sô pitet iuch der werde helt,
Daz ir im vrid her ueber gebt.
Ob ir nach wirdichait strebt,
Die muegt ir wol an im beiagen,
Welt ir hohen preis hin tragen,
Den muegt ir wol gewinnen.
Mein herr wil niht entrinnen.
Er hât eu den streit gefuert nach.
Swem nû sei gein preise gach,
Der mac wol hohen preiz beiagen.
Swaz ich sol meinem hêrren sagen
Von eu, herr, daz gich ich .>
Der chuenich sprach: < dâ hât sich
Ewer hêrre ritterleich bedacht.
Ich wil mit aller meiner macht
Zue im ueber daz wazzer varen.
Pit in sein zucht dar an bewaren,
Daz die meinen sicher sein.
Ich nim daz ûf die trewe mein,
Daz im chain lait von mir geschicht,
Uencz man mich anderthalben sicht
Mit meinem her ûf dem plân
unde ich im widersaget hân .>
 <
Ir seit an angest sicherleich.
Mein herr garel, der chuenich reich,
hât daz genomen ûf seinen ayt,
Daz eu geschicht chain lait,
Uencz ir ein ander widersagt.
Swer danne hohen preis beiagt,
Den loben darumbe deu werden weib.
Mein hêrre hât guet unde leib
Gewaget dikche umbe er.
Ir duerft niht sorgen mer
Umbe den vrid>, sprach der pot,
 <
Dâ mit wil ich enphelhen goet
Ewer leib unde ewer guet.
Mein herr, der ist sô gemuet,
Swaz er gesprîchet, daz ist ein ait .>
Der pot mit urlaub rait
Ueber daz wazzer, dâ er vant
Seinen hêrren, dem sait er zehant,
Waz im enpot der chuenich reich,
Ekunaver, der loebleich.
Er sprach: < vil lieber hêrre mein,
Ekunaver unde alle die sein
Wellent zue eu ueber daz wazzer choemen,
Daz hân ich wol von im vernomen,
Daz hie wirt ein streit gestriten
Mit unverzaegleichen siten,
Dâ von vil manich weise wirt.
Ekunaver, dez lândez wirt,
Hiez eu sagen, daz ir seit gar
Sicher von aller seiner schar,
Uencz er ist ueber daz wazzer choemen,
Suest hân ich von im vernomen.
Er wil ouch von eu sicher sein .>
Garel sprach: < ûf die trewe mein,
Im geschiecht von mir chain lait,
Uencz wir ûf der haid prait
Sein paide mit geleicher wer .>
Der vrid wart ueber al daz her
Gerueffet offenleich.
Garel, der chuenich reich,
Mit al den vürsten sich beriet,
Daz er von dem vuerte schiet
Mit seinem her wol meyl prait,
Alz mir deu aventewer sait.
Daz tete der helt umbe daz,
Daz ekunaver dester paz
Herberge moechte hân.
Ueber daz wazzer ûf den plân
Herberget vermezzenleiche
Ekunaver, der reiche.
dô daz her waz ueber choemen,
Alz ich daz maer hân vernomen,
Dar nach an dem naechsten tag,
Nach der aventewer sag,
Wart der vrid wider sait.
Garel, der degen unverzait,
Waz mit scharen ze velde choemen.
Die pesten het er zue im genomen,
Mit den wart er ze rat dez,
Welt ir vernemen, ich sag eu wez,
Wie sich scharen solden,
Sô die veinde choemen wolten.
Von belamuent eskilabon,
Der ie nach preisleichem loen
Warf mit ganczer wirdichait,
Under dez vanen waz berait
Zwainczich tausent werleicher man.
Die zogten ûf den gruenen plân,
Die wolten vor vechtens pflegen.
Tyofabir, der werde degen,
Under seinem vanen rait,
Dez hant wol gein den veinden strait.
Der herzaichen waz belamuent.
Gilam, dem vürsten, tete man chunt
unde von pergalt dem vürsten reich,
Daz si genendichleich
Solden pflegen der andern schar.
Zwainczich tausent schuef man dar,
Die solden warten ir vanen prait.
Gilam duerch sein hoebschait
Seinen vanen ab nemen hiez,
Seinen swager er niht erliez,
Sein vane wurde gebunden an.
Ze herzaichen schuef der werde man,
Retan, der vürste reiche,
Vil vermezzenleiche,
Die seinen schriten < pergalt>.
Amurat, der degen palt,
unde der vürste aeus argentin,
Die solden scharmaister sein
Der dritten schar ûf dem plân,
unde gerhart, der werde man,
Von rivirs der degen palt.
Ir herzaichen wart erschalt,
 <
Turtuse> wart ir ruef.
Garel in ze helfe schuef,
Daz si zwainzig tausent man
Vuerten under ir vanen dan.
dô schart sich mit grozzer chraft
Von anferre deu ritterschaft.
In der vanen lag vil schoen
Von golde ein chron.
Under der vanen waz benant
Zwainzig tausent werleich erchant,
Rîter unde sariande,
Die pesten von dem lânde.
Die schriten < anferre>.
Garel, der vürsten hêrre,
Der schart sich nû ûf dem plân.
Zwainzig tausent werder man
Volgten seinem vanen prait.
Garel, der degen unverzait,
Den seinen herzaichen schuef,
 <
Nantez> waz dez heldez ruef,
Artusez, dez chuenigez, chrie.
Der edel valschez vrie
Artus, der unverzagt,
Mit der chrie beiagt
In strite manege er.
Garel, der gar her,
Under artuses herzaichen streit.
Zwainzig tausent vuert der helt gemait
Under seinem vanen ûf dem plân.
Garel, der stoltz hoebsch man
Artusen dâ mit eret,
Swa sein van hin cheret
In dem streit, dâ schrit man < nantez>.
Ir suelt mir wol gelauben dez,
Swa man die selben chrie vernam,
Dâ wart gestriten âne scham.
Garel waz nû ze velde choemen
Mit roten, suest hân ich vernomen.
Daz tete man ekunaver chunt.
Ein wartman an der selben stunt
Ekunaver deu maer sagt.
dô sprach der unverzagt:
 <
Swer mir nû meiner êren gan,
Der sol mir hilflich gestan.
Ich muezz nû mac unde vreunt piten,
Daz si mit maenleichen siten
Rechen meinen ungemach .>
Zue dem chuenige von chalde er sprach:
 <
Werder chuenig salatrias,
Trewe unde manhait an dir ie waz,
Du solt heute vor vechtens pflegen.
Du getarst dich streitez wol bewegen,
Du hast wol vierzich tausent man
Pracht ûf disen gruenen plân,
Die werleich sint erchant
unde in dein hilf benant.
Nû gedench an dein manhait,
Meinen chumber unde mein herzenlait
La dir heut gechlaget sein
unde la dein trewe werden schein
An mir, daz hoehet deinen preis.
Von yserterre angenis,
Du solt der andern schar pflegen.
Gedench, ellensreicher degen,
Daz dein leib ist unverzagt.
Dein hant hât manec preis beiagt
In streit, alz ein vrumer man.
Dein wirdichait, dein hoeher nam
Ist vrei vor haupt schanden.
Meinen zorn unde meinen anden
Hilf mir duerch dein wirdichait
Rechen, degen unverzait.
Dez hast du er unde preis.
Von nasseran, der chuenich weis,
Der degen gar here,
Du hast vil manege êre
Beiagt mit deiner werden hant.
Dein lob vil weiten ist erchant,
Helpherich, vil werder helt,
Ich hân dich dar zue erwelt,
Daz du pfligest der dritten schar.
Ei, aus erwelter degen chlar,
Waz meinez troestez an dir leit.
Ich waiz wol, daz du in dem streit
Noch heute helme machest rot.
Dein manhait dir noch ie gepot,
Daz du hast manegen preis beiagt,
Chuener degen unverzagt,
Waz man dir hohez lobez geit.
Die vierden schar gein dem streit
Sol vueren der chuenich rubert
Von gandin, der degen wert.
Dez hant hât manegen preis beiagt.
Swer heute meinen chumber chlagt,
Dem pin ich iemer undertan,
Die weil unde ich mein leben hân.
Der vuemften schar sol leitaer sein
Der vil lieb vreunt mein
Von rivelânz ardan.
Ich pit dich, hoch gelobter man,
Daz du rechest meineu lait,
Chuener degen unverzait,
La dir mein er bevolchen sein.
Ammilot, lieber neve mein,
Du solt der sechsten schar pflegen.
Gedench, ellensreicher degen,
An den schaden, den wir haben genomen,
Dez solt du heute widerchoemen.
Du hast wol viertausent man verlorn.
Daz bedench, rîter aeus erchorn,
unde rich unser herzenlait.
Sô sei eu allen daz gesait,
Der sibenten schar wil ich pflegen .>
Herzaichen schuef der werde degen.
Dez werden chuenigez chrie
Waz < chanadich> . der valschez vrie,
Der herczog ammilot,
Al den seinen daz gepot,
Daz si < vlore> schriten.
An den selben zeiten
 <
Rivelânz> waz der andern ruef.
Rubert, der edel chuenich, schuef,
Daz die seinen schriten < gandin>.
Helpherich unde die sein,
Die schriten < nasseran>.
Man hort ouch ûf dem plân
 <
Yserterre> schrien
Angenis, den valschez vrien,
Er unde al sein ritterschaft
Mit vil maenleicher chraft.
Die von chalde schriten < iupiter>,
Daz waz ein ir goet her
Von chalde aeus der haidenschaft.
Der chuenich het grozz heres chraft.
Ekunaver, der reiche,
Het nû werleiche
Sein her ze siben scharen geschart
unde iesleiche schar vil wol bewart
Mit einem chuenen hauptman.
Si zogten ûf den gruenen plân.
Nû nahent ez dem streit,
Dâ waz ze paider sit
Vil manich werleich rîter guet.
Eskilabon, der hoch gemuet,
Choem mit seiner schar geriten
Mit unverzaegleichen siten,
Wan in streitez nie verdrozz.
 (
Waz pusawnen dâ erdoz,)
Tamburen unde vloytiren schal,
Daz al daz velt dar nach erhal.
Mit hoehem muet zogt er her.
Mit rechter maenleicher ger
Choem gein im der chuenich reiche
Von chalde unverzagetleiche.
Der vuert groezz heres chraft.
Sein turchopel von der haidenschaft
Die hueben disen streit an.
 (
Eskilabon, der werde man,)
Het wol zwainczigtausent dâ
unde tyofabir, die sach man sa
Gein den veinden gahen.
Die wolten si enphahen
Mit schuezzen unde mit starchen slegen.
Eskilabon, der werde degen,
vür ritterleich vor seinem vanen.
Er getorst wol die seinen manen,
unde tyofabir, der wigant.
Vier hundert rîter werde erchant,
Die sach man vor dem vanen choemen.
Die heten sich sô vür genomen,
Daz ir saumen waz vermiten.
ûf ireu wappenchlait gesniten
wâren poygen gueldein.
Ir panir gab liechten schein.
Daz waz ein swarczer samit reiche,
Dar in gesniten maisterleiche
Drey poygen haermin,
Die gaben liechten werden schein.
Die panir vuert in seiner hant
Oygeones, der wigant.
Der chunt an streit sich niht sparn.
Mit hurte choemen si gevarn,
Die vier hundert tyostiwer
Gein dem streit duerch aventewer.
Dâ wart vil sper zeprochen
unde schilde vil duerch stochen,
dô diseu werdeu ritterschaft
Mit vil maenleicher chraft
Prach in der heiden her.
Die wâren maenleiche ze wer.
Von chalde, der chuenich her,
Dez chrie waz < iupiter>,
Der ruef laute wart erschalt,
Vil manegen chuenen degen palt
Pracht er mit im ueber mer,
Die wol gein der christen her
Striten an zaghait.
Eskilabon, der helt gemait
vür ritterleich under seinem vanen.
Tyofabir begunde manen
Die seinen gein dem streite.
In vil chuerczer zeite
Wart dâ manich sper zeprochen
unde schilt vil duerch stochen,
Dâ wart erchlenget manich swert.
Der aeus erwelt degen wert
Wol vacht gein der haidenschaft,
Swie grozz waz ir heres chraft,
Doch pracht in streit vollichleiche
Eskilabon, der ellensreiche,
unde ouch der degen tyofabir.
Dâ wart manich edel rîter vir
tôt gevellet ûf daz wal.
Manich hurte dâ sô laut erhal,
Daz al daz velt dar nach erdoz.
Ir chraft waz pedenthalben groz.
Nû choem mit chreftichleichen scharen
Der chuenich von yserterre gevaren
Gein dem herczogen von pergalt
unde gein gilam, dem degen palt,
Die zwen pflagen einer schar.
Gilam, der werde helt, nam war,
Daz duerch tyostiren her
Mit rechter maenleicher ger
Choem der chuenich angenis,
Der het erstriten manegen preis,
Verre vor den seinen her
Mit ûf geworfem sper.
Gilam, der degen unverzait,
Mit vollem poynder gein im rait.
Dâ ergie ein tyost reiche.
Vil vermezzenleiche
Verstachen si zwai starcheu sper,
Geleiche nach ir paider ger.
Gilam, der degen wert erchant,
Zuekcht ein schoenez swert zehant,
Dâ mit er manegen sigk ervacht.
Angenis, der wol geslacht,
Zucht ein swert, daz ser snait.
Gilam, der degen ûf in rait
Mit vil ungefuegen slegen.
Angenis, der werde degen,
Wert sich mit maenleicher chraft.
Nû choem ir paider ritterschaft
Ietwederhalb an der zeit.
Dâ wart ein alsô herter streit,
Dâ von ich wunder moechte sagen.
Dâ wart vil manich man erslagen
In dem streit ze paider seit.
Nû choem ouch an der zeit
Helpherich von nasseran.
Der vuert manegen werden man.
Gein im choem mit grozzer chraft
Dez lântgraven ritterschaft
Von turtuse, dez reichen
Vil vermezzenleichen.
Chlaris, der vürste aeus argentin,
Der mante ritterleich die sein,
Daz si gedaechten an ir preis.
Der iunge vürste chlaris
Nam sich vür mit einem sper.
Gein im chom ritterleiche her
Von nasseran helpherich.
Dâ ergie ein schoen tyost reich.
Mit rechter maenleicher ger
Verstachen si zwai starcheu sper.
Zehant zuchten si deu swert.
Ir ietwederr preisez gert
An dem andern beiagen.
Vil ungeleich einem zagen
Wert sich der vürst aeus argentin.
Amurat unde al die sein
Gachten gein dem streit.
Dâ wart in churczer zeit
Vil manich rîter ab gevalt.
Ir herzaichen wart erschalt
 <
Turtuse> mit lauter stimme.
ouch wert sich mit grimme
Helpherîches ritterschaft.
Mit vil maenleicher chraft
Vachten die von argentin.
Maneger zimirde liechter schein
Wart dâ von pluete rot gevar.
Nû choem mit chreftichleicher schar
Von gandin der chuenich rubert.
Der pracht manegen rîter wert
Duerch strait ûf die haid prait.
Der werde degen unverzait
Waz in streit ein rîter guet,
Sein hercze trueg vil hohen muet,
Er ranch nach weibe lone.
Er cherte, dâ die drey chrone
Glesten aeus einem vanen prait.
Under dem selben vanen rait
Vil manich rîter wert erchant.
Von anferre dar gesant
Het deu chueniginne dicz her,
Daz si pei ir man ze wer
Waeren in dem streit.
An der selben zeit
Punirt der chuenich von gandin,
Er unde alle die sein.
Von anferre deu ritterschaft,
Mit vil maenleicher chraft
Sach man si gein den veinden choemen.
Dâ wart manich lauter chrach vernoemen
Von spern duerch die schilde.
Bestreut wart daz gevilde
Mit manegem gezimirtem man.
dô si ein ander ranten an,
dô wart vil maenleich gestriten
Mit vil unverzaegleichen siten.
Den vanen von anferre
Vuert ein lândes hêrre,
Der waz elimar genant,
Sein lob vil weiten waz erchant.
Von anferre der lântgrave reich,
Der begunde maenleich
Sein mage unde sein vreunde manen.
Hurtichleich er mit dem vanen
Choem gedrungen duerch die schar.
Dez wurden helme pluet var
Von stichen unde von starchen slegen.
Dâ wart vil manich werder degen
Vil sere verschroten.
Daz velt begunde roten
Mit bluete von dem streit.
Nû choem ouch an der zeit
Von rivelâncz ardan.
Seinem vanen volget dan
Manich rîter unverzait.
Nû waz der stolcz helt gemait
Garel streitez noch erlân.
Von rivelâncze ardan
Pracht gein im manegen rîter snel.
Er chert, dâ daz pantel
Gleste aeuz hern garels vanen.
Er getorst wol die seinen manen.
Er waz ein degen sunder wan.
Der edel chuenich ardan
Gezimirt vor den seinen rait.
Under seinem vanen prait
vür vil manich werder degen.
Si heten streitez sich bewegen.
Nû chom ouch mein herr garel,
Der ellens reiche degen snel
Mit wol geflorierten scharn
Ritterleich her gevarn.
Vil puswanen vor im erhal,
Tamburen unde vloytiren schal,
Alz ez der doner waer.
Garel, der lobebaer,
Maenleich vor den seinen rait.
Sein schilt unde seineu wappenchlait
wâren tewer unde liecht gevar.
Ardan chert von seiner schar
Gein gareln, dem degen aeus erchorn.
Deu oersse si namen mit den sporn.
Ein reicheu tyost dâ geschach.
Ir ietwederr sein sper verstach
Ze stukchen gar uencz an deu hant.
Ietwederr in der schaid vant
Ein schoenez swert, daz ser snait.
Garel, der degen unverzait,
Slueg dem chuenich einen slag
Durch den helm, daz er ser erschrach
unde daz in dez bedauchte,
Wie im vor den augen lauchte
Ein vewer, grozzer danne ein schaup.
Unversunnen unde taub
Lag er ueber dem satelpogen.
Garel, der ellens unbetrogen,
Valt in von dem oersse wunt.
dô choem ze helfe im an der stunt
Die seinen loebleiche.
Ardan, dem chuenich reiche,
Wart geholfen von der nôt.
In hiet der helt erslagen toet,
Waeren im die seinen niht schier chomen.
Dâ wart manich lauter chrach vernomen
Von spern, dô ir paider her
Mit vil maenleicher wer
Mit hurte zesammen choemen gevarn.
Man hort von ir paider scharn
Manich hurt vil laut erchlingen
unde vewer aus den helmen dringen
Von vil nitleichen slegen.
Dâ wart vil manich werder degen
Toter ûf daz wal gevalt.
 <
Nantes> laut wart dâ erschalt,
Artusez, dez chuenigez chrie.
Garel, der valschez vrie,
Hiwe ein lukchen duerch daz wal.
Der laeute viel sô vil ze tal
Vor im tôt unde wunt,
Daz er in vil churczer stunt
Daz her duerch prach mit starchen slegen.
Swar der ellens reiche degen
In dem streit chert,
Daz volkch er nider rert,
Alsam den hanf tuet der schawer.
Der streit wart pedenthalben sauer
Den seinen unde der ritterschaft
Von rivelânz, die mit chraft
Beiagten manegen hohen preis.
Die werten sich in maneger weiz,
Alz guet rîter solden.
Den sig si gern wolten
Beiagen . dez moecht niht ergan.
Der chuenich garel unde sein man,
Swa die hin cherten,
Der veinde schaden si merten
In dem herten streit.
Nû choem ouch an der zeit
Der herczog ammilot,
Der die liechten rosen rot
In seinem vanen vuert.
Gein dem streit er ruert
Wol mit zwainzich tausent man.
Die volgten seinem vanen dan
Gein dem streit duerch hohen muet.
Die rosen rot alsam ein pluet
Sach man verre scheinen.
Ammilot mit den seinen
Chert duerch preisleichen lon,
Dâ der wilde eskilabon
unde tyofabir mit heldez chraft
Wol vacht gein der haidenschaft.
Mit unverzaegleichen siten
Waz der heiden her durch riten
Mit hurt an allen siten.
Man sach maenleichen streiten
Die den poygen truegen.
Waz die der heiden sluegen
In dem streit ritterleich.
Eskilabon, der loebleich,
Wol vacht, sam tete ouch tyofabir.
Dâ wart manich eskilir
Toet gevellet ûf daz wal.
Ir herzaichen laut erhal,
Si begunden rueffen < belamuent>.
Der heiden an der selben stunt
Waz wol deu dreu tail gelegen
tôt, si heten sich bewegen
Dez sigez, man sach si weichen.
Nû choem in ritterleichen
Ze helf der herczog ammilot.
Den vanen mit der rosen rot
Sach man hurtichleichen choemen.
Dâ wart manich lauter chrach vernomen
Von hurt an der selben zeit.
dô der van chom in den streit,
Ammilot unde seine man,
Swaz den laidez waz getân,
Daz wolten si nû rechen
Mit slahen unde mit stechen
An eskilabon unde an seinem her,
Die vant man maenleich ze wer.
Dâ wurden liechte ringe entrant.
Tyofabir, der wigant,
Wol vacht unde ouch sein ritterschaft.
Eskilabon mit heldez chraft
Hiw umb sich ein lukchen.
 <
Lazza naher rukchen .>
Waz scharpher swerte dâ erchlânch.
Dâ waz von storie groezz gedranch
In dem herten streit.
Den heiden choem an rechter zeit
Ze helfe der herczog ammilot,
Wan ir waz gelegen toet
Wol deu dreu tail vollichleich.
Eskilabon, der lobreich,
unde tyofabir, der werde man,
Die wurden hinder sich getân
Mit hurt uencz ûf die andern schar.
Eskilabon, der helt, nam war,
Wa ammilot, der degen, streit.
Dez schar waz lânch unde prait
Gesteket in ein ander gar.
Eskilabon, der chert dar
Mit hurt gein dem vanen sein.
Maneger zimirde liechter schein
Wart dâ trueb unde naz
Von pluet, ir sult gelauben daz.
Deu ritterschaft von belamuent
Machet dâ manegen ungesunt.
Sam taten die von merchanie.
Ammilot sein chrie
Hueb vermezzenleichen an,
Er unde alle sein man,
 <
Vlor> mit lauter stimme.
ouch werte sich mit grimme
Tyofabir unde eskilabon.
Man hort dâ manegen lauten don
Von huert unde ouch von swertez slegen.
Nû choem der ellens reich degen
Ekunaver, der reiche,
Vil vermezzenleiche
Gein dem streit gevarn.
Er unde alle die seinen chunden niht sparn
Weder schilt noch sper.
Mit hohem muet zogt er her.
Man hort vor im erchlingen
unde ouch mit chunst ûf swingen
Tamburen unde vloytiren schal,
Daz al daz velt dar nach erhal.
Nû waz der chuenich ardan
Verre hinder sich getân,
Der het dez sigez nach verphlegen.
Ze helfe choem im der werde degen
Ekunaver, dez waz im nôt.
Pedeu wunt unde toet
Waz im der seinen vil gevalt.
Ardan, der chuene degen palt,
Waz ser durch seinen helm versniten.
Nû choem ze helfe im zue geriten
Ekunaver hurtichleiche.
Garel, der ellensreiche,
Sich alrerst muest weren,
Ob er sich selbe wolt erneren
Vor schaden unde vor laster grozz.
Man horte dâ manegen lauten doz
Von hurte unde ouch von swertez slegen.
Dâ verlos vil manich werder degen
In dem streit seinen leib,
Den dâ haim wainten werdeu weib.
dô ekunaver mit heres chraft
Sich stakte in die ritterschaft,
Dâ wart ser gedrungen.
Deu swert vil laut erchlungen
Duerch helm unde duerch harnasch.
Vil liechter zimirde erlasch
Von pluet, die ê wâren chlar,
Die wurden almaistich rot gevar.
Nû hoeret ouch, wie garel,
Der ellens reich degen snel,
Die seinen trost in dem streit.
Vil laute < nantez> wart geschrit.
Daz wart duerch choverung getân.
Ekunaver, der werde man,
Chom mit sô grozzer heres chraft,
Dâ meins hern garels ritterschaft
Mit den von rivelâncze striten.
Mit unverzaegleichen siten
Choem ekunaver an der zeit
Mit seinem vanen in den streit.
Er want beiagen dâ den sig.
Al die seinen < chanadich>
Begunden rueffen an der stunt.
Gareln wart dâ chumber chunt.
Er unde sein werde man
Wurden hinder sich getân.
Von rivelânze der werde helt
Ardan, der degen aeus erwelt,
Der het ê grozzen schaden genomen,
Waer im niht ze helf chomen
Ekunaver, der reiche,
Er het sicherleiche
Alle sein er verlorn.
Ardan, der chuenich wol geporn,
Wart maenleich errettet.
Den oerssen wart gepettet
Mit manegem edeln toeten,
Die ser wâren verschroten.
Der lag sô vil ûf dem plân,
Swa deu mueden chastelân
In dem streit rue wolten pflegen,
Vil manich gezimirter degen
Wart dâ der oersse under straeu,
Weder graz noch haew,
Dâ wart in lueczel mit gestraeut,
Swelch oersse von den wunden daeut,
Daz wolt ûf den edeln tôt ligen,
Sô si in dem streit nider sigen.
Garel unde die seinen,
Die liezzen daz wol scheinen,
Daz si wâren unverzagt.
Si werten sich, sô man sagt,
Mit vil maenleichen siten,
Doch wurdens hinder sich geriten
Mit hurte, daz ir aller schar
Choemen zue ein ander gar.
Ekunaver, der reiche,
Choem sô chreftichleiche
Mit vollem poynders hurte dar,
Daz er vreunde unde veinde schar
Mit hurte zesammen pracht.
Sô snelleich er gacht
Mit seiner grozzen heres chraft,
Dâ von ir paider ritterschaft
Gar zesammen wâren choemen.
Von seinem poynder, hân ich vernoemen,
Mocht wol al daz velt erwagen.
Nû hoert ouch von dem streit sagen,
Wie dâ wart gevochten
In ein ander gevlochten
Deu veinde in der vreunde schar,
Die sach man pei ein ander gar
Mit groezzen noeten ringen,
Hurten unde dringen,
Slahen unde stechen.
Ekunaver wolte rechen,
Daz man in gesuechet het
Dâ haime . der streit al stille stet
ûf einem pluemen varben plân.
Dâ wart vil manich werder man
Von dem oersse toet gevalt,
Si waeren iunch oder alt,
Die rungen dâ mit noeten grozz.
Daz pluet den gruenen chle begoz,
Daz von laeuten unde von oerssen ran.
Garel unde sein man,
Die leideten sich sô ser
In dem streit, daz in ir er
Niemant moechte gewinnen an.
Aus galis der vürste gilân
unde der herczog von pergalt,
Die duerch riten mit gewalt
Von yserterre dez chuenigez her,
Swie doch mit maenleicher wer
Waz der chuenich angenis.
Vil manegen loebleichen preis
Het er beiaget mit seiner hant.
Der hochgelobt wigant
Waz gar aller schanden par.
Nû nam der edel rîter war,
Daz der vürst gilam
Vil manegem daz leben nam.
Daz muet den degen wol geporn,
Er nam daz oersse mit den sporn
unde cherte gein dem chuenen man.
 <
Du hast mir schaden vil getân
An meinen mannen, daz ist ein nôt.
Ich muezz darumbe geligen toet,
Oder ich gerich mein herczenlait
An dir, degen unverzait .>
Sô sprach der chuenich angenis.
Gilam, der degen gurtis,
Sprach: < ir wert wol gewert
Dez ewer wil an mich gert .>
Dâ wart von swerten grozzer chlânch.
Ietwederr vor den seinen dranch
Mit vil ungefuegen slegen.
Angenis, der werde degen,
Slueg alsô chreftichleichen
ûf gilam, den ellens reichen,
Daz daz vewer aus dem helm spranch.
Vil manegen ungefuegen swanch
Enpfiench von seiner werden hant
Gilam, der vürste wert erchant.
Angenis, der degen wert,
Slueg mit heldez chraft daz swert
Gilamen durch den helm sein,
Daz die vewers vanchen gaben schein,
Recht alz der helm waer angezunt,
unde daz er wart ein lueczel wunt.
Dâ von der helt erzuernet wart,
Gilam, der degen ungespart,
Slueg dem chuenich einen slag,
Daz im daz haubet sein gelag
unde der schilt ûf der erde.
Von dem oersse viel der werde.
Daz waz ein chlaegleicheu nôt.
Suest gelag der werde chuenich toet,
Angenis, der degen unverzagt,
Von dem deu aventewer sagt,
Daz er ganczer tugende pflag
Uentz an seinez endez tag.
dô der chuenich waz toet gelegen,
Ob im wart manich werder degen
Pedew erslagen unde wunt.
Die seinen an der selben stunt
Rachen in vil maenleich.
Gilam, der edel vürst reich,
unde der herczog von pergalt
unde gerhart, der degen palt,
Die drei pflagen einer schar.
dô gilam, der degen chlar,
Angenis, den chuenich, slueg,
Dâ wart vil manich rîter chlueg
tôt gevellet ûf den sant.
Gerhart, der degen wert erchant,
Vil manichen helt versert.
Mit seiner rot er chert,
Dâ angenis geselleschaft
Mit vil maenleicher chraft
Striten pei ir vanen prait.
Gerhart, der stolcz helt gemait,
Mit den seinen chert dar.
Der unverzaget helt nam war
Dez, der den vanen vuert.
Mit den sporn er an in ruert
unde slueg im einen soelhen slag,
Dâ von der vane dâ nider lag
unde daz er von dem slag lag toet.
dô hueb sich iamer unde nôt,
Dâ ir vaener waz gelegen.
Dez wart vil manich werder degen
Erslagen in vil churczer stunt
unde ouch vil maneger ser wunt,
Wan si ir trost heten verlorn
An ir hêrren hoch geporn.
dô in der van nider gelag,
Vil maneger dô der vlucht pflag,
Wan si enwesten, war si solden
Sich bechobern, dâ von si dolten
Pedeu schaden unde lait.
Dâ muest manich degen unverzait
Vliechen, der ungern vloch.
Von pergalt der vane vil hoch
Ob dez vürsten schar swebt.
Retan nach preise strebt,
Er unde alle sein man.
Gerhart unde gilân,
Die chunden veinde wenich sparn,
Man sach si vechten vor den scharen
Zwen chuenen helden vil geleich.
ouch het der lântgrave reich,
Er unde sein werde man,
Den sich vil nach erstriten an
Dem starchen chuenich helpherich
Von nasseran, der vil loebleich
Manegen hochen preis beiagt.
Maenleich unde unverzagt
Streit der vürste aeus argentin,
Er unde die gesellen sein.
Deu wert degen alle sant
Man genendichleichen vant,
Man sach die helt vechtens pflegen.
Helpherich, der starch degen,
Wert wol sein er.
Dâ wart gestriten ser.
Helpherich, der starche, slueg
Tyeffer wunden gar genueg,
Dâ von vil maneger vlos den leib,
Den pedeu chint unde weib
Dâ haim chlagten ser.
Der iunge degen her,
Chlaris, der vürste, nam dez war,
Daz helpherich, der degen chlar,
Der hêrren chuenich von nasseran,
Im het schaden vil getân
In dem streit an seinem her
unde daz er mit maenleicher wer
Mit slegen duerch die poynder prach.
Chlaris, der iunge vürste sprach:
 <
Owe, waz diser aine man
Uens heut hât schaden getân
Mit sein eines ellen.
Meiner mac unde meiner gesellen
hât er mit tôt sô vil gevalt,
Mir muezz benamen der degen palt
Gelten mein werde man,
Die ich von im verloren hân,
Oder ich muezz tôt von im geligen.
Solt er uens allen an gesigen,
Daz waer ein wunderleich geschicht .>
Hie mit saumt er sich niht,
Daz oersse er mit den sporn nam,
Hurtichleichen rait er dan
Duerch die schar mit starchen slegen,
Dâ helpherich, der werde degen,
Vil manegen het tôt gevalt.
Chlaris, der iunge vürste palt,
unde helpherich von nasseran,
Die ranten paide ein ander an
Mit den swerten veintleich.
Helpherich, der chuenich reich,
Waz starch unde manhaft
unde pflag sô gueter ritterschaft,
Daz im niemant vollen streit
Moecht gegeben pey der zeit.
Doch pracht im streitez vollen gelt
Chlaris dez tagez ûf daz velt.
Chlaris unde helpherich
Mit starchen slegen veintleich
Choemen si ein ander an.
 <
Du muest mir gelten mein man>,
Sprach chlaris, der werde degen.
Man sach von ir paider slegen
Daz vewer aus den helmen prehen.
Ez getorst ein zag niht gesehen
Einen sô veintleichen streit.
Chlaris ein wunden weyt
Slueg dem chuenige helpherich.
dô choem im genendichleich
Die seinen ze helf an der stunt.
dô si ir hêrren sahen wunt,
Daz waz in allen swaer.
Helpherich, dem degen maer,
Wart geholfen von der nôt.
In hiet der iunge vürst toet
Geslagen in dem streit,
Wan daz im ze rechter zeit
Ze helf choemen sein man
unde vuerten in mit gewalt dan
Von dem iungen helt aus argentin.
Helpherich unde al die sein
Wurden umbe getân.
Von nasseran dez chuenigez man
Sach man vluechtichleichen
Von dem streit entweichen.
dô helpherich, der chuenich, wart wunt,
Amurat hueb an der stunt
Sein chrie sigeleichen an,
Er unde alle sein man,
 <
Turtuse> si schriten alle.
Mit dem selben schalle
Wart helpherich gesiget an.
Seiner mac unde seiner werden man
Wart im vil verseret,
dô er den rukke cheret.
Rubert, der chuenich von gandin,
Ritterleich unde al die sein
Striten an zaghait.
Dâ geschach vil manegem weibe lait
An ir augen waide
Dez tagez ûf der heide.
Von anferre deu ritterschaft,
Die sach man mit heldez chraft
In dem streit ringen,
Hurten unde dringen,
Mit swerten slahen unde mit chaeulen
Tyeffe wunden unde grozze paeulen.
Von gandin der chuenich rubert,
Der aeus erwelt degen wert,
Dem waz der seinen sô vil erslagen,
Daz ich der zal niht chan gesagen,
Wan die von anferre striten
Mit sô maenleichen siten,
Dâ von der chuenich von gandin,
Er unde alle die sein
Muesten schaden enpfahen.
Man sach nach preise gahen
Von anferre die vürsten wert.
Von gandin chuenich rubert,
Swie grozz waz seinez heres chraft,
Er enmochte doch niht sigehaft
Werden an dem minnern her.
Die vürsten warn wol ze wer,
Die dez vanen pflagen,
Dâ inne die chron lagen.
Elimar, der reiche,
Vil genendichleiche
Den vanen in dem sturm truech.
Starch unde maenleich genueg
Waz elimar, der degen palt.
Den helt sach man mit gewalt
Duerch manich schar prechen.
Mit slahen unde mit stechen
Wert sich vil maenleich
Rubert, der chuenich reich.
Er unde alle die rîter sein
Begunden rueffen < gandin>.
Si wanden, si solden hân gesiget.
Der streit vil wol noch geleich wiget,
Wan deu werde ritterschaft
Wert sich mit maenleicher chraft,
Die von anferre in daz lânt
Deu chueniginne het gesant.
Die sach man schoen streiten
unde mit gewalt reitten
Duerch die poynder, swa si gerten.
Der chlânch von den swerten
Waz vil grozz ueber al daz her.
Noch vacht mit maenleicher wer
Eskilabon gein der ueber chraft.
Sich bechobert wol deu haidenschaft
Von der helfe, die in pracht ammilot.
Dâ dolt chumber unde nôt
Von belamuent deu ritterschaft.
Tyofabir mit heldez chraft
Sich werte unde alle sein man.
dô helpherich von nasseran
Entwaich von dem streit wunt,
dô choem ze helfe in an der stunt
Ammurat unde chlaris.
Eskilabon, der degen weiz,
Het dez sigez nach verpflegen.
Er unde tyofabir, der degen,
Die wâren in vil grozzer nôt.
Si het der herczog ammilot
In vil grozzen chumber pracht,
Wan der degen wol geslacht,
Chlaris, der vürste aeus argentin,
Ritterleich unde al die sein
In choemen ze helf zue geriten,
Si waeren anders ueber striten.
Ammurat, der lântgraf reich,
Der edel vürst loebleich,
Gachte mit seinem vanen dar.
Er nam dez vil rechte war,
Wa ammilot, der vürste, streit
Under seinem vanen prait
Gein dem von merchanie.
Si hueben an ir chrie
Duerch choverunge < belamuent>.
Nû choem ze helfe in an der stunt
Ammurat mit heldez chraft.
Ammilotez ritterschaft
Enphiengen schaden dâ genueg.
Der ammilotez vanen trueg
In dem sturme degenleiche,
Den slueg der lântgrave reiche
Amurat mit seiner hant,
Daz der chuene wigant
Verhawen viel ûf den chle.
Von wunden wart vil manegem we.
ouch wart gevalt vil maneger toet,
dô der van mit der rosen rot
In dem streit wart gevalt,
Eskilabon, der degen palt,
Mit unverzagtem muet strait.
Von chalde der van prait
Dannoch hoech swebet.
Eskilabon dar strebet
Mit vil ungefuegen slegen.
Oygeones, der werde degen,
Der die panir mit den poygen vuert,
Wakerleich ruert
Die hende unde sein geselleschaft,
Die hiwen mit gewaltez chraft
Ein lukchen under der heiden vanen.
Eskilabon begunde manen
Die seinen unde cherte dan,
Dâ salatrias, der werde man,
Wol vacht gein der christenhait.
Eskilabon mit hurte rait
Gein dem chuenige reiche
Von chalde, der vil ritterleiche
Het vil manegen preis beiagt.
Maenleich unde unverzagt
Ranten si ein ander an,
Die zwen muetez reiche man.
Von belamuent eskilabon,
Der manegen preisleichen loen
Het beiaget mit seiner hant,
Der aeus erwelt wigant
Slueg den chuenich salatrias,
Daz er viel toter ûf daz graz.
dô daz die seinen sahen,
Si begunden dar gahen
unde wolten im geholfen hân.
Dâ wart vil manich werder man
Ob dem chuenige salatrias
tôt gevellet ûf daz graz.
Der edel chuenich von chalde,
Dez toet tete manegem herzen we.
An im lag manhait unde iugent,
Trewe unde rechteu tugent,
Chaeusch, zucht unde milt.
Sein hercze nie bevilt
Ritterleicher wirdichait,
Sein hant vil manegen preis erstrait,
Sein leib waz wol ze chlagen.
Ich het eu vil ze sagen,
Waz der wol gelobt man
Hoher êren gewan,
Wan daz ich vor unmuezze enmac.
dô der werde chuenich gelag
Von eskilabon, dem helde, toet,
Dâ von sich iamer unde nôt
Hueb dâ haime in seinem lânde.
Die chuenen wigande
Vachten hie an zaghait.
Oygeones, der unverzait,
Benemias unde alexander,
Vloris unde liander
unde ander ir geselleschaft
Choemen mit maenleicher chraft
Under der heiden vanen gedrungen,
Dâ swert ûf si erchlungen.
Alrerst gienc der streit entwer.
Ir werder goet iupiter,
Der in der heiden vanen lag,
Ein rîter, der dez vanen pflag,
Den slueg der degen benemias,
Daz er viel toter ûf daz graz.
dô der van wart ervalt,
Ir herzaichen wart erschalt,
Si begunden rueffen < belamuent>.
dô muest entweichen an der stunt
Der herczog ammilot.
Pedeu wunt unde toet
Waz im der seinen worden vil.
Dicz hert nitspil
Waz noch unverendet gar.
Dez chuenigez ekunavers schar
Streit noch unbetwungenleich
Mit garel, dem degen ellens reich.
Ekunaver, der degen her,
Mant die seinen ser.
Er sprach: < ir helde unverzait,
Ir rechet laster unde lait
Mit vil willichleicher hant
An den, die uens in disem lânt
Grozzez laster habent getân.
Meiner mac unde meiner werden man,
Der ist mir vil gelegen tôt.
Nû helfet mir die selben nôt
An den veinden rechen
Mit slahen unde mit stechen .>
Alsô sprach der chuenich reich.
Ekunaver ritterleich
Mit slegen duerch die poynder prach.
Vil grozzer schad von im geschach,
Wan er mit seiner werden hant
Vil manegen chuenen wigant
In dem streit valt.
Suest strait er mit gewalt,
Daz im niemant vollen streit
Mochte gegeben pei der zeit.
Nû het ouch mein herr garel,
Der ellens reiche degen snel,
Ze paiden siten gevalt
Umb sich dez volchez ungezalt
Mit dem gueten swert sein,
Daz im der chuenich albewin
Gab . swa er daz hin slueg,
Swaz der man an im trueg,
Daz vrumt im harte chlaine.
Horn, stal, eisen, paine
Snait daz swert al geleiche,
Daz der degen ellens reiche,
Garel, der edel reke trueg.
Hey, waz er tieffer wunden slueg
Mit dem gueten swerte.
Swar er daz eke cherte,
Dâ moechte niht vor gestan.
Ekunaver den chuenich ardan
Het in dem streit vunden
Mit einer starchen wunden,
Die im mein herr garel slueg.
Er het schaden ouch genueg
Genomen an seinen werden man.
Ekunaver den chuenich ardan
Wolte rechen an der stunt,
dô er in sach sô sere wunt,
Daz waz im harte swaer.
Ekunaver, der lobewaer,
Sprach hincz im: < du solt mir sagen,
Wer dir die wunden habe geslagen.
Daz wil ich rechen sicherleiche .>
Alsô sprach der chuenich reiche.
dô ardan ekunavern sach,
Zue dem chuenige er dô sprach:
 <
Der mir den schaden hât getân,
Der ist vür war der chueniste man,
Den ich noch ie hân gesehen,
Dez wil ich im mit warhait iehen.
Ich pruefte wol sein wappenchlait,
dô ich zer tyost gein im rait.
Sein zimirde, deu ist reiche,
Sein helm ist maisterleiche
Geziret mit einer chrone.
Nach wirdichleichem lone
Chan der helt wol werfen.
Solt ich von im sterben,
Ich wolt im doch der warhait iehen,
Sô chuener helt wart nie gesehen,
Sô der ist, der mir die wunden slueg.
Sein schilt ist pla, den er dâ trueg,
Dar ûf ein weizzez pantel,
Daz waffen trait der degen snel.
Sein helm, sein guersit ist al pla,
Von vewer roter varbe al dâ
Luechten dar aeus stern.
Man moechte in sehen gern,
Dâ man niht angest soelte hân
ûf den selben werden man
unde welt ir niht erwinden,
Ir welt den degen vinden,
Sô wartet einez vanen weyt,
Daz ist ein plâncher sameit,
Dar inne von zobel ein pantel,
Dâ vindet ir den degen snel .>
Der chuenich ekunaver sprach:
 <
Swaz mir laidez ie geschach,
Daz chuemt von den schulden sein.
Ez ist garel, der veint mein .>
Den wunten chuenich ardan
Hiez er zen herbergen dan
An seinen gemach reiten.
Man hort an allen siten
Deu swert vil laut erchlingen
unde vewer aeuz helmen springen
Von vil ungefuegen slegen.
Ekunaver, der werde degen,
Suechende in den streit rait,
Wa er den stolczen helt gemait,
Garel, den degen, vunde.
In vil churczer stunde
Sach er den vanen gegen im choemen,
Alz ich daz maer hân vernomen,
Mit dem reichen pantel.
Der ellens reiche garel
Verre vor den seinen strait.
Swaz im der veinde wider rait,
Die valt er nider ûf daz lânt
Mit seiner ellenthaften hant.
Alz in ekunaver ersach,
Er rant in an unde sprach:
 <
Ir arnet al mein herzenlait.
Vil manegen rîter unverzait
hât mir erslagen ewer hant.
Darumb muezet ir mir ein pfant
Geben, daz iuch rewen mac,
Oder ich wil vür disen tag
Niemer mer werden wert .>
Mit ellen hueb er ûf daz swert
unde slueg mit chreften ûf den helt.
Garel, der degen aeus erwelt,
Zue dem werden chuenige sprach:
 <
Swaz eu von meiner hant geschach,
Daz ist allez ein niht
Dâ wider, daz eu noch geschicht.
ê ich von hinnen cher,
Ir muezet artus sein er
Lazzen, mac ich euchs erpiten .>
Mit unverzaegleichen siten
Ietwederr ûf den andern dranch.
Dâ waz von swerten grozzer chlânch,
dô die zwen hauptman
Mit streit chomen ein ander an.
Ekunaver, den reichen,
Sach man ritterleichen
ûf gareln slahen manegen slag,
Den er doch harte ringe wag.
Er mochte sein niht versneiden,
Elleu waffen muezten meiden
Den helm, den schilt, daz guersit.
Garel ein wunden weit
Dem chuenige ekunaver slueg
Duerch den helm, den er ûf trueg,
Daz in daz pluet gar begoz.
Garels chraft waz sô groz,
Der het wol zwelf manne chraft,
Dez wart er dike sigehaft.
Dez half im wol daz vingerlein,
Daz im gab albewin.
Dar zue half im wol daz swert,
Dez ekke wâren alsô wert,
Dâ vor mochte niht gestan.
Dar zue het der degen an
Ein harnasch, daz nie swert versnait.
ouch waz der degen unverzait
Ein rîter guet in streitez nôt.
Dez lag von seinen handen toet
Vil manich chuener wigant.
dô dez grozzen schaden enphant
Ekunaver, daz er waz wunt,
dô wart der degen an der stunt
Vor zorn grimmichleich gemuet.
ûf gareln slueg der helt guet
Vil manegen slag sô chreftichleich,
unde waer garel, der ellens reich,
Sô wol gewaffent niht gewesen,
Er moechte unsanft sein genesen
Von dez werden chuenigez hant.
dô ekunaver, der wigant,
Wart inne, daz sein guet swert mait
Meinez heren garels wappenchlait,
Daz wart im harte swaer.
Nû gedacht der degen maer:
 <
Ich wil versuechen, ob ich chan,
Ob ich disen chuenen man
Von dem oersse moechte pringen.
Ich wil mit ringen
An im mein hail versuechen paz.
Ich hân wol erfunden, daz
In mein swert niht gewinnen chan .>
Mit hurte rant er an den man
unde umb vie den starchen helt.
Er wolt den degen aus erwelt
Mit ringen hân betwungen.
In daucht, im waer gelungen,
dô er begraif den werden degen.
Garel chunde ouch ringens pflegen.
Sein chraft waz gein im gar ein wint.
Er zukcht in alz er waer ein chint
Aus dem satel unde lait den starchen man
vür sich ûf sein chastelân.
Alsus viench er den werden man
unde vuert in mit gewalt dan
Einhalb aus dem streit.
dô er chom an die weit,
Dez werden chuenigez an der stat
Er zwelf rîter hueten pat.
Die under wunden sich sein zehant.
Si namen von dem wigant
Helm, schilt unde swert.
dô vuerten si den degen wert
Von dem streit ueber velt
In meinez hêrren garels gezelt.
Dâ behielten si in uencz an die zeit,
Daz ein ende nam der streit.
dô garel den chuenich gevie,
Nû hoert, wie ez dô ergie.
Sein werde man,
Die wolten in erloeset hân
Mit streit, dez mochte niht geschehen.
Man mocht alrerst streiten sehen
Von seiner massenie wert erchant.
Die werten ir er unde ir lânt,
Alz guet rîter solden,
Wan si niht enwolten
Hinder sich entweichen einen vuez.
Si taten in dem streit puez
Dez lebens manegen rîter snel.
Nû waz der werde garel
Wider zue dem streit choemen,
Der het grozzen schaden genomen
An seinen mannen, daz waz im lait.
Mit slegen er duerch die poynder rait
Under ekunavers vanen.
Er begunde alle die seinen manen,
Daz si nach dem sige rungen.
Ritterleich si drungen
Nach ir hêrren mit ir vanen prait.
Garel vor in mit hurte rait.
Sein sleg mit chreften gaben schal.
Vor im viel manich helt ze tal
Von dem oersse ûf daz graz,
Der vil ser verhawen waz.
Dâ wart ein michel dringen
unde von swerten grozzez chlingen,
dô die vanen paide
Zesammen ûf der heide
Choemen hurtichleich gevarn
Ietwederhalb mit grozzen scharn.
Dem vanen mit dem pantel,
Dem volget manich rîter snel.
ouch vür mit maenleichem site
Dem vanen manich rîter mit,
Dar inne der greiffe swebet
Dem geleich, alz ob er lebet.
Von chanadich die vürsten reiche,
Die werten sich vil ritterleiche.
Swie in waz missegangen,
Daz ir hêrre waz gevangen,
Dâ wider wolten seine man
Vil gern ein pfant gewunnen hân.
Daz wart versuechet genueg.
Garel ir in dem streit slueg
Sô vil, daz ez belaib an zal.
Dâ waz wueffen unde schal
unde von storie groz gedranch.
Vil maneger an seinen danch
Von dem oersse wart gevalt.
Garel, der maer degen palt,
Mit hurte choem gedrungen,
Dâ vil swerte ûf in erchlungen
Under ekunavers vanen prait,
Manich rîter unverzait,
Die vueren dem selben vanen pey.
Garel, der degen valschez vri,
An den selben ruerte,
Der den vanen vuerte
unde valt in nider ûf daz lânt,
Garel, der zir wigant,
Mit einer tieffen wunden.
dô muestens an den stunden
Entweichen, die von chanadich.
Garel ervacht al dâ den sig.
Garel unde sein man
Die hueben sigeleichen an
unde schriten < nantez> alle.
Mit dem selben schalle
Wart umbe gechert daz grozze her,
Daz mit maenleicher wer
Pracht ekunaver, der chuenich reiche,
Zue dem streit ritterleiche.
Die sach man nû entweichen
Mit schaden vollichleichen,
dô in der van wart gevalt,
Dez engalt vil manich degen palt.
Werleichen vluehen si dô dan.
Hoch meins hern garels van
Ob seiner schar swebt,
Recht alsam ez lebt,
Sach man dar inne ein pantel glesten.
Die chunden von den gesten
Wurden umbe getân.
Aeus galis der vürste gilân
Seinen vanen ûf werffen hiez.
Retan, der vürste, niht enliez,
Er iaget mit seinem vanen nach.
Dem edeln vürsten waz ouch gach,
Gilam, dem degen chuene,
Aeus seinem vanen gruene
Erschain ein lew gold var.
 <
Galis> rief dez heldez schar.
Der helt von rivirs gerhart
Mit den seinen ûf der vart
Mit lauter stimme nach iagt.
Eskilabon, der unverzagt,
Der iaget snellichleiche.
Der degen ellens reiche,
Tyofabir, der schanden vrie,
Der begunde < merchanie>
Rueffen unde alle sein man.
Dez werden garels van
Waz pei den veinden staetichleich.
Vil manich degen ellensreich
ûf der vluecht erslagen wart.
Man sach ouch ûf der nach vart
Den vanen mit der chrone
Pey den veinden schoene.
Man horte dâ manegen grozzen schal,
Vil vremder chrie dâ erhal,
dô deu entschumphentewer geschach.
ouch sach man ûf der vluecht nach
Vil panir unde vanen gahen.
Wuergen, slahen, vahen
Sach man dâ manegen werden man.
Alsô vluhen si dô dan
Uentz an den vuert, dâ het sich
Bechovert der chuenich helpherich
unde der chuenich ardan,
Von rivelâncz der werde man,
unde von gandin der chuenich rubert
unde ammilot, der degen wert.
Die hielten an dez wazzers vluet
Mit unverzagtem muet.
Si wolten gern pringen dan
Ir mac unde ir werde man.
Suest hielten deu chuenig reich
Pey dem vuerte werleich
unde hulfen manegem aus der nôt,
Der dâ waer gelegen toet,
Der von in errettet wart
ûf der vluechtichleichen vart.
Die sô ser wâren wunt,
Daz si an der selben stunt
niht moechten wol gestreiten,
Die hiez man ueber reiten,
Daz si der veint dâ icht enpiten,
Die mit maenleichen siten
Iagten nach an zaghait.
Vil manich wunter rîter rait
Vluechtich ueber daz wazzer dan.
Nû choem eskilabones van
Vor den andern verre her geiaget
unde tyofabir, der unverzaget.
Dez van waz ouch herfuer genomen.
Die mit den poygen wâren choemen
Vor dem vanen an die ritterschaft.
Dâ wart vil maneger schadhaft
Pei dem wazzer an dem vuerte.
Nû choem mit poynders hurte
Garel mit seinem vanen prait.
Pey dem aller naechste iait
Gilam, der edel vürst palt
unde der herczog von pergalt.
Den vanen mit der chrone,
Den sach man chomen schoene
An die veinde ritterleiche.
Von turtuse der lântgrave reiche
unde der vürste aus argentin,
Chlaris mit dem vanen sein,
Die iagten snelleich nach.
Gerhart von rivirs prach
Die ersten luken duerch die schar.
Nû choem ouch hurtichleichen dar
Elimar von anferre.
Von gandin der vürsten hêrre,
Rubert, der chuenich reiche,
Vil vermezzenleich
Elimar, den vürsten, slueg,
Der von anferre den vanen trueg,
unde valt in von dem oersse toet.
Ein vürste, der hiez elinot,
Zukcht den vanen gahez wider,
Der lag lânger niht dâ nider,
dô elimar, der werde degen,
In dem streit waz gelegen
Von dem werden chuenich toet.
Nû wart gerochen deu selbe nôt
Von seinen schar genozzen seit,
Die sluegen manege wunden weit.
Rubert, der chuenich von gandin,
Enphie grozzen schaden unde al die sein.
Dâ waz iamer unde nôt.
Dez werden elimares toet
Wart wol gerochen an der stunt.
Pedew erslagen unde wunt
Wart dâ manich rîter wert.
Von gandin der chuenich rubert
Mueste in den vurt entweichen
Mit schaden vollichleichen,
Wan im der seinen waz erslagen,
Ich hoert deu aventewer sagen,
Sô vil, daz ez belaib an zal.
die von anferre daz wal
Behabten mit gewalt.
Dâ wart vil manich degen palt
In dem wag ertrenchet
unde an den grunt gesenchet.
Von rivelânze ardan,
Er unde alle sein man
Heten vliechens sich bewegen.
Helpherich, der werde degen,
Muest in den vuert entweichen
unde doch unlaesterleichen,
Wan er mit seiner manhait
Vil manegen rîter unverzait
Von den veinden loeste dan.
Suest streit der hoch gelobt man
Vil maenleich, swie er waer wunt.
Nû choem ouch an der selben stunt
Mit vil maenleicher chraft
Oygeones unde sein geselleschaft
In den vuert gedrungen.
Lazza chlingen, wie dâ chlungen
Deu swert den helden an der hant.
Dâ wurden liechte ringe entrant
Von vil nitleichen slegen.
Nû choem der ellens reich degen
Garel gehurtet in den vuert.
Gilam mit seinem vanen ruert
In den vuert, dez lag vil maneger toet.
Daz wazzer wart von pluet rot.
Von dem streit an der enge
Sich hueb ein groz gedrenge.
ê si gefluechen duerch den wag,
Vil manich helt dâ toet lag,
Der doch wol waz ze chlagen.
Ich het eu vil ze sagen,
Waz wunders in dem vuert geschach.
Garel mit seinem vanen prach
Duerch den vurt an daz lânt,
Dâ helpherich, der wigant,
Het wider geworfen maenleich
unde ammilot, der vürst reich
unde der chuenich rubert.
Si beschutten manegen rîter wert,
Der dâ beliben muest sein.
Dâ tete vil maenleich ellen schein
Von rivelânze ardan.
Helpherich, der starche man,
Waz durch seinen helm versniten.
Mit vil maenleichen siten
Wert sich der chuene man.
Garel den chuenich ardan
Het ouch ê verseret,
Dez schad wart gemeret.
Garel mit poynders hurte
An den chuenich ruerte
unde slueg den chuenen wigant
Mit seiner ellenthaften hant
Duerch den schilt unde duerch den halsperch,
Swie vest daz staelein werch
Waer, daz er an im trueg,
Daz in dez schaden dauchte genueg,
Den er dâ het gewunnen.
Moecht er im sein entrunnen,
Daz het er gerne getân.
Garel, der vil chuene man,
Den chuenich mit zwain wunden viench.
Nû hoeret, wie ez dô ergiench.
Helpherich unde rubert
unde ammilot, der degen wert,
Die muesten nû entweichen
unde doch unlaesterleichen,
Si cherten dike werleich.
Von nasseran helpherich,
Dez lob vor schanden waz bewart,
Den ergacht von rivirs gerhart
ûf der vluecht an der stunt,
Wan daz der edel chuenich waz wunt,
Sô het er sich dez wol erwert,
Daz im der preis niht waer beschert,
Daz er in vienge mit gewalt.
Nû het der maer degen palt
Sich erpluetet unde erstriten,
Iedoch mit maenleichen siten
Slueg er daz swert vil ungespart
Dem werden degen gerhart
Duerch den helm an den stunden,
Daz im von der wunden
Ein pach vloz unde daz der helt
Gerhart, der degen aeus erwelt,
Vil ser zuernen began.
Helpherich von nasseran,
Den viench der helt an der stunt.
Si wâren paid ser wunt.
dô helpherich, der chuene man,
Von den seinen wart gefueret dan,
Die waeren im gern ze helf choemen,
Dez wart vil manegem dâ benomen
Daz leben in vil churczer zeit.
Mit schaden endet sich der streit.
Eskilabon unde gilân
unde tyofabir, der werde man,
unde der herczog von pergalt,
Die cherten umb mit gewalt
Rubert, der chuenich von gandin,
Er unde alle die sein
Muesten vliechen, dez twanch si nôt.
Den herczogen amilot
Chlaris, der vürst aeus argentin,
Umb cherte unde alle die sein.
Dâ wart deu tschumphentewer prait.
Den veinden aller naechste iait
Der aeus erwelt garel.
Den vanen mit dem pantel
Sach man iagen schoene.
Den vanen mit der chrone
Der vürsten von anferren,
Den sach man pei ir hêrren
Aller naechste den veinden nach.
Eskilabonez vanen man sach
Die veinde snelleich iagen.
Vil ungeleich einem zagen
Iait der vürste gilân
unde von pergalt der werde man
unde der lântgrave reiche,
Von turtuse der maenleiche.
Chlaris iaget ouch ûf der vart
unde von rivirs gerhart
unde ouch der degen tyofabir.
Ir suelt daz gelauben mir,
Dâ waer pfandez vil bestan,
Waeren irew chastelân
niht sô mued gewesen,
Sô waer dô pfandez aeus gelesen
Vil, wan daz deu oersse niht mer
Moechten . dô der chuenich her
Garel den sig het erstriten
unde in die veinde wâren entriten,
Die dâ entrinnen moechten,
unde in niht mer entochten
Deu oersse von der arbait,
Alz mir deu aventewer sait,
Garel, der degen, an der stat
Die vanen wider cheren pat.
Dâ wart niht verrer nach geiaget,
Si zogten wider, sô man saget.
Eskilabon, der hoch geporn,
Der pliez sigeleich ein horn,
Daz ez ueber al daz her erhal.
Ueber daz wazzer ûf daz wal
Chertens alle gemain.
Etesleichez vröud waz chlain,
Der sein vreunde het verlorn,
Sô het ouch maneger vröud erchorn,
Dem dâ waz wol gelungen.
Mit iamer waz betwungen
Vil nach daz her ueber al.
Si riten suechen ûf daz wal.
Sô vant der seinen prueder dâ,
Der seinen vater anderswa,
Der vater seinen suen dâ pey,
Dez hercze wart vor vröuden vrei,
Sô vant der man seinen hêrren,
Dem muest ouch vröude verren,
Sô vant der hêrre seinen man,
Der moechte ouch iamer niht verlân.
Suest suechtens alle geleich,
Arm unde reich,
Ir mac, ir man, ir chuenne.
Dâ waz swacheu wuenne
In dem her ueber al.
Ir vreunde truegens ab dem wal,
Die si heten verlorn.
Vil manegen rîter aus erchorn,
Die in dem streit wâren erslagen,
Die hiez der werde chuenich tragen
Zue ein ander unde gepot dar zue,
Daz man si dez morgens vrue
Schoen scholt begrawen.
Die edeln wurden ûf gehaben,
Die si wolten vueren dan.
Der chuenich unde alle sein man
Wurden dez ze rat,
Wan ez waz nû sô spat,
Daz si niht moechten vuerbaz choemen,
Dâ wart herberg genomen
ûf daz pluet varbe wal.
Dâ lag mit chrancher vröuden schal
Daz her die nacht uentz an den tag.
Vil manegen reichen beiach
Namen, die daz solden nemen.
Die nemens wolt gezemen,
Die vunden grozze reichait.
dô sich daz her nider gelait,
Die nacht si schueffen ir gemach.
Dez morgens, dô der tag ûf prach,
Garel, der preis erchande,
Nach al den vürsten sande,
Die dâ mit chreften lagen
unde der roete pflagen,
Die choemen vür den wigant.
Mit den beriet er sich zehant,
Daz si herbergten anderswaer.
Daz velt waz mit toeten gar
Bestreut unde ouch von pluet naz.
Si muesten herbergen vuerbaz
Von dem wal an eine schoene stat.
Garel im gewinnen pat
Einen poten, den er sande dan
Hincz der chlause, dâ er het lân
Malseron unde charabin,
Zirdos unde den vettern sein.
Den enpot er seinen dienst dar,
Daz si ir trewen naemen war
An im, daz dient er iemer mer.
Im waer manich rîter ser
Wunt worden in dem streit,
Daz si in churczer zeit
Zue im choemen, daz hiez er si piten
Mit vil zuechtichleichen siten,
unde ir trewen an im gedaechten
unde die salben mit in praechten.
Im waer ir genaden nôt,
Ez waer wunt unde toet
In dem streit manich werder man.
Den poten pat er gahen dan.
Der pot straich dan . dô daz geschach,
Zehant daz her ûf prach
unde vueren an ein schoen stat.
Garel die wunten vueren pat,
Die toeten hiez er paren,
Die dez wert wâren,
Daz sis ze lânde vueren wolten.
Waz si iamers mit in dolten
Von chlaegeleichem laide.
Ueber die praiten heide
Zogten muezzichleichen dan
Garel unde sein man.
Si muesten samfte reiten.
Ez wart pei niemans zeiten
Ein streit gestriten sô herter mer.
Si vuerten manegen degen her,
Der ser waz verschroten
unde ouch vil manegen toeten,
Si muesten dester samfter varen.
Garel pat daz her bewaren
Den herczogen von argentin,
Daz er unde al die sein
Sicher waeren ûf den wegen.
Chlaris, der vil werde degen,
Pflag der nach huet unde sein man.
ûf einem pluemen varben plân
Waz nû herberge genomen.
dô si wâren ze gemach choemen,
unde sich daz her geleget nider,
Garel hiez im pringen sider
Die vürsten alle geleiche.
Die choemen zuechtichleiche,
Dâ si den chuenich vunden.
Der pat si an den stunden
Zuechtichleichen siczen.
Er sprach mit gueten wiczen:
 <
Ich hân duerch daz nach eu gesant,
Wir haben erstriten dicz lânt
unde den chuenich gevangen.
Daz ist alsô ergangen,
Daz uens goet hât geeret
unde unsern preis gemeret.
Ir sult mir geben ewern rat,
Seit ez sô darumbe stat,
Wie ich nû werfe oder var,
Daz stet an ewerm rat gar.
Mir chund die er niht sein geschehen,
Wan von ewerr helfe, dez muez ich iehen.
Ir habt an mir sô wol getân,
Daz ich vil gueten willen hân,
Daz ich ez iemer dienen sol.
Ich getraw eu noch gnaden wol,
Daz ir mir ratet mein er.
Ewers ratez unde ewer ler
Volge ich gerne sicherleiche .>
Von pergalt der vürste reiche
Sprach: < hêrre, ich wil eu raten daz,
Swer icht pezzers weiz, der rat eu paz,
Ir habt durch artuse nôt erliten
unde disen streit duerch in gestriten,
Dem antwurt in sein gewalt
Ekunaver, den degen palt.
Nemt dez chuenigez sicherhait.
Haizet eu dez sweren einen ait,
Daz er mit eu dâ hin var
unde vuert ouch mit eu dar
Von rivelânze den chuenich ardan
unde helpherich, den chuenich von nasseran.
Den vie von rivirs gerhart
ûf der vluechtichleichen vart
Einhalb dez wazzers, dâ vil werleich
Hielt der werde chuenich reich.
Pittet gerharten, daz er eu den man
Antwurte, daz ist guet getân,
unde pitet die vürsten reiche
Alle gemainleiche,
Daz si mit eu varen dâ hin.
Daz wirt an preis eu ein gewin .>
Der rat geviel dem chuenich wol.
Er sprach: < vil gern ich dienen sol
Ewern getreweleichen rat .>
Eskilabon, den helt, er pat
unde gilam, den wigant,
Daz si ir trewen waeren gemant
unde mit im gein pritanien riten
unde im die vürsten hulfen piten,
Daz si mit im vueren dar.
dô lobten im die werden gar,
Si vueren, swa er wolte varn
Mit ir streit mueden scharn.
Dez vröud sich her garel.
Ekunaver, der degen snel,
Hiez er pringen sa zehant
unde von rivelânze den wigant,
Ardan, den chuenich reiche.
Von nasseran helphereich
Gerhart, der degen palt,
In meins hern garels gewalt
Antwurt duerch sein pet.
Garel, der ie daz peste tete,
Hiez die chuenich pringen dar.
Ekunaver, der degen chlar,
Wart vür den werden garel pracht.
Si pat der chuenich wol geslacht
Zue im sitzen, daz geschach.
Mein herr garel dô sprach:
 <
Ekunaver, chuenich reiche,
Ir habt gelebt sô wirdichleiche
Mit êren her pei ewerr zeit,
Dez eu deu warhait volge geit,
Wan ewer lob, ewer hoeher nam
Ist vrei vor laesterleicher scham,
Ewer preis vil weiten ist bechant.
Nû pin ich her in ewer lânt
Mit meinen vreunden geriten
unde hân al hie mit eu gestriten.
Daz ist alsô ergangen,
Daz ir hie seit gevangen
unde den sig habt verlorn.
Edel rîter aeus erchorn,
Nû wil ich eu dez niht erlân,
Ir muezzt artuse ze puez stan,
Daz ir im sô vraeveleiche
Wider puet in seineu reiche.
Daz muet den chuenich vil ser.
Im geschach sô lait nie mer,
Sô daz ir in ziget valschait.
Ez waz ouch mir von herczen lait,
Wan artus ganze trewe hât.
Er geriet nie chainen valschen rat,
Alz er von eu wart gezigen.
Hiet ir die selben red verswigen,
Daz waer eu nû ze staten choemen.
Von ewerm poten wart vernoemen
Ewer potschaft al ze vraeveleiche.
Dez muezet ir den chuenich reiche
Dâ haim gesehen unde muezet sein
Sein gevangen ûf die trewe mein.
Dez wil ich von eu niht enpern .>
Der chuenich sprach: < ich muez geweren
iuch, swaz ir gepietet mir.
Doch getrawe ich eu wol, daz ir
An mir hoehet ewern preis>,
Alsô sprach der degen weiz,
 <
Wan ich tuen gern, swaz ir mich
Haizzet tuen, dez muezz ich
Eu volgen an meinen danch.
Ich pin an hohem muet chranch
Worden unde an vröuden gar.
Swaz ich noch leb meiner iar,
Sô muez ich iemer traurens pflegen.
Mir ist sô manich werder degen
In dem streit gelegen tôt,
Den ir trewe daz gepot,
Daz si mir dienten willichleich.
Nie chain chuenich wart sô reich,
Het er sô manegen werden man
Verlorn, alz ich verlorn hân,
Er mueste vröude sich bewegen
unde iemer herczenlaidez pflegen.
Dar zue ist mein maisteu nôt,
Ich vuerchte, daz vor lait sei tôt
Gloutite, deu chueniginne,
Deu ich von herczen minne
vür elleu weib, die weil ich leb.
Goet mir daz geluchke geb,
Daz si vor lait niht sterbe
Oder daz ir icht erwerbe
Deu chlag, daz si verliez den sin.
Ez waer mir an vröuden ein gewin,
Der ir sait, daz ich noch waer gesunt.
Daz tuet ir laider niemant chunt.
Dâ von vuerchte ich daz rain weib
Verliesen . zweu sol mir der leib,
Ob daz geschicht, nû enwelle goet.
Ich hân doch laster unde spot
unde herczen chumberz genueg .>
Garel, der stolcz unde der chlueg,
Der sprach zue dem chuenich reich:
 <
Her chuenich, welt ir getrewleich
Mir geben ewer sicherhait,
Sô wil ich iuch ûf ewern ait
Lazzen reiten, daz ir nach mir vart,
unde ewer zucht dar an bewart,
In daz artusez lânt .>
Darumb pot er sein hant,
Pedeu sein trewe unde seinen ait,
Daz er der verte waer berait.
Er wolte mit im reiten
unde wolte niht lânger peiten,
Swenne er gesaech deu chuenigin.
Daz lobt er pei den trewen sein.
Ardan unde helphereich,
Die gaben paide willichleich
Ir ritterleich sicherhait,
Daz si der verte waeren berait,
Sô si ir her gesanden
Haim zue ir lânden,
Si choemen in churczen stunden,
Sô si recht erfunden,
Waz si laeut heten verlorn.
Garel, der degen hoch geporn,
Nam dez ir trewe . dô daz geschach,
vür daz gezelt man choemen sach
Malseron unde charabin,
Zirdos unde den vettern sein.
Dem chuenig saget man maer,
Daz dâ chomen waer
Die risen . alz er daz vernam,
dô gienc der degen lobesam
Gein in unde enphiench vil minnichleich
Die vier risen . der chuenich reich
Tete in seinen chumber chunt.
Er sprach: < mir ist hie worden wunt
Meiner manne unde meiner vreunde vil.
Vil gern ich umb iuch dienen wil,
Daz ir mir deu machet gesunt .>
Malseron sprach an der stunt
Zue gareln, dem ellens reichen:
 <
Wir tuen vil willichleichen,
Swaz ir gepietet unde swaz ir welt .>
Dez danchte in der werde helt
Mit worten vleizzichleiche.
Garel, der ellens reiche,
Saget den risen an der stunt,
Waz im der vürsten dâ waz wunt.
Gilân, der degen wert erchant,
Wart gepunden sa zehant
Vil schoen unde wol bewart
unde von rivirs gerhart.
Die wurden schier gesunt
Von der salben chraft in churczer stunt.
Garel zue den risen sprach:
 <
Ez hât von wunden ungemach
Ekunaver, der chuenich reich .>
Er pat si zuechtichleich,
Daz si im sein wunden
Duerch seinen willen punden
unde zwain andern chuenigen reich,
Ardan unde helphereich.
Die wâren pede ser wunt.
Die risen vragten an der stunt:
 <
Ist ez alsô ergangen,
Ist ekunaver gevangen
unde helphereich von nasseran
unde der chuenich ardan,
Sô habt ir hoheu pfant beiagt.
Eu ist der saelden tag betagt,
Ewer degenhait ist worden schein.
Lat mich den lieben hêrren mein
Hailen>, sô sprach malseron,
 <
Duerch ewer wirdichait lon .>
Garel sprach: < mir ist niht lait
Duerch sein hoech wirdichait,
Ob er schier wirt gesunt .>
Ekunaver wart an der stunt
Gepunden schoen unde helphereich
unde ardan, der chuenich reich,
Von rivelânze der milte,
Den tugende nie bevilte.
Man bant si schoen . dô daz geschach,
Zirdos zue ekunaver sprach:
 <
Nû wizzet, hêrre, mir ist lait
Ewer vanchnuesse duerch ewer wirdichait
unde duerch ewer tugent manichvalt .>
Charabin, der degen palt,
Malseron, der starche helt
unde zirigon, der degen aeus erwelt
Chlagten dez chuenigez ungemach.
Ekunaver, der chuenich sprach:
 <
Got lon eu, daz eu mein ungemach
Ist lait . ob eu von mir geschach
Icht, daz beswaeret ewern muet,
Ich pit iuch, maeren helde guet,
Die weil ir bei mir geruechet sein,
Dez sult ir duerch den willen mein
unde duerch ewer zuecht vergezzen gar
Lauterleich an allen var .>
Die risen danchten im genueg.
Ekunaver, der degen chlueg
Von meinem hern gareln urlaub nam,
Helphereich tete ouch alsam
unde der chuenich ardan.
Si wolten ir mac unde ir man
Suechen ûf der walstat.
Garel ekunavern pat,
Daz er die werden toeten,
Die ser waeren verschroten,
Hiezze begraben al geleich.
Daz lobt im der chuenich reich.
Urlaub wart al dâ genomen.
Er pat si schier her wider chomen.
Daz lobten im die werden man.
Alsô riten si von dan
unde cherten rechte gein dem wal.
Chranch waz ir vrauden schal.
Dâ der streit waz geschehen,
Dâ moechten si ir vreunt sehen
Vil manegen ser verschroten.
Si suechten under den toeten,
Ob si icht der werden heten verlorn.
Ekunaver, der hoch geporn,
Sach vor im ligen einen schilt.
Der tugende reiche degen milt
Erchant wol deu wappen dran.
Er sprach: < owe, daz ich ie gewan
Den leib . wa ist der werde degen,
Der dez schiltez solt pflegen?
Disen schilt trueg der chuenich her
Von chalde . sein goet iupiter,
Der ist hie reichleichen an .>
Nû sahen si dort ligen den man,
Dem waz daz haubt ab geslagen.
Alrest dô begunden si chlagen
Von herczen chlaegleichen.
Ekunaver, der trewen reiche,
Hueb in aus dem pluet
Mit vil trawrigem muet.
Er sprach: < owe, salatrias,
Waz tugende an deinem leib waz,
Deu ist mit dir erstorben gar.
Hetest du genomen der taûfe war,
Sô waer dein toet vil chlaegleiche.
Dein leib waz ganczer tugent reiche,
Dein toet geit mir herczenlait.
Du waert ein degen unverzait,
Getrewe unde milt.
Dein hercze nie bevilt
Ritterleicher wirdichait.
Dâ von ist mir dein sterben lait .>
Suest truegen si den werden man
Von dem wal ûf den gruenen plân,
Den werden degen milt,
unde dachten in mit dem schilt,
Den trewen degen her.
Si riten suechen mer.
Helphereich, der wigant,
Den chuenich von yserterre vant
Ligen in dem pluet erslagen.
Ob dem hueb sich grozzez chlagen.
Ekunavers vröud waz verzert.
Er sprach: < mich hât der toet verhert
Aller meiner vröuden gar.
Ei, aeus erwelter degen chlar,
Vil werder chuenich angenis,
Wer sol nû deinen hohen preis
Er werfen, seit du pist erslagen?
Ich mac dich wol von schulden chlagen.
Du waert von hoher art mein mac.
Owe, daz ich niht toet gelag
vür dich, daz sei goet gechlait.
Dein preis, dein hoheu wirdichait
Waz sô hoch, sô lânch, sô weit,
Ich waen, niht pei diser zeit
In allen chuenich reichen
Dir ie man moechte geleichen
An milt unde an manhait.
Dein toet hât mir mat gesait
An vröuden iemer mere,
Getrewer degen her.
Zue wem sol ich nû haben trost?
Ich pin iemer unerlost
Von chlaegleichem ser,
Ich ueber winde niemer mer
Deinen tôt sicherleich .>
dô sprach der chuenich helphereich:
 <
Her chuenich, ir sult ze mazzen chlagen.
Wir wolten gerne mit eu tragen
Ewer chumberleich swaer,
Ob daz alsô waer,
Daz ez in icht mochte gefrummen.
Nû mac im niht ze staten choemen,
Swaz wir ob im wainens pflegen.
Wir süln disen werden degen
Tragen ûf den gruenen plân
Zue salatrias, dem werden man,
unde gahen hinnen sa zehant
unde hewen disen wigant
Aus dem pluet>, sprach der degen,
 <
unde lazzen goet der sel pflegen.
Vart haim, gebt ewern laeuten trost,
Die sint traurens unerlost,
Die waenent, daz ir verdorben seit
unde troestet ouch, daz ist an der zeit,
Die chueniginne trewen reiche.
Ich waiz wol, daz deu herczenleiche
Chlaget umb eu, deu guet.
Nemt si von unmuet,
Daz haizze ich willeich getân,
Wan mit chlagen niemant chan
Sein nôt ueber winden.
Alrest sol man vinden
An eu, ob ir seit ein man.
Lat ewer chlagen, daz ist guet getân.
Wir muegen mit chlagen niht wider choemen
Der verlust, die wir haben genomen.
Ir suelt genaedichleichen
Die armen unde die reichen
Troesten nach ir laide,
Die iaemerleiche augen waide
An ir vreunden muezen sehen.
Ich wil dez mit der warhait iehen,
Daz hie gestriten ist ein streit,
Daz her seit adams zeit
Sô herter streit nie geschach.
Wir haben lait unde ungemach
Pedenthalb enpfangen.
Nû ist ez sô ergangen,
Daz wir niht muegen wider choemen
Der verlust, die wir haben genoemen.
Dâ von ist daz alsô guet,
Daz ir habet gueten muet .>
Ekunaver dô sprach:
 <
Mein guet muet, mein vröud, mein guet gemach
hât vil gar ein end genomen,
Wan ich mac niemer wider choemen
Der grozzen verlust, daz ist war.
Dâ von muezz ich meineu iar
iemer mer trawrich sein.
Ez ist wol worden an mir schein,
Daz mein goet niht geruechen wil.
Meines laidez ist sô vil,
Daz ich pin aller vröuden vrei,
Wan mir wont herczen chumber pey
unde ist mir vröud verre.
Angenis von yserterre
hât mein vröude mit im hin.
Nach im ich iemer traurich pin.
Dar zue ich verlorn hân
Hohe mac unde werde man,
Die ich niht wol verchlagen mac,
Wan al mein vröud an in lag.
Mit wem sol ich nû vröuden pflegen,
Seit ich sô manegen werden degen
In dem streit hân verlorn,
Die ich mir ze vröuden het erchorn?
Dâ von sol niemant gueter mir
Wizen, ob ich vröud enpir,
Wan alle mein vröude ist mit in toet.
Daz ich si chlag, dez get mir noet .>
Von rivelânze ardan
Sprach: < man sol den biderwen man
Dâ pei erchennen, ob er sein lait
Recht unde redleich trait.
Dâ von wirt er gepriset.
Swer iuch rechte weiset,
Her chuenich, dem suelt ir volgen nach.
Lat eu mit chlag niht sein ze gach.
Wir haben doch herczen laidez vil.
vür war ich eu daz sagen wil,
Swer iuch siecht sô ser chlagen,
Dâ von muezz manich man verzagen,
Den ouch chumber twinget
unde mit noeten ringet,
Dem mac unde vreunt hie sint toet.
Den suelt ir chlaegleich nôt
Benemen unde ir ungehab
unde tuet iuch selber chlag ab.
Ob ir weisleich tuet,
Sô troestet die laeute, daz ist guet .>
Ekunaver sprach dô:
 <
Seyt mir mein dinch ist choemen sô,
Daz ich schaden unde lait
hân gewunnen unde daz mir ist berait
iemer werndeu rewe,
Sô muezz ich duerch mein trewe
Mich durch die laeute gehaben wol.
Doch muezz ich iaemerleichen dol
An meinem herczen leiden.
Wie moechte ich daz vermeiden,
Swenn ich gedenche, daz ich hân verlorn
Sô manegen rîter aeus erchorn.
Doch suel wir hie niht lânger wesen.
Wir süln die dâ sint genesen
Troesten nach ir lait .>
Von dem wal ûf die haid
Den chuenich von yserterre
Si dannen truegen verre
Mit iamer an daz gruen graz
Zue dem chuenich salatrias.
Dâ legten si den chuenich milt
unde dachten ueber in seinen schilt.
Suest liezzen si die toeten dâ.
Nach der pluet varben sla
Riten si dô palde dan
Gein dem vuerte, die drei man.
Ekunaver, der wigant,
Pei dem vuert an dem stad vant
Seinez volchez ungezalt erslagen.
Daz hort man den chuenich chlagen
Vil harte chlaegleiche.
Der degen iamers reiche
Ueber den vuert chert,
Dâ sich sein iamer mert.
dô vant er ûf dem gruenen plân
Seiner mac unde seiner man
Sô vil erslagen, daz daz gruen graz
Mit toten gar bestreut waz.
Die chlaget der chuenich wol geporn.
Er sprach: < ich hân an iuch verlorn
Ein verlust, deu mir vil nahen leit
An dem herczen ze aller zeit.
Ich muezz eu chlagen iemer mer .>
Der getrewe degen niht ze her
Chert gein boiferamunt, der hauptstat.
Deu aventewer uens wizzen lat,
Rubert, der chuenich von gandin,
unde deu guet chuenigin
unde ammilot, der werde degen,
Die heten sich nû dez bewegen,
Daz si niht wolten piten.
Si wolten suechen reiten
Den chuenich, war er waer choemen.
Deu chuniginne het dez niht vernoemen,
Wie ez im waer ergangen,
Ob er waer gevangen
Oder ob er waer gelegen toet.
Ir iamer unde ir herzen nôt
Waz groz unde iaemerleiche.
Suest waz deu chueniginne reiche
unde dise zwen werde man
Geriten von der puerge dan
Mer danne einer meil prait.
ûf dem velde in widerrait
Ekunaver, der chuenich reich,
Ardan unde helphereich.
dô si dort gein in sahen
Ueber daz velt gahen
Die chueniginne unde die zwen man,
dô sprach der chuenich ardan
Zue ekunaver: < ir muegt wol iehen,
Die wir dort gein uens reiten sehen,
Daz ez deu chueniginne sei.
Ich waen, ir hercze icht iamers vrei
Si von grozzer swaer.
Si wil deu rechten maer
Selbe wizzen, wie ez umb eu sei choemen.
Ich waen, si hab noch niht vernomen,
Ob ir seit lebent oder toet.
Der herczog ammilot,
Der ist mit ir ûf der vart,
Der sich an streiten nie gespart,
Rubert, der chuenich von gandin,
Den sich ich pei der chuenigin
Dort gein uens her gahen.
Ich waen, in nie sô nahen
Leit an herczen mer gelag .>
 <
Swaz ich sorgen ie gephlag,
Der ist vergezzen an diser stunt,
Seit ich die chueniginne gesunt
Mit meinen augen hân gesehen.
Mir chunde lieber niht geschehen>,
Sprach ekunaver, der chuenich wert.
Von gandin der chuenich rubert
Bechande wol die drei man.
Der edel rîter dô began
Der vrouwen troesten ir muet.
Er sprach: < ekunaver, der ie waz behuet
Vor schanden sicherleich,
unde von nasseran helphereich
unde von rivelânze ardan,
Die drei hoch gelobt man
Sich ich dort her gein uens choemen .>
dô daz deu vrouwe het vernoemen,
Sô rechte liebe ir nie geschach.
In ir herczen si dez iach,
Goet het genad an ir getân,
Daz er ir vil lieben man
Het ernert, dez vröud sich ir muet.
Vor lieb wart deu vrouwe guet
Pedeu plaich unde rot.
Ir weibleich trewe ir daz gepot,
Daz si allez dez verpflag,
Swaz laidez ir an dem herczen lag,
Dez waz vergezzen an der stunt,
dô si den chuenich sach gesunt,
Sô recht lieb ir nie geschach.
Eine ende het ir ungemach.
Deu lieb si sô ser begraif,
Daz si unversunnen slaif
Von dem pfaerde ûf daz graz.
Ekunaver choemen waz,
Der erbeizte unde die gesellen sein.
Die getrewen chuenigin
Hueb er ûf unde truektez an sein prust.
Liebleich er sei chuest
unde pat sei guetez muetez pflegen.
Si sprach: < vil ellens reicher degen,
Wis mir unde goet wille choemen.
Dein chunft hât mir gar benoemen
Meinen grozzen ungemach.
Swaz mir ze lait ie geschach,
Dez hân ich gar vergezzen.
Mein hercze waz gar besezzen
Mit sendleicher swaer.
Gelaubet mir ein maer,
Waert ir niht her wider choemen,
Ich hiet den toet nach eu genomen.
Ich lob dez unsern hêrren christ,
Daz ez alsô ergangen ist,
Daz ir behalten habt daz leben.
Die genad hât mir goet gegeben,
Dem ich iemer dienen sol.
Ich getraw dez seiner guet wol,
Er ergecz uens unserr swaer .>
Deu vrouwe lobebaer
Helphereich mit chues enphie,
Ardan si niht erlie,
Si chuste in wainende unde sprach:
 <
Ewer verlust unde ewer ungemach
Mich rewet al die weil ich leb.
Goet uens daz geluchke geb,
Daz wir der verlust wider choemen
unde dez schaden, den wir haben genomen .>
Deu chueniginne vraget maer,
Wie ez ergangen waer.
dô sagten si der vrouwen guet,
Daz si der degen hoch gemuet,
Garel, het gevangen
unde wie ez waz ergangen
unde wez si heten ir sicherhait
Gegeben . daz waz der vrouwen lait.
dô deu vrouwe wol getân
Vernam, daz ir vil lieber man
Gein pritanien solde varn
unde die vart niht lânger sparn,
Daz wart ir herczen ungemach
Vil haizze wainende si dô sprach:
 <
Nû sei goet allez unser lait
ûf sein genad gechlait,
Der mac uens noch ergetzen wol.
Owe dez chumbers, den ich dol
Umb dein rais, hêrre mein.
La mich dein gevert sein
In pritanischeu reiche.
Daz wil ich sicherleiche
iemer dienen umbe dich.
Ich getrawe artus, daz er mich
Lazze geniezzen der grozzen nôt,
Die ich lait umbe meiner swester toet,
Der elinotez toet erwarf,
Daz si vor lait nach im starb.
Daz waz artusez werder sun.
Hêrre, du macht ez gern tun,
Daz du mich lazzest varn mit dir.
Du must daz wol gelauben mir,
Sol ich hinder dir bestan,
Ez muezz mir an daz leben gan
Vor lait umb deinen leib .>
Alsô sprach daz getrewe weib.
Ekunaver dô sprach:
 <
Ich vuerchte, daz ir ungemach
Gewinnet ûf der verte.
Deu rais ist al ze herte
vrouwen unde ouch ze verre .>
Si sprach: < vil lieber hêrre,
Ez wirt mir ein vil ringe vart.
Mein rais, deu ist ungespart,
Mag ez an ewern hulden sein,
Herczen lieber hêrre mein,
Lat mich niht hinder eu bestan.
Nû gelaubet, tugenthafter man,
Daz ich muezz nach dir sterben .>
 <
Ich lazze iuch niht verderben>,
Sprach ekunaver, < vrouwe mein,
Ir suelt der pet gewert sein .>
Dez vröud sich deu guet.
Si waz in ir muet
Her, daz si solde dan
Varen mit ir lieben man,
Dez vröut sich deu chuenigin.
Rubert, der chuenich von gandin,
Hueb deu chuenigin wert
Sunder schanden ûf ir pfert.
Si riten mit ein ander dan.
Ekunaver dô began
Ruberten sagen maer,
Daz erslagen waer
Salatrias unde angenis,
Die werden chuenige, die manegen preis
Beiagten pei ir zeiten
In manegen herten streiten.
Daz chlaget herczenleich
Deu chueniginne trewen reiche
unde der chuenich rubert.
Deu chueniginne unde die rîter wert
Choemen in vil churczer stunt
In die stat ze boiferamunt.
Dâ waz deu chlag manich valt,
Daz si sô manegen degen palt
In dem streit heten verlorn
unde umb den chuenich hoch geporn,
Daz si niht westen, war der waz choemen.
Vil schier heten si vernoemen,
Daz der edel chuenich reich
unde von nasseran helphereich
unde von rivelânz ardan
wâren choemen, der dreier man
Gewunnen dâ von vröuden vil.
vür war ich eu daz sagen wil,
Si wurden wol enpfangen.
dô daz waz ergangen,
Helphereich unde ardan,
Ietweder vür, dâ sein man
Lagen iaemerleiche.
Die wurden vröuden reiche,
dô si ir hêrren sahen,
Man sach sei gein in gahen
unde enpfiengen ir hêrren alle
Mit chrancher vröuden schalle.
Suest vuerten sis an ir gemach,
Dâ man in vluest vil veriach.
Ir vreunde waz sô vil gelegen
Toet, der muesten sich bewegen
Die werden chuenich reiche.
dô wart vil chlaegleiche
Ir mac unde ouch ir man gechlagt.
Vil manegen rîter unverzagt
Hetens in dem streit verlorn.
Die edeln chuenich hoch geporn
Chlagten ser ir vreunde toet.
Ekunaver, der chuenich gepot
Den laeuten an dem lânt,
Die chuenen wigant,
Die in dem streit waeren erslagen,
Daz man die solde zesammen tragen.
Er gepot, daz man ueber al
Die werden suechte ûf dem wal.
Die dez wert wâren,
Die hiez er schoen paren.
Die hohen wurden ûf erhaben,
Die andern schoen begraben,
Swaz ir dâ erslagen waz.
Angenis unde salatrias,
Die edeln chuenich wert erchant,
Die wurden toet haim gesant
unde mit in manich vürste reiche,
Die man chlaget chlaegleiche.
Dâ waz ein schedleich streit geschehen.
Man mochte dâ grozzen iamer sehen,
dô man die toeten pracht.
Ekunaver dez gedacht,
Daz er der vürsten wunden
In vil chuerczen stunden
Hiez balsmen schoen . dô daz wart getân,
Dar nach sant er mit iamer san
Die toten haim vil wirdichleich.
dô daz geschach, der chuenich reich
Beraite sich zue seiner vart.
Deu wart niht lânger ûf gespart.
Helphereich unde ardan,
Die paten ir mac unde ir man
Von in haim ze lânt varen
unde ir er wol bewaren
Dâ haim in ir lânde.
Die chuenen wigande
Urlaub von ir magen dô
Namen . der hercze waz unvro,
Daz si von in muesten varen.
Si paten goet ir leib bewaren,
Daz er si pracht wider gesunt.
Ietweder, der chuest an der stunt
Ir mac unde ir werde man.
Suest muesten si mit iamer dan
Von ir hêrren haim ze lânt varen.
Mit vil traurigen scharen
vür ir volch von in dan.
Si heten hinder in verlân
Ir mac unde ir vreunde vil.
Der red ich nû gesweigen wil.
Ekunaver, der chuenich reich,
Der lie vil minnichleich
Rubert, den chuenich von gandin,
In unde al die rîter sein
Von im haim ze lânde varen.
Er pat si goet vil wol bewaren
unde dancht in umbe ir arbait.
Im waz herczenleichen lait
Ir verlust unde ir herczen ser.
Dâ wart niht gepiten mer.
Urlaub namen die vürsten dâ
Ze der chueniginne unde anderswa.
Suest vueren dan die geste.
Der chuenich sein veste
unde ouch chanadich, daz lânt,
Antwurt in die hant
Ammilotes, daz er der solde pflegen.
dô lobt im der werde degen
Ammilot, der trewen reiche,
Daz er vil willichleiche
Im dient nach dem willen sein.
Er sprach: < vil lieber vetter mein,
Ich bevilch dir laeut unde lânt
ûf dein trewe in dein hant.
Dein leib chan trewen walten.
Du solt mir schoen behalten
Daz lânt duerch die trewe dein
unde la dir wol enpholhen sein
Mein laeut unde al mein er.
Ich hân niht sorgen mer
Her wider haim umbe daz lânt .>
Ammilot, der wigant,
Sprach: < goet lazze eu wol gevaren.
Ich sol hie haim vil wol bewaren
Alle ewer er sicherleich.
Dezwar, daz ist willeich,
Wan ich eu trewe laisten sol.
Goet lazz iuch wider choemen wol
Nach ewerm willen, daz ist mein pet .>
Urlaub nam er an der stet.
dô deu chueniginne wert erchant
Waz choemen in ir rais gewant
Mit vier unde zwainczich iunchfrawen,
Die man gern moechte schawen.
Die solden mit der vrouwen varen.
Ekunaver chunt wol bewaren,
Daz deu chueniginne rain
Deu vart niht vür alain.
ouch vuert der hoch gelobt man
Vier unde zwainzig chnappen dan
unde zwelf iuncherrelein,
Deu gaben von art liechten schein.
Helphereich unde ardan,
Ietweder zwelf chnappen dan
Mit im vuert ûf die vart
unde sechs chint von hoher art.
Ekunaver, der maer,
Zwelf starch saumaer,
Die wâren geladen al berait,
Die truegen grozze reichait,
Silber, goeld, gestainez vil,
Ich waen unde ouch gelauben wil,
Sameit unde pfelle prait,
Sein harnasch unde reicheu chlait,
Daz vuert man mit im dan.
Helphereich unde ardan,
Die zwen chuenich valschez vrei,
Den giengen zwelf saumaer pey,
Die truegen in artusez lânt
Silber, goeld unde reich gewant.
Ir harnasch unde ir wappenchlait.
Suest heten si sich aeus berait.
Si moechten dâ niht lânger sein.
Der chuenich unde deu chuenigin,
Helphereich unde ardan,
Die vueren mit ir gezoge dan.
Ammilot, der helt gemait,
Mit den edeln chuenigen rait
Hincz der chlause, dâ man noch vant
Gareln, den chuenen wigant
Mit seinem her ûf dem plân.
Sein vreunde unde sein werde man,
Die in dem streit wurden wunt,
Die wâren alle wol gesunt
Von der gueten salben chraft
unde von der risen maisterschaft.
Ez waz nie man sô ser wunt,
Sô man die salben dreistunt
Dar an strich, er waer hail
unde von der salben chrefte gail.
Sust heten die risen manegen man
Mit der salben ûf dem plân
Geschaiden von vil grozzer nôt,
Der von den wunden waer toet,
Wan daz si willichleichen pant
Malseron, der wigant,
Zirdos unde charabin
unde zirigon, der prueder sein.
Die risen alle vier,
Die machten dâ vil schier
Manegen rîter ser wunt
Wol varent unde wol gesunt.
Daz her lag schoen ûf dem plân.
Ekunaver, der werde man,
unde sein weib, deu chuenigin,
unde ouch die gesellen sein
Choemen geriten an der stunt.
Daz tete man meinem hêrren gareln chunt.
Dem helde saget man maer,
Daz dâ choemen waer
Ekunaver, der reiche,
unde deu vil minnichleiche,
Sein weib, deu chueniginne,
Die vaelschleich sinne
Pei ir zeiten nie gewan,
Deu wolt mit ir lieben man
In daz artusez lânt,
unde zwen chuenich wert erchant,
Von rivelânze ardan
unde helphereich von nasseran,
Die wâren paide mit in choemen.
Alz er daz maer het vernomen,
Dez wart er vro . zehant er pat
In zaigen herberge stat
Sunder ûf den gruenen plân.
Durch ir gemach wart daz getân,
Daz er si sunder herbergen hiez.
Garel dô dez niht enliez,
Er hiez an der selben stunt
Den vürsten allen machen chunt
Diseu neuen maer,
Daz dâ choemen waer
Ekunaver unde daz weib sein,
Gloutit, deu edel chuenigin,
unde von rivelânz ardan
unde helphereich, der chuenich von nasseran,
unde ammilot, der milte
Von den pluemen aeus der wilde.
Er hiez si alle sunder piten,
Daz si mit im dâ hin riten,
Ob si die chueniginne wolten sehen.
Dez wart im volg von in veriehen.
Die vürsten wâren schier berait,
Die heten sich in reicheu chlait
Gechlaidet wunnichleiche.
Garel, der ellens reiche,
Het ouch reicheu chlaider an
Von einem pfelle, den ein chuenstich man
Worcht in der stat ze tasme.
Ich hân gehoeret selten ê,
Daz ie man wurde gechlaidet paz.
Garel, der degen valschez laz,
Mit vier gesellen waz berait,
Die truegen alle reicheu chlait.
Die vürsten riten ueber velt
vür meins hern garels gezelt,
Die deu chueniginne wolten sehen,
Dez wil ich mit der warhait iehen,
Die truegen alle reicheu chlait.
Garel, der stolcz helt gemait,
Enpot ekunaver, dem chuenich reich,
Vil gezogenleich,
Waer ez im niht swaer
unde ob ez sein wille waer,
Er wolt deu chueniginne gesehen,
Moechte ez mit urlaub geschehen.
Der pot zue dem chuenich sprach:
 <
hât mein vrouwe vür ungemach,
Ob si meinen hêrren sicht,
Sô chumt mein hêrre vür si niht .>
Ekunaver, der reich,
Sprach gezogenleich:
 <
Ich pin dez ewers hêrren wer,
Wil er gern zue uens her,
Daz in mein vrouwe vil gerne sicht.
Unser zorn waer gein im enwicht.
Er sol gepieten unde niht piten .>
Der pot hin wider choem geriten,
Dâ er den werden garel vant.
Dem sait er deu maer zehant.
Garel saz ûf ein chastelân,
Er unde die vürsten riten dan,
Dâ ekunaver sein gezelt
Waz geslagen ûf daz velt.
Dar inne saz zuechtichleiche
Gloeutite, deu chueniginne reiche
Mit ir iunchfrawen,
Die man gern moechte schawen.
Nû het ekunaver veriehen
Der chueniginne, daz si wolte sehen
Von anferre der chuenich reich
unde die vürsten alle geleiche,
Die der chuene wigant
Mit im het pracht in daz lânt.
 <
Die sult ir gruezzen schoen,
vrouwe, daz eu got loen,
Gepart, als ir chainen haz
Gein in traget, waz wirret daz .>
Deu vrouwe sprach: < daz sei geschehen.
Doch muet mich, daz ich den sol sehen,
Der uens ze lait her ist choemen.
Er hât uens vröuden vil benoemen .>
Der chuenich sprach: < daz ist war,
Solt ich leben tausent iar,
Sô moechte ich niemer mer verchlagen
Die laeut, die mir sint erslagen.
Waz danne? daz ist iedoch geschehen.
Doch wil ich im der warhait iehen,
Garel ist ein der tewriste man,
Der chuenigez namen ie gewan
An tugenden unde an manhait.
Sein hoher preis lânch unde prait
Ist erhollen in manegeu lânt.
Ez hât sein ellenthafteu hant
Beiagt vil manegen hohen preis.
Der degen chuen unde weis
Ist vrei vor aller missetat,
Swaz er mir getân hât,
Doch wil ich im der warhait iehen,
Sô chuener helt wart nie gesehen,
Alz der chuene wigant.
vrouwe, dâ von seit gemant,
Daz ir wol enpfahet den man,
Er mac an mir vil wol began,
Dâ von sein preis mac werden hoch .>
Den rechte missewende ie vloch,
Garel, der stoltz helt gemait,
Mit den vürsten an die snuer rait.
Si erbeizten nider ûf daz lânt.
Ekunaver, der wigant,
unde helphereich von nasseran
unde von rivelânze ardan
Gegen den hêrren sprungen.
vür daz pavilun si drungen.
Ekunaver, der reiche,
Enpfie gezogenleiche
Gareln unde die vürsten gar.
ouch enphiengen si an allen var
Die drei chuenich wert erchant.
Ekunaver nam pei der hant
Gareln, den ellens reichen,
unde vuert in zuechtichleichen,
Dâ er die chueniginne sach.
Ekunaver dô sprach:
 <
vrouwe, ir suelt disen man
Gruezzen, swaz er uens hât getân,
Daz suelt ir gein im verchiesen gar .>
Deu rain suezz wol gevar
Sprach: < hêrre, swaz ir gepietet mir,
Daz tuen ich gerne, doch hab wir
Von seinen schulden vil verlorn.
Der haz sei nû gar verchorn
Duerch ewern willen, hêrre mein.
Swaz ir mir gepietet, daz sol sein .>
ûf stuent deu minnichleiche,
Den helt si guetichleiche
Enphie, alz ir daz wol gezam.
Den andern vürsten tete si sam.
dô daz waz ergangen,
Daz die hêrren wâren enpfangen,
Ekunaver dô niht enliez,
Meinen hern garel er siczen hiez
Zue der chueniginne, daz geschach.
Zue den andern vürsten er dô sprach
Mit zuechtichleichen wiczen:
 <
Get zue den vrouwen siczen,
Ir hêrren, iuch dez gezem .>
Pedeu disen unde den
Nant der degen wert erchant
Pedeu ir namen unde ir lânt.
Gilam unde eskilabon,
Die manegen preisleichen lon
Mit rechter ritterschaft beiaget,
Die saczt der helt unverzagt.
Dar nach saczt er zuechtichleich
Den lântgraven reich
unde chlaris, den degen vir.
Gerhart unde tyofabir,
Vloris unde alexander,
Benemias unde liander
unde oygeones, den wigant,
unde mer rîter, die er dâ vant,
Die saczt er zue der vrouwen schar.
Ekunaver, der degen chlar,
Den herczogen retan
Von pergalt, den vuert er dan,
Der waz vor alter greise.
Ekunaver, der weise,
Saczt in zue der chuenigin,
Der plikch gab vil liechten schein.
Anderthalben garel saz.
Ekunaver niht vergaz,
Er saczte helphereichen
unde ardan, den chuenich reichen.
Dar nach er selben mit zuechten saz.
Deu chueniginne niht vergaz,
Si gedacht an ir swaer.
dô sprach deu saeldenbaer
Zue garel: < hêrre, seit daz ir
Sô ungenaedichleichen mir
Seit her in dicz lânt choemen,
Ewer chumft hât mir gar benomen
Allen meinen hohen muet,
Goet gepiet eu, herr, daz ir tuet
An uens genaedichleich.
Von artus, dem chuenich reich,
hân ich vröuden vil verlorn.
Owe, daz ich ie wart geporn>,
Sprach deu chueniginne iamers reiche,
 <
Ich muezz iemer mer herczenleiche
Chlagen meinen ungemach,
Der mir von artus geschach.
Ich solt eu pieten er,
Wan daz ich laidez mer
Von eu unde von artus hân,
Danne sein ie weib von manne gewan.
Deu artusez wirdichait
hât mir gemachet herczenlait
unde vernemt, hêrre, wie daz ist choemen.
Ich enwaiz, ob ir icht habt vernoemen,
Ich het ein swester wert erchant,
Deu waz vlorie genant,
Die het ir ze lieb erchorn
Artusez suen, den hoch geporn,
Den chlaren suezzen elinot,
Der lag in ir dienst toet.
Vlorie, deu saelden reiche,
Mit iamer chlaegleiche
Von elinotez toet erstarb,
Sein sterben ir den tôt erwarf.
Ir toet mir iamers gab genuech.
Mein swester hie die chron trueg,
Nach ir erpte ich daz lânt.
Nû waz ez mir alsô gewant,
vürsten, mein mac, mein dienstman,
Die wolten mich dez niht erlân,
Ich mueste nemen einen man,
Dez waer ich gerne ab gestan.
Die vürsten aeus meinem reiche,
Die paten mich alle geleiche,
Daz ich einen man naem,
Der in ze hêrren zaem.
Dez wert ich mich mit unsiten.
Ich wolt den chumber haben vermiten,
Den ich sach an der swester mein.
Ich wolt an man gewesen sein.
Mein muet stuent niht nach minnen.
Ich gedachte in meinen sinnen:
 «
Minne ist ein sendeu nôt,
Von minnen ist gelegen toet
Mein swester unde manich weib.
ouch hât verlorn seinen leib
Von der minne vil manich man,
Vil ofte ich daz vernomen hân . »
Ich gedacht: « ich wil der minne chraft
Vliechen unde ir geselleschaft . »
Suest wolt ich minne mich verwegen
unde wolt chainez chumbers pflegen
Nach lieb, alz noch vil manich weib
Choelt nach herzen lieb ir leib.
dô daz den vürsten wart erchant,
Die gerten an mich sa zehant
Eines hêrren mit urtail ueber al.
Mir wart ertailt deu wal,
Daz ich welen solde,
Swen ich selbe wolte,
Von hoher art einen man,
Den si ze hêrren moechten hân.
Seit ich mir welen solde,
Swen ich selbe wolte,
dô welte ich nach meinez herczen gier
Ekunaver, den vürsten mir.
Pei dem het ich vröuden vil,
Uentz ûf daz vlustbaer zil,
Daz er duerch seinez vater toet
Artus, dem chuenich, wider pot.
Daz waz mir lait, dez wil ich iehen.
Swaz uens dâ von ist geschehen,
Daz mac nû anders niht gesein>,
Sô sprach deu guet chuenigin,
 <
Artus sol seinen zorn lân
unde sein genad an uens began .>
Zue meinem hêrren garel si dô sprach:
 <
Wir haben lait unde ungemach
Von ewern schulden gewunnen vil.
Duerch goet ich iuch dez piten wil,
unde eret elleu raineu weib daran,
Seit ir meinen lieben man
Habt gevangen, daz ir im seit guet .>
Garel, der degen hoech gemuet,
Sprach: < vrouwe, ir suelt chain angest hân
Umb ekunaver, ewern man.
Im chan laidez niht geschehen,
Wan daz er muezz artusen sehen,
Daz habt ûf deu trewen mein .>
Dez genad im deu chuenigin.
Garel zue der chuenigin sprach:
 <
Owe, daz daz ie geschach,
Daz der werde elinot
unde ewer swester lagen toet.
Dâ von hât iamer alle tag
Artus, der chueniginne chlag
Ist vil grozz nach dem helt guet,
Allez sein geslaecht ist ungemuet.
Swenne wir an in gedenchen,
Daz muezz uens vröude chrenchen,
Daz er lag alsô iunger toet.
Deu groezz lieb im daz gepot,
Der er gein ewerr swester pflag.
Owe, welch ein vluestichleich tag
Uens ze der selben zeit betaget,
dô er den leib verloz unde ouch deu maget .>
Gareln begunde taugen
Trueben seineu augen
Umb seinen neven elinot.
Der chueniginne waengel rot
Wurden ouch von zaehern naz.
Garel dô niht lânger saz,
Er stuent ûf unde sprach:
 <
vrouwe, ob eu icht geschach
Von meinen schulden, daz ist mir lait.
Ich wil duerch ewer wirdichait
Ekunavern, ewerm man
Von artuse helfen dan
Mit êren sicherleich .>
Deu chueniginne reich
Wart dez trostez harte vro.
Garel mit urlaub dô
Schiet von der chueniginne al dâ.
ouch namen urlaub die vürsten sa
Von der chueniginne zuechte reiche
unde von den vrouwen minnichleiche.
Helphereich von nasseran
unde von rivelânze ardan
unde ekunaver, der helt gemait,
Mit garel unde mit den vürsten rait
In daz her duerch hoebschleicheu dinch
An meins hern garels rinch,
Dâ er sein gezelt vant.
Die vürsten mit urlaub zehant
Riten zue ir ringen dan.
Ekunaver unde die zwen man,
Ardan unde helphereich,
Namen urlaub zuechtichleich
Von dem chuenige . dô daz geschach,
Si vueren dan an ir gemach.
Dez chuenigez ruefaer an der stunt
Al dem her taten chunt,
Daz si beraiten sich dar zue,
Der chuenich wolt dez morgens vrue
Von dem lânt reiten.
Wez moechte er lânger peiten,
Wan er het wol gerwet dâ.
Dez andern morgens sach man sa
Deu gezelt nider lazzen.
Si zogten ûf ir strazzen
Gein artusez lânde.
Garel het an alle schande
Den preis dâ errungen
unde ouch den chuenich betwungen,
Daz er mit im muest varn.
Si zogten dan mit manegen scharen
vür die chlause duerch den walt.
Garel, der maer degen palt,
Nach ekunaver sande,
dô er von dem lânde
Mit seinem her wolte dan.
Ekunaver, der werde man,
Choem geriten al zehant,
Dâ er meinen hêrren garel vant.
Alz in der werde garel sach,
Zue im er zuechtichleichen sprach:
 <
Ekunaver, degen palt,
Nemt hin wider in ewer gewalt
Ewers lândez chlause,
Ziecht iuch zue ewerm hause>,
Sprach der werde degen,
 <
Ich wil der chlause niht lânger pflegen .>
Ekunaver, der wert erchant,
Antwurt sa zehant
Daz haus, daz daz lânt besloz,
Ammiloten, den nie verdroz,
Er taet ie gerne daz peste.
Der zoch sich zue der veste
unde hiez daz haus vil wol bewarn.
Ekunaver muest varn
Mit garel in artusez lânt.
dô si nû dâ wâren gewant
Von ekunavers lânde
Vil gar an alle schande,
Die chuenen helt unverzagt
Heten êren vil beiagt.
Ich enwaiz wie lânge si vueren dan,
Garel unde sein man
unde sein helfaer,
ê daz die helde maer
Choemen in artusez lânt.
Deu zal ist mir unbechant,
Wie verre dâ enzwischen waer.
Garel, der lobebaer,
Die vürsten unde ir werde man
Choemen ûf einen gruenen plân.
dô wart herberg genomen.
dô si ze gemach wâren chomen
unde daz her vil schon lag,-
Garel, der ie manhait pflag,
Der waz mit vröuden ueber laden.
Het er genomen chainen schaden
In dem streit, der waz nû nach verchlaget.
Der chuene degen unverzaget
Waz von rechten schulden vro,
Daz im sein dinch waz choemen sô
Rechte saelichleich-
Garel, der ellens reich,
Beriet sich mit den vürsten dâ,
Daz er einen poten sa
Haim gein seinem lânde
Der chueniginne sande,
Daz er ir saget maer,
Wie im gelungen waer,
Daz man ir daz taet chunt
unde swer in dem streit wunt
Waer worden, daz der ouch dar rit
unde dâ mit guetem gemach pit
Pei der chueniginne, uencz an die stunt,
Daz er wurde wol gesunt.
Daz waz wol der vürsten rat.
Garel einen grafen pat,
Der waz olvir genant,
Dez lob vil weiten waz bechant
unde sein grozzeu manhait,
Daz der degen unverzait
Sein pot waer, der lobet daz.
Er sprach: < hêrre, an allen haz
Wirf ich mit trewen willichleich
Ewer potschaft, chuenich reich,
Nû enpiet pei mir swaz ir welt .>
Garel sprach: < vil werder helt,
Dez lon ich dir vil willichleich.
Var haim in der chuniginne reich,
Der suezzen laudamien,
Vor valschait der vrien.
Der solt du meinen dienst sagen
unde daz ich in vil churczen tagen
Selbe welle si gesehen.
Du solt ouch rechte dez veriehen,
Daz du mich liezze wol gesunt.
Du solt ir rechte machen chunt,
Wie mir mein ding ergangen ist.
Nû saume dich niht lânger vrist,
Sag ammilot, dem getrewen man,
Daz ich im aller êren gan,
Sichst du den chuenich albewin,
Dem sag ouch den dienst mein
Mit trewen âne wandels var
unde ouch allen den vrouwen chlar
Solt du meinen dienst sagen,
Daz si sich vraewen unde niht chlagen
Umb uens, wir leben mit vröuden gar.
vür meiner vrouwen mit dir dar
Disen prief unde daz vingerlein,
Sô waiz wol deu lieb vrouwe mein,
Sô si daz vingerlein an sicht,
Daz mir laidez wirret niht.
Si gelaubet wol dem vingerlein,
Daz gab mir die vrouwe mein,
dô ich iungist von ir rait.
Si waiz wol vür die warhait,
Sô si daz vingerlein an sicht,
Daz si der pot trewget niht.
Swer in dem streit sei worden wunt,
Die haizze mit dir an diser stunt
Gein anferre riten
unde daz si mein dâ piten,
Uencz ich choem nach in dar.
Haiz ir schoen nemen war,
Sô daz si haben guet gemach .>
Der grafe zue dem chuenige sprach:
 <
Hêrre, ich wirf ewer potschaft.
Unser hêrre goet mit seiner chraft
Muezz eu leib unde er bewaren.
Gepietet mir unde lat mich varen .>
Garel sprach: < vil werder degen,
Goet muezze deiner êren pflegen .>
Von dannen schiet der wigant.
Swaz man wunter rîter vant,
Die an den selben zeiten
niht wol moechten gereiten
Chain hofe rais, die sant man dan
Gein anferre mit dem werden man.
Der wart dâ harte wol gephlegen.
dô nû olvir, der werde degen,
Choem ze anferre in daz lânt,
Dâ er die chueniginne vant,
ûf ir haus ze muntrogin,
Nû wart der gueten chuenigin
Gesaget diseu maer,
Daz dâ choemen waer
Olvir, der grafe, an der stunt
unde mit im manich rîter wunt.
dô erschracht deu minnichleiche.
Deu chueniginne reiche
Hiez palde nach im springen
unde in ze hofe pringen,
Daz er in saget maer,
Wie ez ergangen waer,
Wan si in grozzen sorgen waz.
ûf der chueniginne palas
Choem olvir gegangen.
Der wart vil wol enphangen
Von der gueten chueniginn
unde von dem chuenige albewin,
Den vant er pei der vrouwen chlar,
unde ouch von al der vrouwen schar
unde von dem vürsten ammilot.
Swaz mein herr garel her enpot,
Daz seit er zuechtichleiche
Der chueniginne reiche.
Er sprach: < vil liebeu vrouwe mein,
Ez sult dez gar an angest sein,
Mein hêrre ist vröuden reich,
Daz wizzet sicherleich,
Sein dinch gat im nach wunsche gar .>
Deu raineu suezze wol gevar
Wart ganczer vröuden reich.
Der pot sprach zuechtichleich:
 <
vrouwe, dicze vingerlein
Sol ein gezeug der warhait sein,
Daz ir gelaubet dester paz,
Swaz ich eu sag unde wizzet daz,
Daz ich eu deu warhait
Sag .> deu chueniginne gemait
Daz vingerlein erchant wol.
Ir hercze, daz wart vröuden vol,
dô ir roter munt gelaz,
Daz an dem prief geschriben waz,
Den ir der chuenich het gesant.
Si enphie in ir weizze hant
Den prief unde ouch daz vingerlein.
Si sprach: < wol mich, der hêrre mein,
Der ist vro unde wol gesunt.
Daz tuet mir diser prief chunt .>
Den prach si ûf . dô si gelaz,
Daz dar an geschriben waz,
dô wart deu minnichleiche
Ganczer vröuden reiche.
An dem prief stuent minnichleicher gruez.
Deu schrift sprach: < vrouwe mein, ich muez
Mit trewen âne wenchen
Deiner wirdichait gedenchen
unde an deinen minnichleichen leib.
Du pist mir lieb vür elleu weib,
Swa ich in der werlde pin,
Pedeu mein hercz unde al mein sin
hât dein minne mir benomen.
Mit gedanchen mac von dir niht chomen
Mein hercze, daz gelaub mir.
Ich getrawe niemant paz danne dir,
Der mir behalte daz hercze mein,
Ez wil pei niemant anders sein,
vrouwe mein, gelaube daz,
Nû gan ouch ich dez niemant paz,
Deu meinez herczen vrouwe sei.
Vor gedanchen werd ich niemer vrei
Pedeu tag unde nacht.
Mich hât dein werdeu minne pracht
Dar zue, daz ich gedenchen muezz
An deinen minnichleichen gruez
unde an deinen werden leib,
Saelich vrouwe, saelich weib,
Du pist vor allen vrouwen mir
Lieb, wan ich getrawe dir,
Du seist mir hoeld vür alle man.
Swaz ich dir gedienen chan,
Daz tuen ich willichleichen gar.
Swar ich in der werlt var,
Beiag ich dâ preis mit wirdichait,
vrouwe, daz sei dir gesait,
Daz chumt von deinen schulden,
Wan ich nach deinen hulden
iemer gern dienen wil
Pedeu mit ernst unde mit spil .>
An dem prief si niht mer vant.
Daz vingerlein si sa zehant
Mit vröuden an ir vinger stiez.
Die chuenigin ir dô sagen hiez,
Wie sich die vürsten reichen
Gehabten alle geleiche,
Ob si waeren wol gesunt.
Der grafe, der sprach an der stunt:
 <
vrouwe, gelaubet daz vür war,
Si lebent alle mit vröuden gar,
Wan elimar, der ist erslagen .>
Den hort man die vrouwen chlagen.
Sein toet waz wol chlaegleich.
Deu edel chueniginne reich
Zue dem werden grafen sprach:
 <
Helt, nû var an deinen gemach,
Haiz der wunten schoen pflegen.
Olvir, vil werde degen,
Ich wil dir geben poetenbrot,
Tausent march von golde roet
La dir niht versmahen,
Die haiz von mir enphahen
Dein chameraer.
Du hast mir liebeu maer
Pracht von dem lieben hêrren mein.
Du solt dez vil gewis sein,
Daz ich dich drumbe reiche,
Daz wizze sicherleiche .>
Der grafe wart von schulden vro.
 <
Genad, vrouwe>, sprach er dô,
 <
Ewer gab ist sô reiche,
Daz ich sicherleiche
Eu unde dem lieben hêrren mein
iemer sol berait sein
Mit dienst, swa ich iemer chan .>
Mit urlaube schiet er dan
Von der chueniginn, der werde degen,
unde schuef, daz vil wol gephlegen
Wart der wunten rîter dô.
Deu edel chueniginne waz vro.
Si lebt an alle swaer
Von disem lieben maer,
Daz ir von ir vreunden waz chomen.
Ir waz nû trauren gar benomen,
Wan si wol wizzet, daz ir lieber man
Waz vro unde aller sorgen an.
Dez waz ir wol ze muet.
Hie lazzen wir die vrouwen guet
Mit vröuden âne sorgen gar
unde sagen ouch, wie nû gevar
Der ellens reich garel,
Der aus erwelt degen snel.
Die nacht si lagen ûf dem plân.
Dez andern morgens zogten dan
Die vürsten unde her garel.
Suest vür der werde degen snel
Gein artusez lânde.
Vil gar an alle schande
Vuert er manegen werden man.
Pei einem wazzer ûf einem plân
Lait sich daz her nider.
Garel choem artus wider
Recht als ein vrummer man,
Der nach êren werfen chan.
Garel lag schoen mit seinem her,
Si pflagen ritterleicher zer,
Wan si alle geleiche
wâren worden reiche
In ekunavers lânde.
Die chuenen wigande
wâren zue pritanien choemen,
Alz ich daz maer hân vernomen,
Sô nahen, daz man mit her
Wol dar rait an wer
Inner vierzehen tagen.
Nû lat eu von artusen sagen,
Daz waer unsamft verswigen,
Lat gareln stille ligen,
Ich sag eu, alz ich hân vernomen.
Artusen, dem waz wider choemen
Ginover, deu vil guet,
Dez waz im wol ze muet.
Die het im lânzilet erstriten
Mit unverzagetleichen siten
Ab meliakancze, dem chuenen man,
Der sei mit gewalt dan
Vuert an ir aller danch.
Artusez trawren waz nû chranch,
Daz im deu chueniginne waz wider pracht.
Der edel chuenich wol geslacht
Lag mit sammnung ûf einem plân.
Sein mac unde sein werde man
wâren dem werden pritaun
Choemen ze dinazarun
ûf die slechten heide prait.
Nû hoert, wer in sein helf rait.
Gawan, der degen wert erchant,
Pracht im manegen wigant
Von logerois, dem herczentuem,
Duerch loebleichez preisez ruem
Von terre marveile.
Der vuert an seinem taile
Gewappent tausent chastelân,
Dar ûf als manegen man,
Die wol getorsten streitez pflegen.
ouch pracht im der werde degen
Schueczen unde sariant
Vier tausent werleiche erchant.
Im vuert der chuenich gramoflânz
Manegen newen schilt glâncz
Von sein einez lânde, der wigant,
Zwainczich tausent werleiche erchant,
Sariant, schueczen, ritterschaft.
ouch choem mit grozzer heres chraft
Beachurs von norwaege,
Gein valschait der gar traege
Pracht wol vumfzehen tausent man
Von sein einez lânde dan.
Im pracht der degen wert erchant,
Erech, der chuenich von charnant,
Von testregeiz dem lânde
Vil chuener wigande
Wol zwainczig tausent oder mer.
Dez vraeut sich der chuenich her,
Daz in sein vreunt niht wolten lân.
Von dem prunnen her yban
Pracht im manegen werden helt,
Die gein den veinden warn erwelt,
Wol zwainczich tausent oder paz.
Vil manegen degen valschez laz
Pracht im melians von liz,
Der chert allen seinen vleiz,
Wie er alsô choem dar,
Daz man sein naem mit wirden war.
Der choem artus, dem reichen,
Mit roten wirdichleichen.
Wol dreizzich tausent pracht der degen palt
Die werleich wâren gezalt.
lânzilet, der reiche,
Der choem vil wirdichleiche.
Der pracht wol sechzig tausent man
Von seinen zwain lânden dan,
Von gamvis unde von todone.
Suest choem der helt vil schoene
In artusez helfe geriten.
Mit vil unverzaegleichen siten
Choem der stolcz lânzilet,
Wan er duerch artusez pet
Sich alsô het beraitet dar,
Daz man sein muest nemen war.
ouch waz dem chuenige artuse chomen,
Alz ich daz maer hân vernomen,
Von seinen drein lânden dar
Vil manegeu geflorirteu schar.
Von pritanie unde von engellânt
Choem im manich wigant,
Von lover manich werder man,
Ich waen, nie chain chuenich gewan
Ein her sô wunnichleich.
Er waer duerch elleu reich
Mit disen laeuten wol geriten
Gewaltichleich ungestriten.
dô artus mit maneger wer
Waz zesammen choemen sein her,
niht lânger er dô pait,
Von dem lând er sich berait
Mit seinem her ûf die vart,
Deu wart niht lânger ûf gespart.
Er wolt ekunaver daz spil
Engegen vueren ze halbem zil,
Als im mein herr garel riet.
Mit urlaub von der chueniginne schiet
Der chuenich unde die pesten gar.
Si zogten dan mit maneger schar
Gein chanadich dem lânde.
Die chuenen wigande
Westen niht der maer,
Wie ez ergangen waer
Garel, dem hoch gelobten man,
dô er nach dem risen dan
Von artus, dem chuenich, schiet,
Alz im sein manhait geriet,
Der werde degen unverzaget
Het grozz êre beiaget,
Alz ir ê wol habt vernomen.
Nû waz artus sô nahen choemen
unde garel mit seiner ritterschaft,
Daz ir paider herez chraft
Von ein ander lag wol meil prait.
Nû wart dem chuenich artus gesait,
Daz ekunaver, der reiche,
Vil gewaltichleiche
Im laeg niht ze verre.
Der pritanier hêrre,
Artus, der chuenich, sant an der stunt
Nach al den pesten unde tete in chunt,
Daz in die veinde waeren pey.
 <
Swaz uens nû daz waegst sey,
Daz ratet mir, dez volg ich .>
Key sprach: < dâ lat mich
Dar riten unde die veinde sehen.
Ich wil ensichern unde spehen
Der veinde gelegenhait .>
 <
Daz sol dir wesen unversait>,
Sprach der chuenich, < unde rite dar
unde nim dez vil rechte war,
Welich chraft si muegen hân.
Daz solt du mich wizzen lân .>
Key sprach: < hêrre mîn,
Ir suelt dez gar an angest sein,
Ich ervar eu wol deu maer.
Mir ist ein dinch vil swaer
An manegem manne, daz er sich
niht schamt unde taet alz ich
unde naem sich niht an, wan daz er
Moecht getuen . ich hân ie her
Gehazzet, die sich ruemten vil.
Manich man hât vür ein chindez spil,
Daz er sich ein dinch nimt an,
Daz er niht verenden chan.
Dâ ist lueczel êren pey.
Secht, ob deu red war sey,
Der sich garel vermaz.
Daz im wert der goetez haz,
Der sich alsô ruemen chan.
Nû hât er laesterleich getân,
Daz er uens ist entrunnen.
Ich hân mich dez versunnen,
In hât gerawen, daz er sich under want
Der rais in ekunavers lânt.
Dâ von hât er daz vermiten,
Daz er niht ist her wider geriten.
Vor scham hât er daz lazzen .>
Die vor dem chuenige sazzen,
Die iahen alle geleiche,
Er taet unloebleiche,
Daz er alsô ser
Gareln an sein er
Sprach, wan im waz wol bechant,
Daz garel, der wigant,
Waz an elleu valscheu mail.
Er het wol hoher êren tail
Pei seinen zeiten vil beiaget.
Garel, dem degen unverzaget,
Nie chain unpreis geschach.
Mein herr gawan dô sprach:
 <
Vreunt her key, ir moecht wol paz
Reden . saget an, wie stet eu daz?
Daz ist niht guet getân.
Ich waiz wol, daz der selbe man
Eu sô vil gedienet hât,
Daz unloebleichen stat,
Daz ir sein uebel gedenchet.
Ewern preis ir dar an chrenchet .>
Der chuenich artus dô sprach:
 <
Owe, daz mir daz ie geschach,
Daz ich den degen wert erchant
Gein chanadich in daz lânt
Lie reiten nach dem starchen man.
Dâ von ich in verlorn hân,
Dez ich vuerchte sere.
Der degen alsô here
Muezz mich iemer rewen.
Er dient mir wol mit trewen .>
Key dô spoetleichen sprach:
 <
Sô chuenen helt ich nie gesach,
Alz er waz mit red hie.
Ob in der muet leicht verlie,
dô er hie von uens schiet?
Waz, ob sein rais geriet
Hin haim in seinez vater lânt,
Sô ist sein rais wol gewant .>
Artus sprach zue keyn dô:
 <
Ich waiz wol, daz dein muet stet sô,
Daz du deinen sin niht last.
Ich waiz wol, daz du mer hast
Hazzez gein dem pider man,
Der vür ich dir niht engan,
Danne gein dem poesen, daz ist mir lait.
Ich vuercht, daz du dein saelichait
Dâ mit verwuerchest unde al dein hail.
Du gewunnest hoher êren tail,
Woltest du dich sein mazzen
unde dein valschait lazzen .>
Key sprach: < ich want, daz ich
Het rechte geredet unde rewet mich,
Ob ich an der red hân
An mir selben missetan.
Daz puezz ich im gern, swen er chuemt.
Sein helfe iuch doch vil chlain vrumt,
Wan dâ vor hât er sich bewart.
Ich muezz ê aber an die vart,
Alz ich wol ofte hân getân .>
Mit der rede gienc er dan,
Dâ er sein gezelt vant.
Er hiez im pringen al zehant
Sein harnasch unde sein wappenchlait.
Key, der waz unverzait,
Gelaubet mir ein maer,
Wan daz er waz ein spottaer,
Sô waz key der chuenst ein man,
Den artus indert moechte hân,
Wan daz er sich verworchte.
Key, der unervorcht,
Saz ûf ein schoenez chastelân.
Von dem her rait er dan
Vermezzenleich ueber den plân.
Nû waz ouch gareln chunt getân,
Daz gein im lag mit heres chraft
Artus mit seiner ritterschaft.
Daz tete er den vürsten chunt
unde sait in, daz er an der stunt
Gein artus wolte reiten
Gewappent unde niht durch streiten,
Wan daz er wolt duerch schawen dar.
Swelich vürst wolt nemen war,
Welich stat artus moechte hân,
Daz der rait mit im dan.
Eskilabon von belamunt
unde gilân in vil churczer stuent
wâren schier berait
unde chomen in ireu wappenchlait.
Chlaris unde tyofabir
unde gerhart, der degen vir,
Vloris unde alexander,
Benemias unde liander
unde oygeones, der wigant,
Die beraiten sich zehant
unde riten mit gareln dan
Duerch schawen ûf den gruenen plân.
Charabin unde malseron,
Zirdos unde zirigon,
Dise vier starche man,
Die wolten ouch duerch schawen dan
Gewaffent mit ir hêrren gan.
Garel, der vil werde man
Mit vil grozzen zuechten pat
Den lântgrafen amurat
unde von pergalt, den werden man,
Daz si solden dâ bestan.
 <
Lat eu daz her bevolchen sein,
Retan, lieber vreunt mein,
Ir sult dez herez schoen pflegen.
Wir wellen>, sprach der werde degen,
 <
Gein artusez her duerch schawen reiten.
Wir choemen in churczen zeiten .>
dô sprach der herzog retan:
 <
Ich dien eu gerne, swaz ich chan .>
Sam sprach der lântgraf reich,
Amurat, der loebleich:
 <
Nû vart, daz eu goet bewar.
Wir pflegen mit trewen al der schar .>
Garel rait selbe zehande dan.
ouch giengen mit im vier man
Gewaffent wol gein streitez wer
Duerch schawen gein artusez her.
Dise helt unverzait
Riten wol halbew meyl prait
ûf einen puehel duerch schawen dan.
Key, artusez wart man,
Der waz ouch aeus duerch schawen chomen,
Daz habt ir ê wol vernomen,
unde ersichern die gelegenhait.
Key vermezzenleichen rait
Gein disen helden ennen her
Mit ûf geworffem sper.
Alz in mein herr garel sach,
Zue den seinen er dô sprach:
 <
Der dort gein uens reitet her
Mit ûf geworffem sper,
Den erchenne ich wol, daz ist ein man,
Der vil wol spotten chan
Einez mannez, der doch er hât.
Umb die selben missetat
Pin ich im sicherleich gehaz.
Ich waiz wol, daz er nie vergaz
Spottez unde valscher sit.
Im volget ze allen zeiten mit
Deu chranchait, alz ich hân gesait.
Im waz ie von herczen lait,
Ob iemant geschach chain er,
Dem waz er iemer mer
In seinem herczen gram.
Sein leib lebt gar an scham .>
Die rîter vragten maer,
Wer der rîter waer.
dô saget in der degen palt:
 <
Ez ist key, artusez tschineschalt,
Der allez guet vercheret.
Nû hât mich goet wol geeret,
Daz ich in aine vunden hân.
Swie wol ich artuse guetez gan,
Er muezz hin wider laesterleiche
Choemen vür den chuenich reiche.
Ir sult mein hie peiten,
Ich wil aine gein im reiten
unde wil in vragen maer,
Waz sein gewerft waer .>
dô sprach der vürst gilam:
 <
Ist er gar âne scham,
Sô geb im goet schanden vil,
Dez selben ich im wuenschen wil .>
Garel, der degen unverzait,
Alain gegen keyn rait.
Die seinen habten stille,
Daz waz wol sein wille.
Garel, der ellens reiche,
Der stapht muezzichleiche
Gein keyn ueber die haid prait.
Key vermezzenleichen rait
Gein gareln, dem degen unverzaget.
Er het gern den preis beiaget
An im, dez het er gueten muet.
Garel, der ie waz behuet
Vor valscher missetat,
Der gedacht: < seit mich sô geeret hât
Goet, daz ich dir gelten sol
Deinen spot, daz tuet mir wol.
Dez muezz goet iemer geeret sein,
Ich nim daz ûf die trewe mein.
Mir chund lieber niht geschehen,
Dez wil ich mit der warhait iehen .>
Key unde garel,
Die wâren paide gein preiz snel.
Suest choemens gegen ein ander her.
Key vuert ein grozzez sper,
Dâ mit gedacht er vellen
Seinen streit gesellen.
Garel, der chuen wigant,
Vuert ein sper in seiner hant,
Daz waz grozz unde unbesniten.
Mit unverzaegleichen siten
Nam key daz oersse mit den sporn.
Garel, der degen wol geporn,
ouch sein selbez niht vergaz,
Daz oersse, dâ er ûf saz,
Daz traib er dar vil hurtichleiche.
Deu tyost wart guet unde reiche.
Key vil gar sein sper zerprach.
Garel in vluegelingen stach
Hinderz oersse ûf den plân.
Er nam daz oersse unde zoch ez dan,
Dâ er die seinen halden sach.
Mein herr garel dô sprach:
 <
Nû nemt dicz oersse unde behalt daz.
Ich wil hin wider unde wil in paz
Vragen der maer,
Duerch waz er choemen waer
Her ûf dise haid prait .>
Garel hin wider zue im rait
unde vraget in der maer,
Von welhem lânde er waer
Geriten her, < daz tuet mir chunt .>
Key, der sprach an der stunt:
 <
Ich sagt eu mein rais wol,
Wan daz ich eu niht sagen sol.
Waert ir ûf der erde pey mir,
Ich sait eu wol, daz ir
Mir mein oersse muezzet hie lân,
Daz ich von eu verlorn hân.
Seit ir ein helt, daz lat mich sehen.
Ich wil eu chainer êren iehen,
Ir erbeizet zue mir unde vraget mich.
Waiz ich danne icht, daz sagt ich,
Swenne ir seit ûf der erde .>
dô sprach garel, der werde:
 <
War nach solt ich erpeizzen nider?
Du woltest leicht an mir choemen wider
Deinez oerssez, daz du verlorn hast.
Mir ist lieber, daz du ze vuezzen gast,
Danne ich zue vuezzen waer unde du geriten.
Du darft mich niht darumb piten,
Daz ich zue dir erpeizze.
Ich cher mich niht an dein gehaizze.
Ich enwil niht streiten
Mit dir, ich wil reiten
Von dir unde wil dich lazzen sten.
Du muest mit schanden haim gen .>
dô sprach der spottaer.
 <
Ez ist lasterbaer,
Daz ir niht tuerret ab gestan.
Zweu sol ein sô vrumer man,
Alz ir waenet, daz ir seit.
Daz ir zue mir an diser zeit
niht getuerret ûf die erde gestan.
Daz haiz ich laesterleich getân.
Ir waent, eu sei ein er geschehen,
Dez wil ich iemer eu veriehen,
Ir pestet mich danne alrerst ze vuezz.
Ist danne, daz ich eu sichern muezz,
Daz ir mich dez betwinget
unde den sig an mir erringet,
Sô habt ir êren vil beiagt.
Tuet ir dez niht, sô ist verzagt
Ewer hercze unde ewer muet
unde wizzet, daz ir misse tuet,
Ob ir mir die pet versait.
Ewer laster mach ich prait
Mit worten iemer mer.
Duerch aller vrouwen er,
Sô erbeizt nider ûf daz lânt .>
dô sprach garel, der wigant:
 <
Ich waiz wol, daz ez uebel stet,
Swa ein man ze vuezzen get,
Der ritters namen haben sol.
Ir secht wol, ich entrunne eu wol,
Wolt ich von eu reiten.
Nû wil ich gerne peiten
unde hoeren, waz ir mir sagen welt.
Ir woltet leicht>, sprach der helt,
 <
Dâ haim sagen maer,
Daz eu verstoln waer
Daz oersse, daz ich eu an gewan.
Der êren ich eu niht engan,
Daz ir suest wurdet laster vrei .>
Ein paum stuent dâ nahen pey,
Dâ erpeizt mein herr garel.
Daz oersse pant der degen snel
Mit dem zaum vaste
Zue einem starchen aste.
dô garel daz oersse gepant,
Key, der sprach zehant:
 <
Du stest ze vuezzen als ich.
Nû wizze, ez muezz gerewen dich,
Daz ich dich dez hân ueber choemen.
Mein oersse, daz du mir hast genoemen,
Daz pringe mir palde, daz rat ich dir,
Oder daz dein wil ich hawen mir .>
Garel lachte unde sprach zehant:
 <
Mein oersse, daz mich in dicz lânt
hât her getragen, daz ist guet.
Ich hân ouch noch vil gueten muet,
Daz ich ez noch wil reiten.
Wild du ez mir an erstreiten,
Daz muest du tewer chaûfen.
Mich dunchet, du muezzest laûfen
Dez oerssez halb von hinnen .>
 <
Dez pringe ich dich wol innen>,
Sprach key, < daz du mirz lazzen muest.
Wer dich niht, ob du rechte tuest.
Du muest mir dez siges iehen .>
Garel sprach: < sol daz geschehen,
Daz ist mir sicherleichen lait.
Du hast mir deinen muet gesait.
Ich gelaub wol, moechtest du mich
Dez betwingen, dez ruemest du dich
unde waerest sein von herczen vro.
Nû vuerchte ich chlaine dein dro .>
Key zornichleichen sprach:
 <
Dein red, deu ist mir ungemach,
Daz du chlaine vuerchtest mich.
Ich vuercht ser, daz daz muezze dich
Gerewen, ê du von mir chuemst.
Mit deinem chlaffen du dir chlain vrumst .>
Key waz chuen genueg,
Sein hercz maenleich ellen trueg.
Gareln, den degen, lief er an.
Er sprach: < du muest ze puezze stan,
Daz mich nider stach dein hant.
Dez muezz dein leib dez todez pfant
Sein>, sprach sô der chuene man.
Garel lachen dô began.
Er sprach: < du hast vermezzen dich,
Daz du wellest toeten mich,
Sô wil ich dir daz leben lân.
Du muest aber suest mit laster gan
Hin wider, dan du pist choemen.
Daz du dich an hast genomen
Die er, daz du woltest mich
Erslagen, daz gerewet dich .>
Key ûf meinen hêrren gareln slueg.
Der aus erwelt degen chlueg,
Garel, dez hercz ie êren gert,
Keyn under lief er daz swert,
Mit chreften er in zue im dwanch,
ûf die erde er in swanch,
Daz er unversunnen lag.
Garel sprach: < ich nû mac
Vor dir gar an angest sein.
Ich getrawe wol, daz leben mein
Vor dir behalten, hân ich hail.
Dein verschamter leib waz ie gail,
Swenne du spotten soltest
unde einem manne benemen woltest
Sein er mit deiner valschait.
Mir waer dein ungelinge lait,
Wan duerch die selben missetat,
Die dein leib begangen hât
Mit spot an vil manegem man,
Dâ von ich dir niht êren gan .>
Garel, der chuene wigant,
Den helm er im abe pant
unde nam ims swert unde liez in ligen.
Er sprach: < dir wirt vil gar verzigen,
Daz du wider choemest geriten.
Du muest gen, mac ich dichz erpiten.
Daz hab dir umb dein valschait .>
Garel, der degen unverzait,
Stuent ob im unde sach in an.
Pei einer weil er sich versan.
Alsô key dez enpfant,
Daz garel, der wigant,
Im swert unde helm het genomen,
Er gedacht: < ich chan niht hinnen choemen,
Sprich ich icht, daz im ist lait,
Sô waer mir der toet berait
Von diczez ritters henden.
Ich wil mein sterben wenden,
Die weil ich mac unde chan.
Ich wil disen chuenen man
Mit pfleg haben, ob er mich
Wolt lazzen leben, sô wolt ich
Im geben dez mein sicherhait
unde wolte im sweren einen ayt,
Daz ich laiste, swaz er mich
Haizt laisten, daz wil ich,
Ob er mir daz leben lat.
Sein mac werden guet rat,
Chuem ich von im mit dem leben mein,
Er sol dez vil gewiz sein,
Daz er mir niemer mer getuet
Weder uebel noch guet .>
Er richte sich ûf unde sprach:
 <
Hêrre, ob hie icht geschach
Mit rede, daz ich solde haben lân,
unde mich mein chintleicher wan
hât betrogen, sô tuet ir paz
unde wizzet, daz iuch eret daz,
Swa ir genad an mir tuet.
Mich hât mein tumbleicher muet
Verlaitet . hêrre, nû suelt ir
Ewer zuecht êren an mir.
Ich gib eu dez mein sicherhait,
Ich pin eu allez dez berait,
Daz ich ze rechte tuen sol .>
Garel sprach: < ich hoer wol,
Swaz ich dir laidez het getân,
Du liezzest mir doch mein chastelân
Wol von hinnen reiten.
Daz woltest du mir mit streiten
Vil gern an gewunnen hân .>
Key sprach: < ein tumber man
Tuet vil dikche tumbleiche,
Edeler rîter, alz ouch ich.
Daz vercheuz duerch dein wirdichait.
Mir ist gar von herczen lait,
hân ich beswaert deinen muet.
Swer guet wider uebel tuet,
Dem vueget goet er unde hail
unde saelden ein vil michel tayl .>
Garel sprach: < dein red ist guet,
Dâ von schaidet sich dein muet.
Hetest du mich ueber wunden,
Ich het an dir niht vunden
Wan poese red unde spot .>
Key sprach: < nain ich pei goet.
Ich hiet an dir vil wol getân>,
Alsô sprach der valsch man,
 <
Mir waz dez vil wol gedacht,
Allez, daz du her hast pracht,
Dâ mit het ich dich lân varn .>
 <
Dâ vor sol mich goet bewarn>,
Sprach garel, < daz mir icht werde nôt
Deiner genaden, mir waer der toet
Vil lieber . mein er waer verzert
unde an vröuden alsô gar verhert,
Dez mir der toet waer
Vil pezzer, dan deu swaer,
Die ich iemer muest leiden.
Deu er sol dir vermeiden.
Ich muest chumberleichen schaden
unde grozzen spot ûf mich laden,
Daz enchund ich niemer mer
Ueber winden>, sprach der degen her.
Garel, der ellens reiche man
Sprach: < ich wil dich leben lân,
Du muest aber an disen zeiten
Hin gen unde niht reiten .>
Daz waz keyn ungemach.
Zue meinem hêrren gareln er dô sprach:
 <
Helt, daz stet dir uebel an,
Sol ich von dir ze vuezzen gan,
Dâ von wirt mein laster prait
unde wirt ouch niht von dir gesait
Chain er von meinem munde .>
Garel sprach an der stunde:
 <
Deinez lobez wil ich entwesen.
Nû sag mir, ob du wild genesen,
Von wanne ist her dein raise .>
 <
Von artus, dem prituneise,
Von dem pin ich geriten her .>
Garel sprach: < wa ist der?>,
Alz er dâ von niht het vernoemen.
Key sprach: < er ist choemen
Her mit einem grozzen her.
Gewaltichleiche an al wer
Moechte er reiten duerch elleu lânt.
Der hât mich von im her gesant.
Im wart naechten spaet gesaget,
Ekunaver, der unverzaget,
Laeg hie pei mit heres chraft
unde mit schoener ritterschaft.
Deu maer solt ich im haben pracht.
Dez waz ouch mir vil wol gedacht,
Daz ich niht wolt erwinden,
Ich wolt ê recht ervinden,
Ob daz selbe maer
War oder gelogen waer.
Nû enwaiz ich, waz ich sagen sol.
Hêrre mein, nû tuet sô wol,
Enpiet meinem hêrren ettwaz .>
Garel sprach: < sô sag im daz,
Ich hab eu gesiget an.
niht mer ich im enpieten chan
Pey eu ze disen zeiten.
Ir sult gen, sô wil ich reiten .>
Key sprach sa zehant:
 <
Hêrre, wie seit ir genant?
Daz saget mir duerch ewer er,
ê daz ich von eu cher .>
Garel sprach zue keyn dô:
 <
Ob ewer muet stet alsô,
Swer iuch von mir vrag,
Ob iuch dez niht betrag,
Dem sagt vil recht, ich seiz, der man,
Der eu daz oersse an gewan .>
Garel, der chuen wigant,
Gie, dâ er sein oersse vant.
Er saz dar ûf unde rait dan,
Dâ er die seinen het lân.
Den sait er ein maer,
Wie im geschehen waer
unde wie er keyn het getân.
ouch pracht mit im der chuen man
Keyn helm unde sein swert.
Daz het im der degen wert
Genomen, daz waz im swaer.
Key artus deu maer
Pracht laesterleichen
Von ekunaver, dem reichen.
Garel die seinen an der stat
Im nach trewe raten pat,
Wie er artus taet bechant,
Daz er waer choemen in daz lânt.
Die vürsten rieten im ze stunt,
Daz er im daz taet chunt
Mit einem poten unde im dar sande,
Artus ze êren unde kein ze schande,
Daz oersse, den helm unde daz swert.
Dez volget in der degen wert.
 <
Moecht ich nû einen poten hân>,
Alsô sprach der werde man,
 <
Der artus von mit taet chunt,
Daz ich in in churczer stunt
Mit meinen vreunden wil gesehen
unde der im chund dez veriehen,
Daz ich duerch in her pin choemen,
Daz moecht mir an wirdichait gefrumen .>
Malseron sprach: < hêrre mein,
Ich wil ewer pot sein
Ze artus, dem êren reichen,
unde wil vil willichleichen
Ewer potschaft werfen.
Dez lazz ich niht verderben .>
Garel im dancht unde sprach zehant:
 <
Tewerleicher wigant,
Goet lon dir deiner trewen.
Ez ensol dich niht gerewen,
Daz du sô willichleichen mir
Dienest, darumb wil ich dir
iemer tragen holden muet.
Mein leib, mein lânt unde mein guet,
Daz si dir, vil werder man,
unde deinem prueder undertan
unde deinen vettern paiden.
Ich wil von eu niht schaiden
Leib noch guet, swaz haizzet mein,
Dez sult ir gar gewaltich sein.
Meiner êren suelt ir pflegen.
Malseron, vil werder degen,
Nim daz oersse unde dicz swert,
Pring ez artus, dem chuenich wert,
unde vür ouch disen helm dar.
Du solt im gar an allen var
Meinen getrewen dienst sagen,
Swaz er êren mac beiagen,
Dez pin ich vro unde lob sein goet
Mit gueten trewen an spot.
Du solt im ouch dez veriehen,
Swaz kein ist von mir geschehen.
Dez wolt er mich niht erlân.
Seinen helm, sein swert, sein chastelân,
Daz sent ich ûf genat hin wider.
Her key hât sô manegen nider
Mit seiner red gestochen,
Er sol ez ungerochen
lân gein mir, ich erchant sein niht.
Deu unzucht mir niemer geschicht.
Pit artus, den chuenich schanden vrei,
Daz er mein gelaite sey
vür keyn, den chuenen,
Daz er mich helf suenen,
Ob ich wider in icht hab getân,
Dez wil ich im ze puezz stan
Vor artus, dem hêrren mein,
Dez sol er vil gewiz sein.
Du solt meinen dienst dar
Al der tavelrunden schar
Sagen unde daz ich mit trewen in
Staet uencz an mein end pin .>
Malseron sprach: < hêrre mein,
Ir suelt dez gar an angest sein,
Ich wirf ewer potschaft wol.
Allez, daz ich werfen sol,
Daz wirf ich sô ich peste chan .>
Mit urlaub vür er dan,
Dâ er den chuenich artus vant.
Daz swert er an den satel pant
unde den helm unde vür dan.
Malseron, der starche man,
Waz sô lânch, daz im niht tocht,
Daz er geziechen moecht
Daz oersse an seiner hande dan.
Man muest im einen chnappen lân,
Der daz oersse vuert.
Sein lenge die wipfel ruert,
Swenne er gienc in dem walde.
Malseron gienc sô palde,
Daz der wol geriten man
Im gevolget chaume dan,
Der daz oersse zoch mit im.
dô si zue artusen hin
Chomen, dâ er lag mit her,
Mit vil ritterleicher wer
Lag pei im manich vürst reich,
Der vil herleich
Seinen ring het gezieret.
Dâ waz gelotschieret
Wol rast lâng unde meyl prait
Dem her . deu aventewer sait,
Daz pei niemans zeiten waer gesehen
Ein her, dem man moechte iehen,
Daz werleicher moechte sein,
Ich nim daz ûf die trewe mein,
Alz mir deu aventewer iach,
Ein schoener her man nie gesach.
Artus, der waer âne zol
Duerch elleu lânt geriten wol,
Wan dâ wâren ritterleichen
Die pesten aeus allen reichen,
Die artus, dem werden man,
 (
Helfe wolten pei gestan,
Si unde ir werden man .)
Wie key von garel dan
Schiet, daz habt ir wol vernoemen,
Der waz nû vür artusen choemen.
Dem chlaget er sein swaer.
Artus, der vraget in maer,
Wie ez dar zue waer choemen,
Daz im daz orsse waer genoemen
unde daz swert aeuz seiner hant.
Key sprach: < der wert geschant,
Der mir darumb trag haz.
Ich moecht mich niht erweren paz.
dô ich von eu hinnen rait
Von dem her wol halber meil prait
Gein den veinden unde wolt hân erchant,
Wa ekunaver, der wigant,
Laeg mit seiner ritterschaft
unde ob er het sô grozz chraft,
Alz wir haben vernomen,
Dez waer ich gerne ze end choemen.
Suest gacht ich vür mich dester paz,
Ich wolt gerne ervinden daz,
Welich stat waer,
dô irret mich der maer,
Ein man, der mich nider stach.
ûf einer wart ich halden sach
Wol zehen man vil wol geriten,
Gewappent nach ritterleichen siten.
Pey den sach ich vier man,
Die heten ouch ir harnasch an,
Daz ich ab ir leng erschrach.
vür war ich wol sprechen mac,
Si sint sô michel unde sô grozz,
Daz ich nie ir genoz
Gesach pey meinen zeyten.
Der tievel solde streiten
Mit in aus der helle,
Der mac wol ir geselle
Sein, wan ich nie gewan
Chuende vier sô lânger man.
Swie vraisleich si wâren getân,
Doch wolte ich dez niht enlân,
Ich wolt volenden mein vart.
Vil schier ich dez gewar wart,
Daz von den zehen einer rait
Gein mir ueber die heide prait,
Die andern habten stille.
Daz waz wol mein wille,
Ich wolt dâ preis haben beiaget.
Maenleich unde unverzaget
Staphet er ritterleichen her
Gein mir mit ûf geworffem sper.
ouch choem ich ritterleich gein im.
ûf mein trewe ich daz nim,
Sô chuenen man ich nie gesach,
Wan er mich vlugelingen stach
Hinderz oersse ûf den plân
unde nam daz oersse unde zoch ez dan
Zue den seinen dâ zehant.
dô er mich nider ûf daz lânt
Het gevalt, der unverzait,
Wider zue mir er rait
unde vraget mich der maer,
Wa ich wolt oder wer ich waer,
Daz ich im daz taet chunt.
Ich pat den degen an der stunt,
Daz er zue mir erbeizt nider,
Deu pet geraw mich sider.
dô der chuen wigant
Sein oersse zue einem paum gepant,
Ich zukcht daz swert unde lief in an.
Ich sprach hincz im: « du muest mir lân
Dein oersse oder pringe mir daz mein,
Dez mac chain rat sein . »
Ich slueg ûf den degen wert,
dô gezukcht der wert helt sein swert
Gein mir nie, dez schamt ich mich.
Er sprach zue mir: « ich wil dich
Niwan duerch goet leben lân . »
Der chuene snelle starch man
Mir daz swert under spranch,
ûf die erde er mich swanch,
Daz ich gehort noch gesach.
Den helm er mir ab prach
unde daz swert aeus meiner hant.
Ob mir stuent der wigant,
Uencz daz ich mich wider versan.
Ich richt mich ûf unde sach in an.
Ich sprach hincz im: « lat mir den leib
unde eret an mir elleu weib,
Daz ir mir lazzet mein leben . »
Ich wolt im gerne hân gegeben
ûf genad mein sicherhait.
Der chuen degen unverzait
Sprach, zweu im deu solt,
Mein sicherhait . er wolt
Mich suest duerch goet lân leben.
dô pat ich in mir wider geben
Meinen helm unde mein swert.
dô enwolt er, der degen wert,
Dâ pei mir niht lânger sten.
Er sprach, ich muese mit laster gen
Her wider danne ich waer choemen.
Mich moechte niht gein im gefrumen,
Swaz ich gefleget oder pat.
ûf sein oersse saz er an der stat.
ê daz er von mir rait,
Ich pat den degen unverzait,
Daz er mir sagt maer,
Wie er hiezze oder wer er waer.
dô sprach der unverzagte,
Daz ich den laeuten sagte,
Swer mich darumb vrag,
Ob mich dez niht betrag,
Daz ich im sag, er waerz, der man,
Der mir daz oersse an gewan.
Daz mac er wol erzeugen,
Wan er chan niht lewgen,
Alz garel von dem pluenden tal,
Der sich von voerchten von uens stal.
Dez sei er iemer mer geschant.
Er lobt erchuennen uens daz lânt
Ze chanadich, dô er hinnen vür,
Vor meinem hêrren er dez swuer,
Er sluege die vier risen toet.
Nû hât er lazzen uns in nôt.
Ich sach si alle vier.
Chuemt garel niht vil schier,
Her chuenich, die risen tuent eu lait,
Ez wende danne sein manhait .>
Vor dem werden chuenich saz
Vil manich rîter valschez laz,
Die pesten al geleiche,
dô key dem chuenich reiche
Saget diseu maer,
Wie im gelungen waer.
Niemant vor dem chuenich saz,
Er enwaer keyn gehaz,
Duerch sein grozzeu valschait
Waz in sein laster niht ze lait.
Artus sprach zue keyn san:
 <
Wie waz gezimirt der man,
Der dir dâ hât an gesiget,
Dez hercze solher manhait pfliget?>
Alsô sprach der milte:
 <
Waz vuerte er an dem schilte?>
Key sprach: < der degen snel
Ein sne weizzez pantel,
Der schilt, der ist anderswa
Von sô liechter varbe plab,
Daz ich dar zue geleiche niht.
Sein guersit unde sein helm liecht
In der selben varb erschain
Ein chrone, die manich edel stain
Ziert, die trait der ellens reiche
ûf seinem helm . sein geleiche
Lebt nindert ûf der erde .>
Artus, der chuenich werde,
Gedacht in seinem muet:
 <
Ia, hêrre goet, der guet,
Waer ez mein neve garel.
Den hât iedoch daz pantel
Von steiren geerbet an.
Waz ob ez ist alsô ergan,
Daz garel ist her wider choemen
unde daz er hât den sig genomen
An ekunaver, dem wigant,
Mit seiner ellenthaften hant,
Sô wolt mein goet noch rueche hân .>
Malseron, der starche man,
Waz nû choemen ûf den plân,
Dâ artus unde sein man
Lagen ritterleich
unde sechz chuenich reich
unde manich vürst wert erchant.
Malseron, der wigant,
Choem gegangen, dô daz her lag.
Von seiner lenge ser erschracht,
Dem doch niht von im geschach,
Manich man, der in ersach.
Swie lânch er waz unde ouch swie grozz,
Ez lebt an zuechten sein genoz
Nindert ûf der erde.
Malseron, der werde,
Begunde vragen maer,
Wa der chuenich waer.
Man zaiget im, dâ er den chuenich vant.
Malseron, der wigant,
Gie wol gewaffent nach seinem sit.
ouch zoch im ein chnappe mit
Daz oersse, daz garel an gewan
Keyn, ouch pracht er ûf den plân
Keyn helm unde sein swert.
Artus, der ie êren gert,
Dem saget man die maer,
Daz dâ choemen waer
Ein man sô michel unde sô grozz,
Daz man nindert seinen genoz
Vunde in allen reichen,
Den man zue im geleichen
Moecht an leng unde an chraft.
 <
Ist sein leib sô manhaft
Nach solher leng, der er pfliget,
Sô waen, im niemant an gesiget .>
Deu maer sait dem chuenich reiche,
Artus, ein rîter loebleiche.
dô sprach artus, der werde man:
 <
Wir süln vür daz gezelt gan
unde hoeren seineu maer .>
Der chuenich lobewaer
Her aus zue dem risen gienc.
Den starchen man er wol enphie,
Sam taten die seinen zuechtichleich.
Malseron, der ellens reich,
Genad dem chuenich . der wigant
Het gelait von seiner hant
Ein staelein stangen, die er trueg,
Deu waz groezz unde swaer genueg,
Deu wol ze vier ekken snait.
Ein schoenez swert lâng unde prait
Lait er von im, helm unde schilt.
Er chniete vür den chuenich milte
Vil gezogenleich.
Er sprach: < chuenich êren reiche,
Eu enpeut mein hêrre,
Der chuenich von anferre,
Seinen dienst mit trewen sunder spot .>
Artus sprach: < nû lon im goet .>
Malseron sprach sa zehant:
 <
Hêrre, er hât eu gesant
Dicze oersse unde den helm unde daz swert.
Mein hêrre niht ewers guetez gert,
Er gewinne euz mit minnen an.
Het er icht wider iuch getân,
Dez wil er nach seinen schulden
Gern choemen zue ewern hulden.
Swaz er keyn hât getân,
Dez wolt er in niht erlân,
ouch wil iuch mein hêrre puezzen daz,
Ob ir gein im chainen haz
Tragt, den suelt ir lazzen sein.
Eu wirt sein dienst mit trewen schein,
Er wil nach ewerm gepot leben.
Ir suelt im ein gelait geben
vür keyn zorn, dez gert er.
Mein hêrre, der wil selbe her
Choemen unde wil eu gesehen.
Dar zue pat er mich veriehen,
Daz al der tavelrunder schar
Seinez dienstez mit trewen naemen war
Âne valsch vil lauterleich .>
dô sprach artus, der chuenich reiche:
 <
Hêrre, tuet mir daz bechant,
Wie ist ewer hêrre genant.
Daz suelt ir mich wizzen lân.
Swaz er hât wider mich getân,
Dez sol er allez ledig sein .>
Der rise sprach: < der hêrre mein,
Der hât vil hoch wirdichait
Mit heldez handen unverzait
Beiagt in manegen lânden.
Sein hoher preis vor schanden
Ist wol behuet, sein lob ist hel.
Er ist gehaizzen garel.
Er hât vil noet durch iuch erliten,
Sein hant hât manegen streit gestriten,
Seyt er hie von eu schiet,
Alz im sein manhait geriet .>
Er tete im rechte daz bechant,
Waz der chuen wigant
Helf het errungen
unde daz im waz gelungen
An ekunaver ze chanadich
unde daz er loebleich den sig
Erstrait an dem werden man,
unde daz er in gevangen dan
Mit im pracht in daz lânt,
unde zwen chuenich wert erchant,
Von rivelânze ardan
unde helphereich, den chuenich von nasseran.
Dem chuenich er dô sagt,
Wie der unverzagt
Die chueniginne von anferre gewan
unde wie er den uebeln purdan
Slueg unde ouch sein uebel weib,
Die vil manegem man den leib
Namen duerch ir uebermuet,
unde wie der maer degen guet
Chlarisen von im loeste dan
unde ouch die maget wol getân,
Dez lântgrafen chint von turtuse,
unde wie er die vesten chlause
Ze chanadich mit streit gewan,
unde ouch wie der chuene man
In selben mit streit betwanch.
Dez sait im mit vröuden danch
Artus, der werde chuenich, dô.
Die rîter wâren alle vro,
Daz im waz sô wol gelungen.
Der rise wart vil gedrungen.
dô er sait deu maer,
Artus, der saeldenbaer,
Vroeleich lachte unde sprach:
 <
Ein ende hât mein ungemach,
Seyt ich mit warhait hân vernoemen,
Daz garel ist her wider choemen
Sô rechte wirdichleiche.
Dez pin ich vröuden reiche.
Ich hân von meinem chuenne
Vil dikche grozze wunne,
Die habent mir êren vil beiaget
 (
unde ouch garel, der unverzaget,)
Den ich iemer êren wil.
Ich hân hoher êren vil
Von meinem werden chuenne.
Goet mir der saelden guenne,
Daz si mir muezzen leben gesunt
Vil lieber vreunt, nû tuet mir chunt>,
Sprach artus, der chuenich reiche,
Zue malseron zuechtichleiche,
 <
Wen pringet garel, der wigant,
Mit im her in dicz lânt
Seiner helfaer.
Ich hoert gerne deu maer,
Wer si waeren>, sprach der chuenich reiche.
Malseron sprach zuechtichleiche:
 <
Hêrre, die werdent eu genant,
Pedeu ir namen unde ir lânt,
Wannen isleicher ist geporn.
Retan, der vürste aeus erchorn,
Der herczog von pergalt,
Der hât vil manegen degen palt
In meinez hêrren helfe pracht.
Von galis der vürste wol geslacht,
Der herczog gylân,
Der hât vil manegen werden man
Meinem hêrren pracht duerch seinen preiz,
Der ist chuene unde weis.
Mit im chuemt eskilabon,
Der manegen preisleichen lon
hât beiagt mit heldez hant.
Der vil chuen wigant,
Der ist geporn von belamunt.
Sein manhait, deu ist weiten chunt.
Der hât vil schoen ritterschaft.
ouch vuert vil grozz heres chraft
Ammurat, der lântgrafe reich
Von turtuse, der vil loebleich
hât manegen hohen preis beiagt.
Manegen rîter unverzagt
Vuert im der vürst aeuz argentin,
Chlaris, der dem hêrren mein
hât wol gedient ûf diser vart.
Im vuert von rivirz gerhart
Vil manegen chuenen degen wert.
Tyofabir, det hercze ie êren gert,
Pracht im von merchanie
Manegen rîter valschez vrie.
Vier hundert rîter wert erchant,
Die pracht der chuen wigant
Eskilabon, der werde helt,
Die sein ze den pesten aeuz erwelt.
Die varent sunderleich,
Wan si sint ellens reich
unde habent hoch wirdichait.
Vil manegen rîter unverzait
hât mit im pracht mein hêrre
Von dem lânde ze anferre.
In sein helf waz gezalt
Hundert tausent helt palt.
Der hât der degen aeuz erchorn
In dem streit ein tayl verlorn.
Die in dem streit sint genesen,
Die sint mit im choemen, die aeus gelesen
hât der toet, sint bestan.
Meinem hêrren ist manich werder man
In dem herten streit erslagen,
Die er wol mac mit êren chlagen.
Die nôt hât er duerch iuch erliten,
Er hât eu êren vil erstriten .>
Artus zue dem risen sprach:
 <
Nû vart an ewern gemach,
Hêrre, den schaffe ich eu, ob ir
Hie beleiben welt pey mir .>
Der rise sprach: < dez mac niht sein.
Ich wil zue dem hêrren mein
Hin wider gahen an diser stunt.
Swaz ir welt, daz tuet mir chunt,
Swaz ich im von eu sagen sol,
Daz chan ich im gesagen wol .>
Artus sprach: < daz saget im von mir,
Meinen dienst unde daz ich sein enpir
Sô lânge, daz muet mich ser.
Pitet in duerch sein er,
Daz er mich chuerczleich gesech.
Ich waen niht, daz mir geschech
Sô lieb, sô mir ist geschehen
An seiner chuemft, dez wil ich iehen.
Ich wil sein gelaite wesen,
Er mac vor keyn wol genesen .>
Die rîter wâren alle vro,
Daz meins hêrren garel dinch stuent alsô,
Daz er mit seiner manhait
Keyn spot het hin gelait.
Dez vraeuten si sich alle.
Key sprach sô ze schalle
Von spotte unde chunt er sich schamen
Lasters, er waer von ritters namen
Sicherleiche geschaiden gar.
Nû nam er dez vil chlain war,
Swaz im lasterz ie geschach.
Gawan zue dem risen sprach:
 <
Hêrre, ir suelt gareln iehen,
Daz wir in alle gern sehen
unde daz er sich icht saume.
Mein hêrre enpeite chaume
unde wir alle geleich,
Daz wir den degen ellens reich
süln sehen, daz sagt im von mir .>
Der rise sprach: < sô sult ir
Mir tuen chuent, von wem ich sagen sol,
Sô wirf ich ewer potschaft wol .>
dô sprach der werde gawan:
 <
Gareln ich wol guetez gan.
Wir sein ein ander wol bechant,
Ich pin gawan genant .>
Der rise sprach: < man hât gesait
Sô vil von ewer wirdichait,
Daz man eu gerne dienen sol.
Ich wirf ewer potschaft wol
Gein meinem hêrren wert erchant .>
Die werden rîter alsamt
Enputen willichleichen
Gareln, dem ellens reichen,
Ir getrewen dienst sunder spot.
 <
Ich sag im gern>, sprach der pot,
 <
Swaz ir im enpieten welt .>
Malseron, der starche helt,
Urlaub von dem chuenich nam
unde von den werden rittern sam.
Der chuenich artus an der stuent
Sprach: < vreunt, nû tuet gareln chunt,
Mir sei deu chueniginne widerchoemen,
Die mir der rîter het genomen.
Die hât mit maenleichen siten
Mein neve lânzilet erstriten.
Daz saget garel, dem neven mein.
ouch suelt ir gewis sein
Meiner gab sicherleich,
ê wir uens schaiden>, sprach der chuenich reich.
Dez genat im der starche man.
Suest nam er urlaub unde gacht dan
Gein dem her, dâ sein hêrre lag.
Garel, der ie êren pflag,
Waz wider zue den seinen choemen
Ab der warte, si heten war genomen,
Daz artus soelhez heres chraft
Vuert, daz er wol sigehaft
Waer worden sicherleichen
An ekunaver, dem reichen.
Er moecht artus niht haben gestriten.
Die mit gareln wâren geriten
Dez geleiche iahen,
dô si sein her sahen.
Die vürsten ellens reiche
wâren alle geleiche
Zue dem werden garel choemen
In sein gezelt, ich hân vernoemen.
Die sazzen vor im zuechtichleich
unde ekunaver, der chuenich reich,
unde helphereich von nasseran
unde der chuenich ardan,
Die sazzen vor dem chuenich dâ.
Nû choem von artusen sa
Malseron, der wigant,
Den garel het hincz im gesant.
Gareln man daz saget,
Daz malseron, der unverzaget,
Von artuse choemen waer.
 <
Wir suln seineu maer
Hoeren>, sprach er willichleich,
 <
Waz mir artus, der chuenich reich,
Enpiete>, sprach der werde man.
vür daz gezelt gienc er dan
ûf ein wol gepluemtez graz.
Ekunaver unde swaz der vürsten waz,
Die sazzen unde mein herr garel.
Malseron, der degen snel,
Choem an den selben rinch gegan,
vür seinen hêrren chniet er san
unde sprach gezogenleich:
 <
Ew enpeut getreweleich
Artus seinen dienst her.
Hêrre, ich sag eu wol, daz er
Sich vraeut, daz ir wider seit chomen.
dô ewer potschaft wart vernoemen,
dô wart er vröuden reich
unde die rîter alle geleiche,
Die hoechsten unde die werden.
Ich waen, ûf der erden
Nie schoener her wart gesehen.
Hêrre, ich wil eu dez veriehen,
Arme unde reiche,
Die vraeunt sich alle geleiche,
Daz ir noch lebt wol gesunt.
Ich tuen eu von in allen chunt,
Eu enpeut dienst ungezalt
Vil manich chuener degen palt,
Dez ich niht wol genennen chan.
Hêrre, der werde gawan,
Der enpeut eu dienst mit trewen gantz,
Beachurs unde gramoflâncz,
lânzilet unde her yban
Mit gueten trewen sunder wan
unde erech, der chuenich reich,
Die dienent eu willichleich.
Eu enpeutet melianz von liz,
Er trag eu dienstleichen vleiz,
unde anderz manich werder man,
Der namen ich niht genennen chan.
Die armen unde die reichen
Mit trewen willichleichen
Dienent eu gerne an allen haz.
Artus hiez eu sagen, daz
Im waer mit êren wider choemen
Deu chueniginne, deu im waz genomen.
Die hiet lânzilet erstriten
Mit unverzaegleichen siten
Ab dem rîter, der si vuert dan
Mit gewalt von al den chuenigez man .>
Der maer wart her garel vro.
Zue malseron sprach er dô:
 <
Chuener helt unverzagt,
Du hast mir liebeu maer gesagt.
Mir ist lieb, daz mein vrouwe ist choemen
Her wider, dâ von ist benomen
Artusen grozz swaer.
Ich gehoert nie chain maer
Sô gerne, sô daz deu vrouwe mein
Allen ir sendleichen pein
Mit vröuden hât ueber choemen.
Daz hân ich gern vernomen .>
Garel ze malseron sprach:
 <
Helt, nû var an deinen gemach.
Ich sol dir geben potenprot,
Daz ein ende hât meiner vrouwen nôt,
Daz wizze sicherleichen,
Ich wil dich iemer reichen.
Du hast mir liebeu maer pracht .>
Nû waz ouch zeit, daz man gein nacht
Solt ezzen unde haben gemach.
Garel, der chuenich, dô sprach:
 <
Ekunaver, degen unverzait,
Ir suelt ewer sicherhait
Loesen, sô ez werde liecht,
Sô suelt ir eu saumen niht,
Ir suelt morgen sein berait,
Pringet artus ewer sicherhait.
Werder chuenich ardan
unde helphereich von nasseran,
Ir sult paide mit im varen.
Goet, der muezz iuch wol bewaren.
Ich chuem selbe nach eu dar .>
Daz lobten si unde liezzens war.
Die vürsten riten zue ir ringe dan,
Dâ si ir mac unde ir man
Vunden mit reichleicher zer.
Garel hiez chuenden al dem her,
Daz si beraiten sich dar zue,
Er wolt dez andern morgens vrue
Gegen artus, dem chuenich, reiten.
In dem her an allen siten
Wurden diseu maer vernomen.
dô in waz der morgen choemen,
dô waz ekunaver, der chuenich reich,
unde von nasseran helphereich
unde der chuenich ardan
Berait unde zogten dan
Gein artus . dô daz geschach,
Mit dem her mein her garel nach
vür, dô er enpizzen waz
ûf einem tawigen gruenen graz.
Ekunaver unde die gesellen sein
unde die guet chueniginne
wâren nû zue artus choemen.
dô artus daz het vernomen,
Daz ekunaver, der maer,
unde deu chueniginne choemen waer
unde der chuenich helphereich
unde ardan, der chuenich lobez reich,
Dez waz der werde chuenich gemait.
Artus het duerch sein wirdichait
Die pesten alle besant,
Die man in dem her vant,
Die sazzen vor dem chuenich reich
Mit zuechten wirdichleich.
Er het duerch daz nach in gesant,
Wie er garel, den wigant,
Enphienge, daz si im rieten daz.
Manich reicher vürst vor im saz
unde manich rîter aeus erwelt.
Si rieten, daz er dem werden helt
Engegen rit ûf den plân.
Ekunaver, der werde man,
unde dise zwen chuenich reich,
Ardan unde helphereich,
unde deu chueniginn guet,
Deu rechten weibleichen muet
Pracht uencz an ir end,
An alle missewend
Lebt deu chueniginne reich,
Ekunaver unde helphereich
unde der chuenich ardan,
Die erbeizten nider ûf den plân.
lânzilet unde gawan,
Erech unde gramoflâncz,
Yban unde melians,
Die giengen zuechtichleich
Gein der chueniginne reich.
Si enphiengen sunder schande
Die drei wigande
unde die chueniginne reich.
Gawan vil zuechtichleich
Hueb deu chueniginne wert erchant
Von dem pfaerde ûf daz lânt.
Ir iunchfrawen habten ûf dem plân.
lânzilet unde gaban
Prachten die edeln chuenigin
Mit zuechten vür artusen hin.
Artus, der zuechte hauptman,
Gein der chuniginne wol getân
Er vil zuechtichleichen gienc,
Vil guetleich er sei enphie.
Dez genad im deu guet.
Vor valsche deu wol behuet
Sprach: < artus, der edel chuenich reich,
Ir suelt genaedichleich
An uens hoehen ewern preis.
Hab ekunaver, mein amis,
Wider ewer huld icht getân,
Daz sult ir duerch alle vrouwen lân
unde duerch ewer selbez er .>
Artus, der gar her,
Sprach zue der vrouwen wol getân:
 <
Swaz ekunaver, ewer man,
Sich gein mir vergahet hât,
Dez mac werden guet rat,
Dâ von lat ewer swaer .>
Artus, der lobewaer,
Pat deu chueniginne siczen.
Mit zuechtichleichen wiczen
Sprach deu chueniginne: < ich wil noch stan,
Uencz daz ich vernomen hân,
Waz meinem vreunt geschehen sol.
Hêrre, nû tuet an im wol
Durch ewer selbez wirdichait .>
Ekunaver, der unverzait,
Helphereich unde ardan,
Die giengen vür den chuenich stan
unde prachten im ir sicherhait.
Die enphie der chuenich . nû wart gesait
Ueber al daz her maer,
Daz dâ chomen waer
Ekunaver, der chuenich reich,
Der mit her gewaltichleich
Wolt reiten in artusez lânt.
Den het gevangen dar gesant
Garel von dem pluenden tal.
dô hueb sich vraeut unde schal,
dô man daz maer recht ervant.
Artus, der werde chuenich zehant
Zue ekunaver mit zuechten sprach:
 <
Her chuenich, ir suelt an ewern gemach
Varen mit ewer vreundin.
Lat eu niht lânch deu weil sein,
Nemt zue ew ewer geselleschaft
unde behalt ewers geluebdez chraft,
Daz ir vart von hinnen,
Wan mit meinen minnen
unde daz ir gelaistet mein gepot .>
Ekunaver sprach: < nû welle goet,
Daz ich sô laesterleich
Von eu hinnen entweich.
Ich getrawe suest mit minnen
Vil paz an eu gewinnen,
Daz ir genad an mir begat,
Seit mir mein dinch alsô stat,
Daz ich muezz vröude meiden
unde herczen chumber leiden
Nach meinen vreunden, die ich hân verlorn.
Owe, daz ich ie wart geporn.
Waz werder laeut mir nam der toet,
Den ir trewe daz gepot,
Daz si mir dienten willichleich,
unde zwen edel chuenich reich,
Die sint mir in dem streit erslagen,
Die muezz ich von schulden chlagen.
Von yserterre angenis,
Dein wirdichait, dein hoher preiz
Waz pedeu lânch unde prait.
Dich solt duerch dein manhait
Chlagen, der dich nie gesach.
Swaz mir liebez ie geschach,
Daz hât mit lait ein ende.
Ich armer ellende
Moecht die laeut durch trewe erparmen.
Ich muezz an vröuden armen
unde an sorgen reichen
 (
iemer trawrichleichen .)
Von chalde, der chuenich salatriaz,
Gelautert als ein spiegel glaz
Waz sein leib vor valschait.
Sein preis, sein hoheu wirdichait,
Deu waz erhollen in manich lânt.
Salatrias, der wert erchant,
Dez toet ist chlagbaer,
Swie er ein heiden waer.
Dar zue hân ich verlorn
Vil manegen rîter aeus erchorn
An tugenden unde an manhait.
Mein schad ist lânch unde prait.
Nû ist ez mir alsô gewant,
Daz mich her garel hât gesant
Eu, vil reicher chuenich, her.
Nû beget an mir ewerr er.
Swaz ich schulden gein eu hân,
Die suelt ir gein mir varen lân,
Die weil ich hie gevangen pin .>
Artus sprach: < der zorn sei hin
Duerch deu chueniginne, ewer weib .>
Dez getrewen artusez leib
Verchoz den schaden vil gaenczleich
ûf ekunaver, den chuenich reich,
Die weil er pei im waer.
Artus, der lobewaer,
Hiez die chueniginne reiche
Herbergen ritterleiche
ûf einen plân zue einem pach.
Durch ir gemach daz geschach.
dô ekunaver, der reich,
unde deu chueniginne minnichleich
unde der chuenich ardan
unde helphereich von nasseran
wâren choemen an ir gemach,
Einen marschalch man choemen sach
Mit einer panir sne weizze,
Dar inne mit chostleichem vleizze
Von zobel ein pantel waz gesniten.
Under der panir choem geriten
Vil chnappen, die gerne wolten
Herbergen, alz si solden.
Artus hiez seinen marschalch san
Zue garels marschalch ûf den plân
unde zue den seinen riten
unde daz er an den zeiten
In herberg weiste.
Artus, der gepriste,
Vraeut sich, daz garel,
Der aeus erwelt degen snel,
Choem sô rechte maenleich.
Dâ wart vil herleich
Zue garelz panir ûf daz velt
Vil manich herleich gezelt
Geslagen . alsô daz geschach,
Ein panir man dô choemen sach,
Dar inne lagen schoen
Von gold drey chron.
Der vürsten marschalch von anferren,
Die herbergten zue ir hêrren
Nider ûf daz gruen graz.
Alz schier daz geschehen waz,
dô sach man choemen geleiche
Zwo panir hart reiche.
Deu ein waz ein roter sameit reich,
Dar in gesniten maisterleich
Von reicher chost ein haermein ar.
Der andern panir nam man war,
Deu waz weiz unde pla.
Von reicher chost waz alda
Dar in gesniten zwen liebart.
Deu panir vil geschawet wart.
Den schilt vuert der degen tyofabir.
Mit im choem ein panir,
Dar in waz maisterleich
Gesniten drey poygen reich.
Eskilabonez marschalch choem gevarn
Mit der panir mit dem arn,
Dâ in herberg waz genomen.
Nû sach man aber drei panir choemen.
Deu ein waz gruen alz ein graz,
Von goelde dar in ein leb waz
Gesniten mit chostleichem vleizze.
Deu ander panir, deu waz weizze,
Dar in ein einhueren waz gesniten
Mit vil reichleichen siten.
Deu drit panir, deu waz reich,
Getailt gar geleich
Enviereu roet unde weiz,
Dar an lag chostleicher vleizz.
Die vuert von rivirs gerhart,
Der sich in streiten nie gespart.
dô die geherbergten, al zehant
Choemen chnappen vil gerant
Under zwain panieren.
Die wolten lotschieren
Ir hêrren nach herleichen siten.
In die ein panir waz gesniten
Ein swan noch weizzer danne ein sne
In einen roeten pfelle von ninive.
Deu ander waz weiz unde rot.
Deu vuert ein chuener helt in nôt,
Der herczog von argentin.
Deu panir gab liechten schein.
dô al der vürsten marschalch wâren chomen
unde in herberg waz genoemen
Zue artus ûf daz gruen velt,
Vil manich herleich gezelt
Wart dâ reichleich ûf geslagen.
Artus hiez al den vürsten sagen,
Daz si mit im ze velde riten.
Ungern heten siz vermiten,
Swez si der werde chuenich gepat.
Die pesten choemen an der stat
unde riten mit dem chuenich dan
Gein gareln verre ûf den plân.
Nû sahen si vür unbetrogen
Gein in vil panir zogen,
Dar under manege storie groz.
Artusen ze sehen niht verdroz,
Sô ein schar gein im rait.
Artus, der chuenich, niht vermait,
Er gruezt si minnichleich.
Dez danchten si dem chuenich reiche
Mit vil zuechtichleichen siten.
Nû choem her garel her geriten
unde siben vürsten wert erchant,
Die werdent eu von mir genant.
Der herczog retan
unde der werde gilân,
Von galis der loebleich,
unde eskilabon, der reich,
unde der lântgrafe reiche
Von turtuse, der vil loebleich
Vil manegen hohen preiz beiaget,
unde chlaris, der unverzaget,
unde gerhart, der degen vir,
unde von merkanie tyofabir.
Dannoch rait garel pey
Vil manich rîter valschez vrei,
Die an chreften wâren groz,
vürsten unde vürsten genoz
Von dem lânde ze anferren,
Die von gareln, ir hêrren,
Heten grozzeu lehen sunder wan.
Artus, der wol beschaiden man,
Enphie vil minnichleichen
Gareln, den ellens reichen,
Mit trewen âne valschait.
Dar nach er zue den vürsten rait
unde gruezt deu alz ein hoebsch man.
Artus sach pei gareln gan
Die risen alle vier.
Zue den rait er vil schier,
Vil guetleich er si enphie.
Isleich ris gewaffent gienc,
Recht alz er wolt ûf einen streit.
Meinez hêrren gareln ze aller zeit
Hueten si, swa er chert.
Artus, der zuecht gelert,
Enphie die rîter alle.
Mit vroeleichem schalle
Enphie dô meinen hêrren garel
Vil manich chuener degen snel,
Sein mac unde anders chuenigez man.
Si riten mit ein ander dan
Mit vröuden ueber daz gruen velt
vür meins hêrren garels gezelt.
Der chuenich artus dô sprach:
 <
Neve garel, nû hab gemach.
Ich chuem her wider schier zue dir .>
 <
Hêrre, der êren ich gern enpir.
Ir suelt mein an ewerm ring peiten.
Ich sol pilleicher reiten
Zue eu hin, danne ir zue mir her.
Hêrre, ich pin dez ewer gewer,
Daz ich eu dienstez niht ab gestan,
Die weil unde ich daz leben hân .>
Artus waz der rede vro.
Er dancht im unde rait dô
Mit urlaube, er unde sein man,
Wider zue seinem ringe dan,
Niwan lânzilet unde gawan,
Beachurs unde yban,
Die beliben pei gareln dâ.
Ein iesleich vürste chert sa,
Dâ er sein gezelt vant.
dô si nû wâren al sant
Schoen zue ir gemach choemen
unde von den rittern waz genoemen
Ir rais gewant unde daz sich al geleich
Gechlaiten die edeln vürsten reich
In vil reicheu chlait,
Garel an alle ir ringe rait
unde pat die vürsten reich
Alle zuechtichleich,
Daz si mit im ze artus riten.
Von ir chainem wart vermiten,
Si laisten, swez er si gepat.
Garel an der selben stat
Wol mit tausent rittern rait
Zue artus, dem wart gesait,
Daz garel choemen waer.
Artus, der saeldenbaer,
Gie gein dem hoch gelobten man
vür sein gezelt ûf den plân,
Dâ der helt erbeizzet waz
Nider ûf daz gruen graz
vür artusez pavilun.
 (
Artus, der edel pritun,)
Enphie vil minnichleichen
Gareln, den ellens reichen,
unde alle, die mit im choemen dar.
Alle der tavelrunden schar
Enphiengen wol mit trewen chraft
Gareln unde sein ritterschaft.
Artus vuert gareln dan,
vür sein gezelt ûf den plân
Sazzens ûf daz gruen velt.
In waz daz artusez gezelt
Ze enge, swie weit ez waz.
ûf einem wol gepluemten graz
Saz der chuenich reiche.
Vil gezogenleiche
Saz vor im manich sein genoz
unde vürsten her von arte grozz
unde vil manich rîter wert.
Artus, der ie êren gert,
Gareln bestuent mit maeren,
Wer die vürsten waeren,
Die mit im choemen in daz lânt.
dô saget im garel zehant
Von in allen sunderleiche.
Artus, der êren reiche,
dô im garel het gesait,
Den vürsten umb ir arbait
Dancht er vleizzichleiche.
dô sprach der ellens reiche
Aus galis, der vürst gilân:
 <
Hêrre, wir haben eu niht getân
Ze dienst, dez ir muegt geiehen.
Swaz eu ze dienst ist geschehen
Von uns, dez saget uenz chlain danch,
Wan uens her garel dez bedwanch
Mit streit, daz wir sicherhait,
Es waer uens lieb oder lait,
Im duerch nôt muesten geben.
Darumb liez er uens daz leben,
Daz wir im hulfen alle geleiche,
Niwan der lântgrafe reiche
Von turtuse amurat,
Der im wol gedient hât,
unde der herczoge von pergalt,
Der pracht im manegen degen palt,
unde von argentin der vürste chlariz,
Die choemen duerch ir selber preiz
Mit grozzem her vil wirdichleich .>
dô sprach der lântgrafe reiche:
 <
Swaz ich im gedienet hân,
Daz hân ich willichleich getân,
Wan er mir choem ze trost.
Von einem risen er mich erlost,
Dem muest ich zinsen mein aigen lânt.
Von dem erlost mir der wigant
Mein tochter, die mir sein weib vie.
Vil wirdichleich sant er mir die
Hin wider haim in mein lânt.
Dâ von hân ich wol gewant,
Ob ich im icht gedienet hân .>
Chlaris sagen dô began,
Wie er den uebeln purdan slueg.
Dez wart im preisez genueg
Gegewen . swer vor dem chuenich saz,
Die redten alle geleiche daz,
Sein leib waer wol êren wert.
Artus, dez hercz ie êren gert,
Nam gareln sunder dan,
lânzilet unde gawan,
Erech unde gramoflâncz,
Ywan unde melianz,
Mit den wart er ze rat dez,
Welt ir ez vernemen, ich sag eu, wez,
Daz si die vürsten reiche
Paten alle geleiche,
Daz si mit im vueren in sein lânt.
Dâ wolt der chuenich wert erchant
Haben ein hochzeit.
dô lobten im die vürsten seit,
Si vueren, swar in daucht guet.
Dez vraeut sich dez chuenigez muet,
dô im die vürsten reiche
Lobten alle geleiche
Mit im gein pritanie die vart,
Deu wart niht lenger ûf gespart.
Der chuenich, der wart harte vro.
Garel mit urlaube dô
unde die vürsten zue ir ringen riten.
Lenger wart dô niht gepiten.
Artus, der chuenich milt,
Den tugende nie bevilt,
Seinen poten sande dan.
Der chueniginne enpot der werde man,
Wie im sein dinch waer choemen,
Garel het den sik genomen
An ekunaver, dem reichen,
unde daz er chuerczleichen
Hin wider choem in daz lânt,
Dâ wolt der chuenich wert erchant
Ein hochzeit hân.
Vor dynazerun ûf dem plân
Wart gesidel gemachet herleich.
Deu edel chueniginne reiche
Hiez einen rinch besunder
Machen, ein tavelrunder,
Mit vil herleichen siten,
Der waz reicheu chost niht vermiten,
Den hiez deu chueniginne machen.
Mit reichleichen sachen
Wart der rinch geheret
unde chuenichleich geeret,
Dâ die pesten solden sitzen.
Mit chuenstleichen witzen
Wart der rinch erzewget,
Daz maer iuch niht betrewget.
dô der rinch berait waz
ûf einem tauigen gruenen graz
vür den walt ze prizzilian,
Artus, der vil werde man,
vür mit seiner herschaft
unde garel mit seiner ritterschaft
Gein dynazerun ûf den plân,
Ob ich eu niht gelogen hân.
Artus âne schande
Seinen marschalch vür sande
unde hiez vil herleiche
Die edeln vürsten reiche
Herbergen ûf die heide prait.
Der gachte dan, wart mir gesait.
Deu chueniginne het in daz lânt
Die vrouwen alle besant,
Die pesten, die si moechte hân,
Wan ir waz daz chunt getân,
Daz ekunaver unde daz weib sein,
Gloutite, deu edel chueniginn,
Mit artuse in daz lânt riten.
Ginover unsamfte het vermiten,
Si beraite sich gein der vürsten chomen,
Alz ich daz maer hân vernomen,
Mit maneger chlaren vrouwen.
An den mochte man schawen
Reicheu chlaider unde guet.
Deu chueniginne waz sô gemuet,
Daz si die werden eret
unde ir wirde meret,
Swa si mochte mit ir tugend.
Si choem in ir iugent,
Daz ir nie unpreis geschach
unde daz man ir dez pesten iach.
Suest lebt deu êren reiche
Mit lob vil zuechtichleich,
Daz sich ir wirde mert
unde nie wart verchert.
Ir lob . man muest iehen,
Daz rainer weib nie wart gesehen.
Hie lazzen wir die chuenigin
Mit zuechten pei ir vrouwen sein
unde sagen, wie in daz lânt
Vil manegen chuenen wigant
Artus, der chuenich, pracht.
Sein marschalch vür gacht
unde iesleicher vürsten marschalch mit.
Dâ wart nach chuenichleichem sit
Gareln herberge genomen
unde den vürsten, die dâ wâren chomen
Mit dem helde in daz lânt.
dô daz geschach, dar nach zehant
Man vil herleiche
Chuenige unde vürsten reiche
Herbergte ûf die haid prait.
Artus vroeleichen rait
Mit seinen vreunden in daz lânt,
Dâ man vollichleichen vant
Vraeut unde swaz ieder man
Ze chuerczweil wolt hân,
Daz vant man dâ vil vollichleich.
Artus, der edel chuenich reich,
Choem mit wirdichleichen scharn
Ze lover in daz lânt gevarn.
Ze dynazerun ûf den plân,
Dâ waz geherberget sunder wan
Den hêrren ûf die haid prait.
Iesleichem chuenich waz berait
Seinem her sunder herberg stat.
Artus die vürsten alle pat,
Daz si vueren an ir gemach
unde daz si die chueniginne dar nach
Gesahen duerch den willen sein.
Er sprach: < habt ûf die trewen mein,
Daz iuch mein vrouwe vil gerne sicht .>
Er sprach: < dez suelt ir lazzen niht,
Ir gesecht deu chueniginne reich .>
Daz lobten si im alle geleich.
Artus, der rait al zehant,
Dâ er sein gezelt vant
unde die chuenigin reich
Mit maneger vrouwen minnichleich.
Die wâren wunnichleich gechlait.
Iesleich vürst zue seinem ringe rait.
Artus belaib pei den vrouwen hie.
Deu chueniginne in wol enphie
unde die vrouwen alle geleich.
Artus der chueniginne reich
Danchte, daz deu guet
Mit sô willichleichem muet
Nach ganczer wirdichait ranch
unde daz ir hercz unde ir gedanch
Nach êren ze allen zeiten warf.
Dar an vil lueczel dez verdarb,
Si taet ie gerne daz peste.
Die chunden unde die gest
wâren nû choemen an ir gemach.
Meinen hêrren gareln gesach
An seinem ringe manich man,
Der daz ungerne het lân,
Wan in vil liebe waz geschehen.
Daz er in den wirden waz ze sehen,
Dez wâren si alle geleich vro
unde daz keyn spot alsô
Het genomen ende
Nach seiner missewende.
Daz hoert man lueczel iemant chlagen.
Nû hoert ouch von gareln sagen,
Wie der seinez herez pflag.
An seinem ringe herleichen lag
Wol zwelf vürsten reiche,
Die vil herleiche
Mit grozzer chraft dâ lagen
unde weyter ringe pflagen.
Er het wol achzich tausent man
Pracht von dem streit dan.
ouch het der degen aeus erchorn
Wol zwainczich tausent verlorn
In dem streit vollichleiche,
ê daz der degen ellens reiche
Den sig mit swertez slegen erwarf.
Dem chuenige ekunaver erstarb
Der laeute, daz an zal belaib.
Deu verlust aeus seinem herzen traib
Vraeut unde allen hohen muet,
Sô daz der maer degen guet
Waz mit trawren ueber laden,
Swenne er gedacht an seinen schaden.
Die rîter riten schawen dar
In garels her unde namen war
Daz den sig ervacht
Mit streit an der uebermacht.
Swelch rîter dez wolt nemen war,
Ir schilt, ir wappenroch gar,
Die wâren ser verhawen.
ouch moechte man wol schawen,
Daz ir panir wâren zezart,
Ir helm mit swerten niht gespart.
Daz her vil herleichen lag,
Dez mein herr garel dâ pflag.
Si pflagen ritterleicher zer.
Ueber al artusez her
Waz gepresten chain.
Artus, der chuenich wart dez enain,
Daz er dez morgens ûf dem plân
Wolte hohzeit hân
Nach der tavelrunder rechte.
Vier hundert werder chnechte,
Den wolt der edel chuenich wert
Duerch garels willen geben swert.
Die wurden alle wol berait.
Iesleichem dreyer hende chlait
Gab deu chueniginne wert.
Daz der chuenich het gegert
An die vürsten alle geleiche,
Daz si die chueniginne reiche
Solden sehen, daz wart getân.
vür sein gezelt ûf den plân
Chuenige unde vürsten riten,
Die heten daz ungerne vermiten.
ouch waz ekunaver choemen dar
unde gloutit, deu chueniginne chlar,
unde von rivelânz der chuenich reich
unde der chuenich helphereich.
Gynover, die man pei guet ie vant,
Gein der chueniginne wert erchant
vür daz pavilun gienc.
Vil minnichleichen sis enphie
unde ouch ekunaver, ir man,
unde den chuenich ardan
unde von nasseran helphereich.
Deu edel chueniginne reich
Nam gloutiten, deu trewen reichen,
unde vuert si minnichleichen
Mit ir in ir gezelt dan
unde ekunaver, ir lieben man,
unde sein gesellen . dô daz geschach,
Gynover, deu chueniginne, sprach
Mit zuechtichleichen wiczen:
 <
Swa ir welt gerne siczen,
Her chuenich, daz sol mit urlaube sein.
Ewer weib, deu chuenigin,
Wil ich eu nemen mit gewalt .>
Ekunaver, der degen palt,
Sprach gezogenleichen:
 <
vrouwe saelden reich,
Ich hân den willen unde den muet,
Swaz ir genaden an uns tuet,
Daz ich daz iemer dienen sol.
Wir getrawen eu dez wol,
Daz ir duerch ewer wirdichait
Helfet semften uenser lait,
Daz ir pit den chuenich reich,
Daz er tue genaedichleich
An uens, dez hât er êre .>
Gynover, deu gar here,
Im lobt, si hulf in willichleich.
Die zwo chueniginne reich
Zue ein ander sazzen zuechtichleich.
Ekunaver, der lobez reiche,
Saz unde die gesellen sein
Zue den vrouwen, die gaben liechten schein.
Gynovern daz ir trewe gepot,
Daz si chlaget gloutiten nôt
unde ir grozzen ungemach.
Ob ir ûf der vart geschach
Chainer slacht swaer,
Daz ir daz lait waer,
Dez iach deu chuniginne reich.
Dez genad ir zuechtichleich
Gloutite, deu saeldenbaer.
Ir chumber unde ir swaer
Tete si der chueniginne chunt.
dô lobt si ir an der stunt,
Si hulf ir willichleich
Gein artus, dem chuenich reich,
Daz si ledichleichen dan
vür unde ouch ir lieber man.
Dez genad si ir wol tausent stunt.
Nû wart der chueniginne chunt,
Daz artus erbeizt waz
vür daz gezelt ûf daz graz.
Der waz mit wirdichleichen siten
Nach meinem hêrren gareln geriten.
Den het er pracht mit im dar
unde manegen werden rîter chlar
unde die vürsten alle.
Suest choem der chuenich mit schalle
unde erbeizt vür daz gezelt zehant,
Dâ man die chueniginne under vant
Mit vil maneger vrouwen chlar.
Artus nam an allen var
Gareln, den vil werden man,
Pey der hant unde vuert in dan,
Dâ er deu chueniginne sach.
Deu stuent ûf unde sprach:
 <
Garel, wis goet wille choemen.
Mir ist lieb, daz ich hân vernomen,
Daz dein hoheu wirdichait
Ist mit warhait alsô prait.
Dez pin ich vro sicherleich.
Ginch her unde chuesse mich,
Wan ich pin dein ze sehen vro .>
 <
Genad, vrouwe>, sprach er dô,
 <
Der trewen, der ir gein uens traget .>
Der werde degen unverzaget
Gein der chueniginne gienc.
Vil minnichleich si in enphie
unde chueste in . alsô daz geschach,
Artus zue der chueniginne sprach:
 <
vrouwe, eu sol niht versmachen,
Ir suelt mit chuesse enphachen
Die vürsten wert erchant,
Die mit garel in daz lânt
Sint choemen duerch ir wirdichait .>
dô sprach deu chueniginne gemait:
 <
Swaz ir gepietet, daz sei getân .>
Den herczogen retan,
Den edeln vürsten reichen,
Den vuert zuechtichleichen
Der chuenich artus pei der hant,
Dâ er die chueniginne vant.
Den vürsten er si chuessen pat.
Den lântgrafen amurat
Von turtuse, den reichen,
Pat er zuechtichleichen
Die chueniginne chuessen, daz geschach.
Artus, der werde chuenich, sprach
Zue dem vürsten gilam:
 <
Ewer wirdichait, ewer hoher nam
Ist vrei vor schanden sicherleich .>
Er pat die chueniginne reich
In chuessen . dô daz wart getân,
Eskilabon, der werde man,
dô mit chuesse enphangen wart
unde von rivirs gerhart
unde chlaris, der degen vir,
unde von merkanie tyofabir.
dô daz waz ergangen,
Daz die vürsten wâren enphangen,
Die garel pracht in daz lânt,
Deu chueniginne wert erchant
Mit vröuden gein ir vreunden gienc,
Die si mit chuesse wol enphie,
lânzilet unde gawan,
Beachurs unde yban,
Erech unde gramoflâncz
unde ouch den chunich melianz
unde alle, die dez wâren wert.
Artus, dez hercze ie êren gert,
Den werden garel sitzen pat
Zue der chueniginne an der selben stat.
Anderthalb saz zuechtichleich
Ekunaver, der reich,
Dar nach gloutite, dez heldez weib,
Deu mit rechter chaewsche ir leib
Het vor missewende behuet.
Artus, der chuenich wol gemuet,
Zue vrouwen gloutiten saz.
Der edel chuenich niht vergaz,
Er hiez al die vürsten sitzen gan
Zue den vrouwen wol getân.
dô si gesazzen ueber al,
Vil zuechtichleichen an allen schal
Wart dâ schimpf rede genueg.
Garel, der stolcz degen chlueg,
Mit zuechten pei der chueniginne saz,
Deu dez niht gein im vergaz,
Si danchte im umb sein arbait,
Daz er durch artusen rait
Gein chanadich in daz lânt
unde daz sein ellenthafteu hant
Sô manegen hohen preis beiagt.
dô sprach der helt unverzagt:
 <
vrouwe, ir suelt gelauben, daz
Ich dien eu gern an allen haz,
Dez suelt ir gar an angest sein.
Artus, der lieb hêrre mein,
hât sô wol an mir getân,
Daz ich vil gueten willen hân,
Daz im mein dienst ist berait.
Er hât mit grozzer wirdichait
Mich von chinde her gezogen,
An werder vür niht betrogen.
Dâ von hân ich recht dar zue,
Daz ich spat unde vrue
Ewer paider er werfen sol.
vrouwe, ir habt an mir sô wol
getân, daz ich pilleich
Ewer er sol werfen, wan daz ich
ûf er aller erste muet gewan,
Daz choem von iuch . ich enchan
Die trewe verdienen niemer,
unde solt ich leben iemer,
Die ir habt an mich gelait.
Ich sol durch ewer wirdichait
Die weil unde ich mein leben hân
Eu dienen>, sprach der werde man.
Deu chueniginne wol geporn
Sprach zue dem rîter aeus erchorn:
 <
Du hast dein trewe behalten
An uens unde süln wir walten
Der chron, ich unde der chuenich reich,
Daz wir sicherleich
Verdienen die trewe umb dich.
Nû wizze, wil der chuenich mich
Chainer pet geweren,
Sô wil ich an in dez geren,
Daz er dir loen der trewen dein
iemer durch den willen mein .>
Dez genad ir zuechtichleich
Garel, der ellens reich,
Der sprach zue der chuenigin:
 <
Nû rat mir, liebeu vrouwe mein,
Wie wir werfen oder wir varen,
Daz wir vor unpreis uens bewaren
An ekunaver unde den gesellen sein .>
dô sprach deu guet chuenigin:
 <
Dâ süln wir den chuenich reich
Morgen piten guetleich,
Sô er der tavelrunder recht begat,
Daz er danne seinen zorn lat
Gein ekunaver, dem reichen.
Dez muezz er sicherleichen
Uens geweren>, sprach deu guet.
Deu rain wol gemuet
Sprach: < wir süln mit êren leben,
Mein hêrre, der chuenich, sol vergeben
Ekunaver, dem degen guet,
Ob er ie geswaeret seinen muet .>
Den rat gab deu chueniginne,
Deu guetez weibez sinne
Wol behielt an missetat.
Garel dancht ir umb den rat.
Der red wart geswigen dâ.
vür den chuenich trueg man sa
Manegen choph gueldein.
Moraz, chlaret unde wein
Trueg man vür den chuenich reich.
dô si getrunchen zuechtichleich,
Die vürsten niht lânger sazzen dâ.
Ze der chueniginne unde anderswa
Von den vrouwen allen geleich
Namen si urlaub zuechtichleich
unde riten zue ir ringen dan.
Artus, der wol gezogen man,
Der rechter tugende nie vergaz,
ûf ein oersse er gesaz
unde rait mit gareln dan
In sein her . der werde man
Duerch sein zuecht er niht vermait,
An al der vürsten ringe er rait
unde besach wie man ir pflaeg
unde wie ir volchk laeg.
Er hiez ueber al nemen war,
Ob in icht gepraest, daz man in dar
Gaeb, swez si wolt gezemen,
Daz hiez er voellichleichen nemen
Ir amptlaeut, daz waz sein pet.
Von den vürsten sa ze stet
Er mit urlaub schiet,
Alz im sein tugent riet.
Artus duerch wirdichleicheu dinch
Rait an iesleichez rinch,
Die mit grozzem her dâ lagen.
Ir amptlaeut hiez er vragen,
Ob si icht gepresten liten,
Daz si zue seinen amptlaeuten riten
unde naemen, swaz si wolten
unde waz si haben solden,
Dez gab man in den vollen gar.
Man nam ir wol mit wirden war,
Der hêrren alle geleich.
dô artus, der êren reich,
Kuenige unde vürsten gar gesach,
dô rait er, dâ er vant gemach.
Der tag niht lenger wolte sein,
Ein ende het sein liechter schein
Vil nahen genomen gein der nacht.
Die vürsten heten sich bedacht,
Daz si wolten haben gemach.
Dez morgens, dô der tag ûf prach
unde daz die liechte sunne erschain,
dô enwaz dâ rîter chain,
Er het sich herleich
In liechteu chlaider reich
Gepriset unde geziret.
Mit golde wol bewieret,
Man sach manegen porten guet
Dâ mit die rîter hoech gemuet
Sich guerten, den man chost iach.
Manich reichez schapel man sach
ûf der rîter har.
Manich iunchfrawen chlar
Sach man, die schoen wâren gechlait,
Als uens deu aventewer sait,
unde manich vrouwen minnichleich,
Edel unde reich,
Die dez tagez wolten sein
Pey der edeln chueniginn,
Dâ si ze der tavelrunder saz.
Vil manich rîter valschez laz
Riten mit den vrouwen dan,
Dâ dez chuenigez chappelân
Vron goet ein messe sanch.
Dâ hueb sich harte grozz gedranch
An artusez ringe,
ê daz man gesinge.
dô der benedicite geschach,
Garel man dort choemen sach
Mit zwelf vürsten reichen,
Die alle herleichen
wâren gechlaidet unde geriten.
Die wolten artusen piten,
Daz er in gaeb besunder
Pflicht ueber die tavelrunder.
Dannoch reit gareln pei
Vil manich rîter valschez vrei,
Die ouch gerten der selben stat.
Garel den chuenich artus pat,
Daz er duerch seiner trewen chraft
Ueber die tavelrunder geselleschaft
Den rittern, die dez waeren wert,
Gab . swez mein herr garel gert,
Dez verzech in niht der chuenich reich.
Nû sach man choemen ritterleich
Vil panir an allen siten.
In vil churczen zeiten
Hueb sich ein puhurt nach ritters siten.
Dâ wart vil chuenstleich geriten
Umb den rinch der tavelrunder,
Der dort stuent besunder
Wol gezirt ûf dem plân.
Manich vrouwe wol getân
Mit der chueniginne gemait
Ueber den gruenen anger rait
Gein dem ringe, dâ si solden
Siczen, ob si wolten
Ezzen zuechtichleiche.
Deu chueniginne reiche,
vrouwe gloutite unde her garel
unde ekunaver, der degen snel,
unde der chuenich ardan
unde helphereich von nasseran
unde die vürsten alle geleich,
Die der ellens reich
Garel pracht in daz lânt,
unde gaban, der werde erchant,
Ywan unde lânzilet,
Erech, der ie daz peste tete,
unde der chuenich gramoflâncz,
Beachurs unde melians
unde anders manich werder man,
Dez namen ich niht genennen chan,
Hie paten zuechtichleichen
Artus, den êren reichen,
Daz er taet seiner zucht schein
An ekunaver durch die chuenigin,
Deu in pat vil zuechtichleich.
dô sprach artus, der chuenich reich:
 <
vrouwe mein, nû seit gewert,
Swez ewer wille an mich gert
unde dise rîter alle.
Swaz eu nû gevalle,
Daz sei allez geschehen.
Wir süln chuerczweil sehen.
Ekunaver, werder man,
Swaz ir mir laidez habt getân,
Daz sol vil gar verchorn sein
Duerch ewer weib unde duerch daz weib mein
unde duerch gareln, den wigant,
unde duerch dise rîter alle sant,
Die mich haben umb iuch gepeten.
Ir habt an preis nie aeuz getreten
Einez halben vingers prait.
Ich paet iuch, waer ez iuch niht lait,
Daz ir uens gaebt geselleschaft
Mit vil staeter trewen chraft
Ueber die tavelrunder,
Deu dort stet besunder.
Dar zue wil ich eu niht erlân>,
Alsô sprach der werde man,
 <
Ewer veintleicher zorn,
Der si gaenczleich verchorn
ûf garel, den neven mein,
unde ûf die helfaer sein.
Sam tuet ir, mein her helphereich,
unde ardan, der chuenich reich,
Sô ist deu suen staet
An valschez herczen raet .>
Ekunaver mit trewen sprach:
 <
Mein lait unde mein ungemach,
Der sei gaenczleich verchorn,
Swie vil ich vröuden hân verlorn,
Dez sei nû vergezzen gar
Lauterleich an allen var.
Mich mac goet wol ergeczen
unde wider vro geseczen,
Swenne sô der hêrre wil.
Seiner genaden ist sô vil.
Artus, edeler chuenich reich,
Ich wil vil gerne gesellichleich
Mit dir iemer mer leben
unde geselleschaft herfuer dich geben .>
dô sprach der chuenich von nasseran:
 <
Swaz mir laidez ist getân,
Daz sei gaenczleich verchorn
Lauterleich an allen zorn,
Seit ez niht pezzer mac gesein.
Ich gib eu dez die trewe mein,
Daz ich wil sein, swie ir welt .>
dô sprach der ellens reich helt,
Von rivelânz ardan:
 <
Swaz mir laidez ist getân,
Dez mac ich doch niht wider choemen.
Swie vil mir vröuden ist benomen,
Daz sei nû allez lazzen.
Ich wil mich trawrens mazzen
unde wil mich gehawen wol.
Ich hân vernomen, daz iemant sol
Sein lait chlagen ze ser,
Swer welle haben er,
Der sei seinez leibez niht ze gail.
Mir mac goet aller saelden tail
Wol nach ungelueche geben.
Chuenich, ich wil gern leben,
Swie ir gepietet unde swie ir welt.
Ir habt sô manegen werden helt,
Die stat habent besunder
Ob der tavelrunder,
Daz ich der êren pin gemait,
Ob mir die gebent duerch ir wirdichait
Geselleschaft, dez pin ich vro .>
Der chuenich artus hiez dô
Mit zuechtichleichen wiczen
Ueber die tavelrunder siczen
Alle, die dâ siczen solden,
Die dichke umb er dolten
Chumber unde grozz arbait.
Mit der chueniginne zue dem ring rait
Maenich vrouwe wol getân
unde manich hoch gelobter man.
dô si nû wâren gesezzen,
dô wart niht vergezzen,
Man gab in wirtschaft voellichleich.
Garel, der degen ellens reich,
Pey artus ze naechst saz,
Mit dem der edel vürst az,
Der herczog von pergalt.
Amurat, der degen palt,
Von turtuse der reiche,
Saz dar nach zuechtichleiche,
Mit dem az mein herr gilam,
Dez wirdichait waz an scham.
Nach dem saz eskilabon,
Der manegen preisleichen loen
Erwarf vil ritterleich,
Mit dem az der ellens reich
Tyofabir von merkanie,
Der edel valschez vrie.
Nach dem saz der vürst auz argentin,
Dez manhait waz worden schein
In dem streit vollichleich,
Mit dem az ein degen ellens reich,
Daz waz von rivirs gerhart,
Dez leib vor schanden waz bewart.
Nach dem saz alexander,
Vloris unde liander,
Benemias, tschoverans,
Dez preis mit wirdichait waz gancz,
unde oygeones, der wigant,
Mit dem az ein rîter wert erchant,
Der waz vrigene genant,
Der het beiagt mit seiner hant
Vil manec hoch wirdichait,
Alz uens dicz maer sait.
Die rîter sazzen alle hie,
Die eskilabon, der werde, vie
Ze seiner aventewer
unde die der helt gehewer,
Garel, von im loest dan,
An zehen, die wâren bestan
In dem streit, den garel strait,
Daz waz ir gesellen lait.
Gegen artus, dem chuenig reich,
Saz mit zuechten wirdichleich
Ekunaver unde daz weib sein,
Gloutit, deu edel chuenigin,
unde ireu iunchfrawelein,
Die gaben minnichleichen schein.
Anderthalb saz zuechtichleich
Von naseran helphereich
unde ardan, der unverzaget,
Der manegen preis beiaget.
En dritten ende saz gaban,
lânzilet unde ywan
unde beachurs von norwaege,
Gein valschait der traege.
En vierden ende saz gramoflâncz,
Erech unde melians.
Dâ enzwischen saz manich rîter wert,
Dez hercz niht wan ern gert.
Artus, der chuenich reiche,
Saz hie vil wirdichleiche
Mit manegem rîter ellens reiche
unde mit maneger vrouwen minnichleiche,
unde manich iuncherre chlueg
Trinchen unde ezzen dar trueg.
Dâ wart niht vergezzen,
Man gab in wirtschaft, trinchen unde ezzen.
Deu wirtschaft waz grozz.
Den chuenich dez lueczel verdrozz,
Er hiez vil wirdichleichen pflegen
Dez hers . er het sich bewegen
Der chost, die man zert dâ.
dô man gaz, dô hueb man sa
Die tische von in allen dan,
Pedeu von vrouwen unde von man.
Si stuenden ûf, dô daz geschach.
Manege panir man choemen sach
Alumb unde umb den rinch.
Daz wâren hoebschleicheu dinch.
Die rîter heten sich bewegen,
Si wolten puhurdirens pflegen.
Schilt unde oersse pracht man in dar.
Deu vil tugenthaft schar
Hueb einen puhurt an.
Artus, der vil werde man
Selb vil ritterleichen rait.
Pei dem ringe ûf dem anger prait
Wart vil chuenstleich geriten.
Nach vil ritterleichen siten
Chunden si sich mengen
unde die oersse mit hurt ersprengen,
Daz sein deu weib ze sehen zam.
dô der puhurt ende nam,
Artus mit den werden gienc,
Dâ er die chueniginne lie
Mit maneger vrouwen liechte gevar.
Artus unde die werden gar
Sazzen zue der vrouwen schar.
Artus hiez gewinnen dar
Guet videlaer,
Die hiez der erbaer
Den vrouwen machen einen tancz.
Vil manec iunchfrawen glâncz
Hiez der chuenich ze tancz gan
unde manegen hoch gelobten man,
Die tanczten mit den vrouwen.
Man moecht dâ vraeut schawen
Von den hochgemueten werden.
Ich waen, ûf der erden
Nie sô manec werder man
unde sô manec vrouwe wol getân
Sich gesamten ûf ein velt.
Man vant dâ vröuden vollen gelt.
Swie der man wolte leben,
Deu wal waz im wol gegeben.
Wolt er puhurdiren,
Tanczen, tyostiren,
Laûfen oder springen,
Den stain werfen oder ringen,
Schermen, den schaft schiezzen,
Swen dez niht wolt verdriezzen,
Daz er hort sait spil,
Dez waz an mazze vil.
Swaz der man gerne sach,
Nach seinem willen daz geschach
Ze vröuden, alz er gert.
Deu hochzeit wert
Vierzehen tag willichleich,
Daz der edel chuenich reich
Seiner vreunt vil wol pflag
unde sich der chost alsô bewach,
Daz man dâ vant al berait,
Alz uens deu aventewer sait,
Swez der man gert,
Alz den chuenich sein tugent lert.
dô deu hochzeit ende nam,
Die artus het an scham
Gehabt mit den vreunden sein,
Dâ wart sein grozz milt schein,
dô gab der chuenich reich
Alsô willichleich
Den chuenigen gab reiche
unde den vürsten allen geleiche
Soelch gab, die in mochte gezemen
unde die si mit êren mochten nemen.
ouch lie der edel chuenich wert
Von im niemant schaiden ungewert,
Er gab im sein gab willichleich.
Deu edel chueniginne reich
Lie ir vreunde schaiden dan
Alle, daz vil manec man
Wart von ir gab reiche
unde daz si alle geleich
Ir er sprachen iemer mer.
Von artus, dem chuenich her,
Namen urlaub zuechtichleich
Chuenig unde vürsten reich
unde von der chuenigin wert erchant.
Iesleicher vür haim in sein lânt.
Artus, der bevalch sei goet
unde ergab sich in ir gepot
Mit leib unde mit guet.
Mit willichleichem muet
Dancht er in umb ir arbait,
Daz im ir dienst waz berait.
Suest schieden si mit urlaub dan.
Erech unde sein man
Cherten gein testregeiz,
Gaban gegen logereiz,
Gein rogisabens gramoflâncz,
Gein parbigol melianz,
Gein seinem lânde her ywan,
lânzilet, der werde man,
Von gamwis deu ritterschaft,
Die wâren dâ mit grozzer chraft,
Die sant er haim vil schoene,
Mit den von todone
vür er haim sa zehant,
Dâ er sein amien vant,
vrouwen ibilis, die gueten,
Die rainen wol gemuet.
Beachurs, der gar untraeg,
vür gein norwaeg.
Ekunaver unde sein traeutin,
Die wolten dâ niht lânger sein,
Si namen urlaub zuechtichleich
Von dem chuenig êren reich
unde von der chueniginne guet,
Deu rechten weibleichen muet
Het unde tugent manec valt.
dô befulchen si in goetez gewalt
Ekunaver, den reichen,
unde gloutite, die minnichleichen,
unde al ir iunchfraewelein.
Gynover, deu guet chuenigin,
Chueste gloutiten unde sprach:
 <
vrouwe, ob eu von uens geschach
Alhie chain swaer,
Ir seit sô saeldenbaer,
Daz ir daz suelt verchiessen gar.
Nam man ewer niht wol war,
Daz ist mir lait unde ungemach .>
Gloutite zuechtichleichen sprach:
 <
Got lon eu, vrouwe her,
Ewer tugent unde ewer er
Ist wol worden an uens schein,
An mir unde an dem vreunt mein .>
Gynover sprach: < vrouwe, wizzet daz,
Daz ich gar an allen haz
Pin vro ewer wirdichait,
Swie mir doch ist geschehen lait
Von ewer swester schulden,
Daz sprich ich wol mit hulden,
hân ich meinen sun verlorn,
Elinot, den ich erchorn
Het ze vröuden vür elleu mein nôt,
Der lag in ir dienst tôt .>
Deu chuenigin wart iamers reich.
Si sprach wainende iaemerleich:
 <
Owe, daz ich ie wart geporn,
Daz ich mein chint suest hân verlorn,
Dez muezz ich iemer iamerich sein .>
Gloutite sprach: < deu swester mein,
Deu suezze vlorie,
Vor valschait deu vrie,
Ewers sunez toet erwarf,
Daz si nach im starb .>
Die vrouwen wainten paide.
Von chlaegleichem laide
Wart ir rainez hercz unvro.
Von der chueniginne dô
Schiet mit urlaub dan
Gloutite unde ekunaver, ir man.
dô bevalch si goet deu guet.
Mit trawrigem muet
Schiet vrouwe gloutite dan.
Gynover wolt si niht erlân,
Si muest ir chlainet nemen,
Dez moechte ouch si wol gezemen,
Daz si enphie von ir hant.
Ir gab deu chueniginne wert erchant
Ein guertel unde ein vuerspang unde ein vingerlein.
Deu vil edel chunigin,
Swaz gloutite iunchfrawen pracht,
Gynover dez gedacht,
Daz si in allen besunderleich
Gab gueteu chlainod reich.
Mit urlaub schieden si von dan.
Helphereich von nasseran,
Der nam ouch urlaub zehant,
Der wolt haim in sein lânt.
Von rivelânz ardan,
Mit urlaube von der chueniginne dan
Schiet er vil zuechtichleiche
unde von dem chuenig reich.
Artus pat goet ir aller pflegen.
Er unde garel, der degen,
unde manec rîter unverzait
Mit disen werden chuenigen rait
Ze velde duerch ir selber preis.
Ekunaver, der degen weis,
unde dise zwen werde man
Schieden mit urlaube dan
Von dem chuenige zuechtichleiche
unde von den rittern allen geleiche.
Si danchten artusen ser,
Wan der het sein er
Vollichleich an in getân,
unde ouch dem hoch gelobten man,
Dem lobez reichen garel.
Hin riten dise helt snel
Iesleicher haim in sein lânt,
Dâ er grozzen iamer vant
Umb ir vreunde, die in nam der tôt,
Alz in ir trewe gepot.
ê daz ekunaver dan
Von artuse schiet, dâ het er lân
Umb seinen vater den grozzen zorn,
Den er gein artuse, dem aeus erchorn
Het getragen manegen tag.
Deu veintschaft nû gar gelag.
Der chuenich rait wider in
Zue der edeln chueniginn.
Die vürsten alle wâren geriten.
Nû hât garel gepiten
Pey dem chuenig unde pei der vrouwen sein,
Gynover, der edeln chuenigin,
Er unde al sein ritterschaft,
Der hiez man pflegen mit trewen chraft.
Artus chunt niht vor in gesparn.
dô nû der degen wolte varen
Von dannen mit seinem her,
Die mit maenleicher wer
Artus ervachten er,
Die edeln vürsten her,
Die mit gareln wâren choemen,
Von den wart urlaub genomen
Ze dem chuenig unde ze der chuenigin.
Si wolten dâ niht lânger sein.
Artus, der chuenich reiche,
Mit gab vil wirdichleiche
Er die vürsten sande
Mit êren haim ze lânde.
Garel urlaubez gert,
Dez in ungern gewert
Der chuenich unde deu chueniginn.
In waer lieb unde wolt er beliben sein
Pei in in dem lânde dâ.
Dez mocht niht sein . urlaub nam sa
Garel, der chuen wigant.
Er sait dem chuenig, daz sein lânt
Laeg gar unerpawen.
Von der chueniginne, seiner vrouwen,
Nam er urlaub unde sprach alsô:
 <
Nû wizzet, vrouwe, ich pin dez vro,
Swaz eu êren geschiet.
In ewerm dienst man mich siecht
Mit trewen, swa ich iemer chan.
Dâ gezweivelt niemer an .>
dô sprach deu guet chueniginn:
 <
Garel, ûf die trewe mein,
Mir ist lieb, swa dir wol geschicht.
Swa dein mein auge niht ensicht
unde den werden gawan,
Daz gelaub, hoch gelobter man,
unde ander meinez wirtez chuenne,
Sô ist al mein wunne
unde mein vröude chlain,
Sô sten ich vröuden ein.
Ir habt mir liebez vil getân,
Garel, tugenthafter man,
Chuem her wider schier zue mir.
dô solde pringen her mit dir
Deu lieben traeutinne dein
iemer durch den willen mein .>
Daz lobt er mit willen dô,
Dez wart deu chueniginne vro.
Urlaub nam der wigant
Von der chueniginne zehant
unde von al den vrouwen . dô daz geschach,
Deu chueniginne ze gareln sprach:
 <
Sag deiner amien,
Der chueniginne laudamien,
Den willichleichen dienst mein
unde la dir wol bevolchen sein,
Daz ich gesech die suezzen.
Du solt ouch von mir gruezzen
Ir iunchfrawen alle geleich .>
Daz lobt ir der ellens reich.
vrouwe gynover âne schande
vrouwen laudamien sande,
Der chueniginne wert erchant,
Pey ir poten in daz lânt
Zwen saumaer,
Die wâren geladen swaer
Mit chlainet reiche,
unde ir vrouwen allen geleiche.
Swaz garel vürsten het pracht,
Die heten sich nû dez bedacht,
Daz si urlaub namen dâ
Ze der chueniginne unde ze den vrouwen sa.
Der chueniginne ir tugent riet,
Mit reicher gab si von ir schiet
Die vürsten alle geleich,
Daz si vroeleich
Raumten artusez lânt.
ouch gab in der chuenich zehant
Oersse, silber unde gold.
Die vürsten wâren im alle hold
Duerch sein grozz miltichait.
Der aeus erwelt helt gemait,
Garel, der valschez vrie,
Von al der massenie
Zuechtichleich urlaub nam,
Die vürsten taten ouch alsam.
Artus, der vil werde man,
Rait mit gareln dan
Mer danne halbeu meyl prait
unde manich rîter unverzait.
Garel wolt dô niht lân
Artusen unde sein man
Mit im riten vuerbaz.
Artus, der chuenich, lobt im daz,
Wurt im laidez icht getân,
Dez wolt er mit im pflicht hân.
Artus duerch preisleichen loen
Het dem risen malseron
unde dem werden prueder sein
unde dem starchen charabin
unde zyrion, dem degen maer,
Gegeben vier saumaer,
Die truegen grozz reichait,
Silber, gold, pfelle prait.
Die risen namen zuechtichleich
Urlaub von dem chuenig reich
unde von der massenie.
Artus, der valschez vrie,
Sprach: < goet muezze ewer pflegen.
Lat eu bevolchen sein den degen
Gareln, duerch den willen mein .>
Si sprachen: < hêrre, daz sol sein.
Wir laisten gern sein gepot .>
Hie mit bevalch er sei goet.
Artus, der wert pritun,
Rait wider ze dinazerun
Zue der edeln chuenigin.
Hie lazzen wir den chuenig sein.
Garel, der degen maer,
unde sein helfaer
vür haim ze lânde
Vil gar an alle schande.
Si heten êren vil beiagt.
Suest choem der helt unverzagt
Ze merkanie in daz lânt,
Dâ er seinen wirt vant,
Der in sô guetleich enphie.
Tyofabir dâ niht enlie,
Er gachte vür sa ze stuent
unde tete dem edeln vürsten chunt,
Garel, der chuen wigant,
Daz der choem in daz lânt,
Der im ie choem ze trost
unde im sein lânt erlost
Von gerhart, der in an wer
Suecht gewaltichleich mit her.
dô der vürst daz vernam,
Daz zue im in daz lânt choem
Garel, der valschez vrie,
Der vogt von merchanie
Wart der maer hart vro.
Gein dem helt rait er dô
unde enphie in vroeleiche in daz lânt.
Der alt vürst wert erchant
Wolt gareln niht erlân,
Er mueste dâ pei im bestan
Die selben nacht uencz an den tag.
Wol er sein mit vleizze pflag,
Dez herez unde der vürsten gar,
Die mit gareln choemen dar,
Er waz dez willen ungespart.
Der helt von rivirs gerhart
Schiet mit urlaub dan
Gein seinem lânde, der wert man,
Wan er dâ niht solde
Sein noch enwolte.
Der wirt in niht gerne sach,
Wan im vil laidez von im geschach.
Gerhart, der wol gezogen man,
Der nam urlaub unde vür dan
Von garel, dem ellens reichen,
unde von den vürsten zuechtichleichen.
Garel dancht im genueg,
Wan er im holdez hercz trueg
Duerch sein grozz manhait.
Er sprach: < ich pin dir berait,
Swi du sein geruechest,
Swaz du an mich suechest,
Daz ist allez getân .>
Dez dancht im der werde man
Mit worten vleizzichleichen.
Hin rait der êren reich.
Garel enpot pei tyofabir
Sabien, der iunchfrawen vier,
Seinen dienst willichleich.
dô sprach ir vater trewen reich:
 <
Hêrre, ir suelt si gesehen,
Dez wellent si in ze saelden iehen,
Mein tochter unde daz weib mein,
Ewer altew wirtin,
Dez wil ich iuch niht erlân .>
Garel, der wol gezogen man,
Sprach: < ich tuen, swaz ir welt .>
Nach den vürsten sande der helt,
Daz si mit im ze hofe riten,
Daz heten si ungerne vermiten.
Sagt ich eu nû, wie daz geschach,
Daz er die iunchfrawen gesach
unde wie wol in deu enphie,
Daz wurde ze lânch, wir süln hie
Die red lân beleiben.
Von mannen unde von weiben
Wart nie man enphangen paz.
Garel, der degen, der warf daz
An den wirt unde an deu wirtinn,
Daz er die lieben tochter sein
Gab einem degen palt,
Dez herczogen sun von pergalt,
Dem iungen werden vloris.
Der wirt sprach: < in aller weiz
süln wir sein, swie ir welt.
Swaz ir schaffet, werder helt,
Daz wirt gar getân .>
Garel den vürsten retan,
Eskilabon unde gilam
unde die andern vürsten sunder nam.
Si truegen daz zesammen dâ,
Daz man vrouwen sabina
Gab vloris, dem iungen man,
Der moechte ouch si mit êren hân,
Wan er waz edel unde wert,
Sein hercz niht wan êren gert.
ouch waz deu iunchfrawe guet
Chaewsch unde rainichleich gemuet.
Deu hochzeit reichleich ergiench.
Der vürste sein dinch suest an viench,
Pedeu laeut unde lânt
Antwurt er in seinez aidems hant,
Daz er dez hêrre solde sein.
Er sprach: < ich unde daz weib mein,
Wir wellen hinnen vür haben gemach .>
dô deu hochzeit geschach,
Deu nam mit êren ende
An alle missewende,
Garel, der werde degen chlueg,
Mit den vürsten zesammen trueg,
Daz eskilabon, der werde man,
Sein swester wol getân
Gab dem iungen vürsten palt,
Alexander von pergalt.
dô daz gelubde geschach,
Garel mit gueten wiczen sprach
Zue dem lântgrafen amurat:
 <
Wolt ir nach meinem rat
Ewer tochter geben einen man,
Ew paiden ich wol êren gan,
Pey dem si mac mit vröuden leben?
Ich wil eu dez mein trewe geben,
Daz si iemer mer hât
Von mir helf unde rat .>
dô sprach der vürste reiche
Vil gezogenleiche:
 <
Hêrre, ir suelt gewaltich sein.
Mit mir unde mit der tochter mein
Schaffet, swaz ewer êren sein .>
Er sprach: < chlaris von argentin,
Dem süln wir die maget geben.
Si muegen pedeu wol geleben,
Daz si gewinnent êren vil .>
 <
Dez ratez ich gerne volgen wil>,
Sprach amurat, der vürst reich.
Chlaris nam ouch willichleich
Die schoenen maget ze weib
Ze vröuden seinem leib.
dô deu rede verendet wart,
Daz wart niht lânger ûf gespart,
Garel, der vil werde man,
Schiet mit urlaub von dan
Von dem vürsten von merchanie,
Der edel valschez vrie,
unde von der wirtinne,
Deu rainez weibez sinne
Behielt uentz an ir ende
An alle missewende,
unde von vrouwen sabien,
Vor valschait der vrien.
Der bevalch er vlorisen, ir man.
Suest schiet der wert helt von dan.
Si befulchen goet den wigant.
dô namen urlaub zehant
Die vürsten alle geleiche
Von dem wirt êren reiche
unde von den werden vrouwen sa.
Vlorisen liezzen si dâ.
Suest vür mein herr garel dan
Mit seinem her . der werde man
Tyofabir mit im ze veld rait
unde vloris, der helt gemait.
Garel nam urlaub von in dan.
Vloris danchen im began
Der trewen unde der wirdichait,
Die er het an in gelait.
Garel sprach zue vloris:
 <
Helt, nû lazze deinen preis
An deinem sweher werden schein
unde an der hausfrawen sein
unde an vrouwen sabien,
Deiner werden amien .>
Er sprach: < hêrre, ich dien in willichleich .>
Urlaub nam dâ zuechtichleich
Von dem werden tyofabir
Garel, der degen vir
Sprach: < tyofabir, vil werder degen,
Got muezz deiner êren pflegen
unde wizze vür die warhait,
Daz dir mein dienst ist berait .>
Dez genad im der werde man.
Garel schiet von im dan
Mit seinem her duerch den walt
Die strazze gegen pergalt
unde choem ûf die heide prait,
dô er mit gilam strait.
Die nacht si heten guet gemach.
Dez morgens, dô der tag ûf prach
unde sich daz her hueb von dann,
Eskilabon unde gilân,
Die zwen vürsten, an der stunt
Riten gegen belamunt
Nach vrouwn vlordianen,
Der suezzen wol getanen.
Der herczog retan,
Seinen sun sant er dan,
Daz er seiner mueter taet chunt,
Daz er choem in chuerczer stunt
unde daz er praecht den werden man,
Der im von eskilabon dan
Sein sun loest mit manhait.
Er schuef, daz im dâ waer berait,
Swaz man haben solde
unde mer, danne iemant wolde.
Er hiez ir tuen daz bechant,
Daz man im pracht in daz lânt
Die suezzen vlordianen,
Die sich chuent valschait anen.
Die poten strîchen palde dan.
vür die purch ûf den plân
Wart dâ herberg genomen.
dô die poten wâren choemen,
Die sagten diseu maer dô.
Dez wart deu chueniginne vro,
Daz si den helt solde sehen,
Daz waz ir lieb an geschehen.
Garel, der degen wert erchant,
Vil guet handelung dâ vant
An dem herczogen retan.
Si wâren im dienstez undertan
Mit trewen willichleich.
Deu herczoginne reich
Enphie wol den werden degen.
Sein wart dâ herleich gephlegen.
Nû waz ouch choemen gilân
unde eskilabon, der werde man.
Die prachten die maget minnichleich
Mit in . deu herczoginne reich
Enphie si wol unde wart sein vro.
vrouwen vlordianen gab man dô
Alexandern ze rechter ê.
Dâ wart niht gepiten mer.
Deu hochzeit wart herleich.
Der herczog lobez reich
Wolt gareln, den werden man,
Von der hochzeit niht lân,
Uencz daz deu nam ende
An alle missewende.
Sein her allez schoen lag,
Wol man ir mit vleizze pflag.
Garel wolt dâ niht lânger sein,
ûf die purch hincz der herczogin
Rait er nach urlaub dan
unde ir prueder gilân
unde eskilabon, der degen wert,
Dez hercze niht wan êren gert,
unde amurat, der degen weiz,
unde der vürste chlareis.
Garel urlaubez gert
An die herczoginne wert
unde an vrouwen vlordiane,
Die rainen valschez âne.
dô befulchen si goet den werden man
unde danchten im, daz er het getân
Sein trewe an in sô voellichleich,
Daz der degen ellens reich
Sô wol beriet ireu chint.
Die vürsten, die mit im choemen sint
vür die herczoginne reich,
Die namen urlaub zuechtichleich
Von den vrouwen allen gemain.
dô bevalch si goet deu rain.
Der herczog gilân
Von seiner swester urlaub nam,
Er wolt haim in sein lânt.
dô chueste si den wigant
unde pat sein goet von himel pflegen.
Garel, der vil werde degen,
vür mit seinem her von dann.
Der herczog retan,
Sein suen unde manec rîter wert
unde eskilabon, dez hercz ie êren gert,
Riten mit dem werden man
Wol ein meyl von dann.
Garel, den êren ie gezam,
Von in allen urlaub nam
unde danchte vleizzichleichen
Eskilabon, dem ellens reichen,
Seiner helf, die er sô willichleiche
Im tete . dô sprach der lobez reiche
Eskilabon, der werde man:
 <
Swaz ich eu gedienet hân,
Daz ist mir lieb unde wizzet daz,
Ich dien eu gern an allen haz .>
Dez dancht her garel.
Von im vür der degen snel
Gein belamunt in sein lânt.
Garel, der degen wert erchant,
Dem edeln vürsten retan
Mit trewen danchen dô began
Seiner helf unde seiner arbait,
Die er het an in gelait,
Wan er het nôt duerch in erliten
unde vil degenleich gestriten,
Swie gra sin haubet waer.
Retan, der lobebaer,
Waz in streit ein rîter guet.
Garel trueg im vil holden muet.
Zue garel sprach der werde man:
 <
Ob ich eu icht gedient hân,
Daz habt ir mir vergolten wol.
Wie gern ich iemer dienen sol
Den dienst, den ir mir habt getân.
Daz ich mein suene ledig hân,
Daz chuemt von ewern schulden,
Dez wil ich nach ewern hulden
Eu dienen, swa ich iemer chan .>
Garel dem vil werden man
Dancht unde bevalch in got
Mit gueten trewen âne spot.
Dâ ergie ein vreuntleich schaiden
Under in dâ paiden.
Alexander unde dez vürsten man
Namen urlaub von im dan.
Der herczog gilân
Von seinem swager urlaub nam
unde von seinem neven al zehant
unde von den rittern wert erchant.
Mit vil zuechtichleichen siten
Von dez vürsten lânde si riten,
Dez enwaiz ich niht, wie manegen tag.
Gilân, der manhait pflag,
Einez tagez urlaub gert,
Dez in ungerne gewert
Garel, iedoch muest ez sein.
Er sprach: < traut geselle mein,
Goet muezz dir den leib bewaren
unde lazze dich saelichleich gevarn.
Du hast dein trewe an mir bewart.
Mein dienst beleibt ungespart
Gein dir, daz wizze, werder man,
Die weil unde ich daz leben hân .>
Dez genad im der werde man.
Mit urlaube schiet er dan
Von dem lântgrafen reich
unde von chlaris zuechtichleich
unde von dem vürsten wert erchant.
Von anferre den wigant
Befulchen si goet alle geleiche.
Hin rait der ellens reiche
Gein galis mit aller seiner chraft.
Garel mit seiner ritterschaft
Mueste varen an der stat,
Wan in sein der lântgrafe pat,
Mit im gein turtuse.
Im wart in seinem hause
Erpoten soelch er
Sô voellichleichen ser,
Daz garel dez wart gewar,
Daz er in maint mit trewen gar.
vrouwen duzabeln, die schoenen maget,
Die gab man, alz mir ist gesaget,
Dem iungen vürsten chlaris,
Der waz hoebsch unde gurtis.
Die nacht er pei der schoenen lag.
Amurat sich dez bewag,
Daz er garel, den werden man,
Von dem lânt niht wolt lân,
Er muest dâ rwen drei tag,
Nach der aventewer sag.
Der lântgrafe amurat,
Den werden garel er dez pat,
Daz er gesaech die wirtin
unde die lieben tochter sein.
Dez volget im der werde man.
Zue den vrouwen vuert er in dan.
Deu wirtinne in vil wol enphie,
vrouwe duzabel mit vröuden gienc
Gein im unde sprach: < hêrre mein,
Ir suelt goet willechoemen sein
Her in meinez vater lânt .>
Si nam den helt pei der hant
unde pat in zue ir sitzen.
Si sprach mit gueten witzen:
 <
Hêrre, ich wil mit warhait iehen,
Swaz mir liebez mac geschehen
Ze diser werlt, daz ist war,
Daz chuemt von ewern schulden gar,
Wan ir mich wol trostet,
Dor ir mich erloestet
Von dem uebeln purdan .>
Deu wirtin im danchen began
Mit gueten trewen sunder spot.
Si sprach: < hêrre, wir piten goet,
Daz sich ewer er
Prait unde mer>,
Alsô sprach deu guet,
 <
Mir ist vil wol ze muet,
Daz ich iuch, hêrre, hân gesehen,
Dez wil ich mir ze saelden iehen,
Ich vraew mich ewer wirdichait .>
dô sprach garel, der helt gemait:
 <
vrouwe, ir suelt wizzen daz,
Ich dien eu gern an allen haz.
Ewer wirt mir sô gedienet hât,
Daz ir habt helf unde rat
Von mir, ob ich leben sol .>
 <
Wir getrawen ewer genaden wol>,
Sprach deu vrouwe, < hêrre mein .>
Moraz, chlaret unde wein
Wart geschenchet ueber al
Mit zuechten ûf dez wirtez sal.
dô daz geschenchen geschach,
Garel stuent ûf unde sprach:
 <
vrouwe, goet muezz iuch bewaren.
Ich wil mit ewern hulden varen .>
Deu vrouwe sprach: < hêrre mein,
Ich wil ewer gevert sein
Uencz in meiner tochter lânt .>
dô sprach garel, der wigant:
 <
vrouwe, ze disen zeiten
Suelt ir pilleich reiten
Mit ir, der rais gan ich eu wol .>
 <
Die rais ich iemer dienen sol>,
Sprach chlaris unde wart vil vro.
Deu lântgraefinne wart dô
Vil schier berait zue der vart,
Deu wart niht lânger ûf gespart.
Die nacht beliben si noch dâ.
Dez andern morgens hueb sich sa
Garel von dem lânde.
Chlaris vür sande
Seinen poten an der stunt
unde hiez den laeuten machen chunt,
Garel, den chuenen wigant,
Vuert er mit im in daz lânt,
Von anferren den chuenich reiche,
Daz si dem willichleiche
Dienten, daz waer guet getân,
unde daz vrouwen unde man
Zue seiner hochzeit solden choemen.
dô si daz heten vernomen
Von dem poten, der in wart gesant,
dô vraeut sich ueber al daz lânt
Arme unde reich gar
unde beraiten sich gein seiner chumfte dar,
Daz siz sô âne viengen
unde vil wol enphiengen
Ir vrouwen, sô si choeme dar.
Nû hoeret ouch, wie gevar
Garel, der maer degen palt
vür die strazze duerch den walt
Mit der ritterschefte sein
In daz lânt ze argentin.
Garel moecht nû âne zol
Duerch die chlaus riten wol
Die strazze gegen argentin.
Nû gefriesch der chuenig albebin,
Daz garel, der degen palt,
Mit seinem her duerch den walt
vür, dez wart er vro.
ûf ein pfaert saz er dô
unde nam zue im vier chlain man.
Zue meinem hêrren garel gacht er dan
unde enphie in vroeleich.
Garel, der ellens reich,
Albewin vil gern sach.
Er danchte im lachende unde sprach:
 <
Vil lieber vreunt albewin,
Wenne saehe du die chuenigin?
Sag mir, ist si wol gesunt?>
Albewin sprach an der stunt:
 <
Hêrre, si gehabt sich wol.
Ob ich die warhait sprechen sol,
Sô wart nie rainer weib geporn.
Deu saeld hât zue ir gesworen.
Ich sach die tugent reichen
Gestern vroeleichen
ûf ir haus ze muntrogin.
Dâ vindet ir die chuenigin
Wol gesunt unde vroeleich,
Daz wizzet sicherleich .>
Garel wart der maer vro.
Albewin, der enphie dô
Mit zuechten an der selben stat
Den lântgrafen amurat
unde die lântgraefinne reich.
Dar nach enphie er minnichleich
Chlarisen unde vrouwn duzabel,
Dez dancht im der degen snel
Chlaris vil zuechtichleich.
Dar nach enphie er die vürsten reich
Von anferre aeus dem lânt.
Die chuenen wigant
Danchten albewin.
Chlaris, der vürst aeuz argentin,
Der waz seiner vreunt vro.
In daz lânt vueren dô
Von anferre die geste.
vür chlarisez veste
Wart vil manec gezelt
Geslagen ûf daz gruen velt
vür die purch ûf daz graz,
Dâ man inne az
unde dar die hêrren wâren choemen,
Ich sag eu, alz ich hân vernomen.
Die lântlaeut alle
Mit vroeleichem schalle
Enphiengen si wirdichleichen,
Garel, den ellens reichen,
Den lântgrafen unde daz weib sein,
Dem wart getrewer dienst dâ schein.
Er wart vil wol enphangen.
In bedorft dâ niht belângen.
Dar nach enphiengen si vroeleich
Ir hêrren, den herczogen reich,
unde ir rechteu vrouwen.
Man moecht dâ vröud schawen
Von dem volche, daz dâ waz.
ûf einem tawigen gruenen graz
Wolt chlaris, der iunge man,
Sein hochzeit hân,
Deu wert mit êren syben tag,
Nach der aventewer sag.
dô nam deu hochzeit end
An alle missewend.
Garels unde seinez herz gar,
Der nam man mit vleizze war
Mit gueter handelunge.
Chlaris, der vürst iunge,
Erpot im wierd unde er.
Dâ wâren si niht mer,
Si wolten haim in ir lânt.
Garel, der chuen wigant,
Nam urlaub zuechtichleich
Von der lântgraefinne reich
unde von der werden duzabel.
dô befulchen si den degen snel
Got von himelreich
unde danchten im vleizzichleich,
Daz er het wol an in getân.
Mit urlaube schiet der werde man
Von den vrouwen minnichleich
unde die vürsten reich,
Die garel pracht in daz lânt.
Hin vür der degen wert erchant.
Chlaris mit im ze velde rait
unde amurat, der unverzait,
unde anders manec werder man
Wol ein meyl mit im dan.
Amurat, der reiche,
Nam urlaub zuechtichleiche
unde von den werden vürsten dâ.
Garel dem lântgrafen sa
Danchte seiner trewen.
Er sprach: < eu sol niht rewen
Der dienst, den ir mir habt getân,
Wan ich wil gueten willen hân,
Daz ich ez wider dienen sol .>
 <
Hêrre, ir habt verdienet wol
Den dienst, den ich eu hân getân,
Wan ich nû ledichleichen hân,
Hêrre, von ewerr werden hant
Mein tochter unde turtuse, mein lânt,
Dâ von ich zins muest geben
Purdanen, daz er mir liezze leben
Mein tochter, degen unverzait,
Dez si genad eu gesait .>
Garel unde alle sein man
Vueren mit urlaub dan
Von chlaris, dem vürsten reich.
Si schieden sich vil minnichleich
unde danchten im mer danne genueg,
Wan er in holdez hercz trueg.
Chlaris zue meinem herrn garel sprach,
Alz im sein trewe veriach:
 <
Swaz ich eu gedienet hân,
Daz ist pilleich getân.
Ich hân von eu guet unde leib,
Sô ist mein vrouwe, ewer weib,
Meiner muemen chint, daz waiz ich wol.
Von rechte ich iemer dienen sol
Eu unde der niftel mein.
Eu paiden wirt mit trewen schein
Mein getrewer dienst sunder wanch,
Dez suelt ir mir niht sagen danch.
Ob mir deu sippe rechte sait,
Sô sol ich eu dienstez sein berait .>
Garel sprach: < dez hast du recht.
Mein trewe ist iemer gein dir slecht .>
Chlaris unde der sweher sein,
Die cherten gein argentin.
Garel unde sein man
Vueren mit urlaub dan
Von dem vürsten wert erchant.
Ze anferre in daz lânt
Si nû vroeleich riten,
Si heten êren vil erstriten
unde ouch vil hoch wirdichait.
Mit urlaub von dem chuenig rait
vürsten, grafen, dienstman,
dô si die chueniginne wol getân
Gesahen, deu si wol enphie
unde si vroeleich von ir lie
Mit reicher gab riten.
Ez enwart pei niemans zeiten
Ein weib sô vröuden reich.
dô deu minnichleich
Ir lieben man sach wol gesunt,
Si umb vie in tausent stunt
unde chueste in liebleich unde sprach:
 <
Ein ende hât mein ungemach,
Seit ich dich gesunten hân gesehen.
Mir chan nû laidez niht geschehen,
Mein swaer hât ein ende genomen,
Seit du mir pist her wider chomen,
Herczen lieber hêrre mein,
Dez muezze goet iemer geeret sein .>
Garel sein werde man
Von im vroeleichen dan
Mit reicher gab sande.
Die vürsten von dem lânde
Namen urlaub zuechtichleich
Ze der chuenigin unde ze dem chuenig reich.
Den armen unde den reichen
Gab man miltichleichen,
Garel, der erbaer,
Daz si an alle swaer
Vueren vroeleich haim.
Der chunig wart dez enain,
dô si alle von im choemen dan,
Grafen, vreien, dienstman,
Daz er malseron, den degen,
Hiez aller seiner êren pflegen,
In unde die genozze sein
Zirdos unde charabin
unde zirion, den wigant.
An ein ort in sein lânt
Saczte si der chuenig reich,
Die vier reken maenleich,
unde pat si seiner êren pflegen.
Dar zue lech in der werde degen
Tausent march geltez oder mer.
Alsô pflag ir der chuenig her
Nach seinen êren rechte wol,
Alz man werder laeut pflegen sol,
Die daz wol verdienen megen.
Mit grozzen êren lebt der degen
An alle missenwende
Uencz an seinez leibez ende.
Nû hoert ein ander maer.
Ekunaver, der erbaer,
Waz nû in sein lânt chomen
unde deu chueniginne, suest hân ich vernomen.
Der wart mit trewen enphangen wol.
Daz lânt waz allez iamers vol
Umb den chuenig wert erchant,
Daz der chuen wigant
Gevangen waz gefuert dan.
ouch het er hinder im verlân
Vil manegen werden helt toet.
Dâ der herczog amilot
Diseu maer bevant,
Daz der chuenig in daz lânt
Waz choemen ledichleich,
dô wart er vröuden reich.
Der chuene degen unverzait
Mit vröuden gein dem chuenich rait
unde enphie in vil minnichleich
unde deu chueniginne reich.
Er vraget si der maer,
Wie er geschaiden waer
Von artus, dem chuenig reich.
Deu maer sait im zuechtichleich
Ekunaver, der wol geporn.
Er sprach: < dâ hân ich verchorn
Den schaden, den ich enphangen hân.
Artus hât mich ledig lân .>
Dez wart der vürst amilot
Vro . seiner manne toet
Chlagt er chlaegleich.
Der chuenig êren reich,
Er unde die chueniginne an der stunt
Vueren in die stat ze bovramunt.
Er wart vil wol enphangen dâ.
Der edel chuenig beriet sich sa,
Daz er ein schoenez spital
Hiez erzewgen ûf dem wal.
In unser vrouwen êre
Der getrewe degen here
Daz muenster widemte schoen.
ûf dem alter vron
Gab der edel chuenig reich
Tausent march geltez willichleich,
unde deu guet chuenigin
Den muenchen, die dâ solden sein,
Daz goet ir sel geruechte pflegen,
Die in dem streit wâren gelegen.
Man weichte daz muenster an der stunt.
Der chuenich tete den muenichen chunt,
Daz si die toeten aeus grueben dâ
unde si in den chirchof sa
Schoen ze der erde praechten
unde ir sel gedaechten
Gein got aller taegleich.
Ekunaver, der chuenich reich
Het daz muenster sô erzewget,
Daz maer iuch niht betrewget,
Daz man got diene vil minnichleich.
Man sang dâ aller taegleich
Vuemfzig messe ze êren goet,
Daz er irn seln hulfe aeus nôt,
Die dâ wâren gelegen
In dem streit . suest wolt der degen
In helfen in daz himelreich,
Die seine wâren, willichleich,
Die in dem streit wâren gelegen.
Nû lazzen goet der sel pflegen.
Ekunaver, der werde man,
Der het sein er wol getân
unde seiner grozzen trewen schein.
Hie lazz wir den chuenig sein
Dâ haim in seinem lânde.
Der lebt an alle schande,
Er unde die chuenigin reich
Uencz an ir ende vil herleich.
Nû hoeret ouch, wie garel,
Der aeus erwelt degen snel,
Sein lânt ze vröuden pracht.
Duerch sein trewe er dez gedacht,
Daz er sein poten sande dan
Zue ekunaver, dem werden man,
dô er vernam daz maer,
Daz der erbaer
Het gestiftet an der zeit
Ein chloster, dâ der grozze streit
Waz gestriten, dez waz er vro.
Ekunaver enpot er dô
Seinen dienst mit trewen an valschait,
unde er het sein wirdichait
Alrerst mit lob gehoehet gar,
Daz er mit trewen seineu iar
Het gelebt, daz waer wol schein,
Daz er duerch die trewe sein
Dez chlosters het erdacht,
Er het sein trewe wol vol pracht
unde die hohen wirde sein,
Daz waer worden vil wol schein,
Er chunde nach toede lonen
unde seiner trewen schoenen,
Daz het er wol erzaiget hie,
Daz er niht under wegen lie
Ir sel, die duerch in wâren gelegen
Toet . in hiez der werde degen
Piten, daz er im guende,
Daz er noch der stunde
Almuesen gab dar.
Daz erlaubet im der degen chlar.
Der pot nam urlaub zehant
Von dem chuenig wert erchant,
dô er sein potschaft gewarf,
Dar an vil lueczel dez verdarb,
Er warf ez endichleich.
Ekunaver, der reich,
Gareln seinen dienst enpot
unde daz er gedaecht an ir toet,
Die in dem streit wâren gelegen
unde ob der aeus erwelt degen
Duerch ir sel icht wolte geben
unde umb daz ewichleich leben,
Daz waer im lieb unde waer sein vro.
Der pot mit urlaub dô
Schiet von dem werden chuenig zehant.
Er rait, dô er daz chloster vant,
Ze dez chuenigez stiftung.
Er sait der sammenung,
Durch waz in het in daz lânt
Garel, der reich chuenig, gesant.
Ez wart deu sammenunge vro.
Mit dem poten gein anferre dô
Rait der abte sa zehant,
Dâ er den werden chuenig vant.
Der pot sait dem chuenig daz,
Daz ekunaver an allen haz
Im seinen getrewen dienst enpot
unde daz er an der helde toet
Gedaechte . swaz dar gaeb der degen
Duerch goet, daz er geruechte pflegen
Ir aller sel dester paz,
Daz waer im lieb an allen haz.
Er sait im ouch deu maer,
Daz mit im choemen waer
Der abte, dez wart der chuenig vro,
Den hiez er im gewinnen dô.
Der abte ze hof choem dô geriten,
Der chuenig het ungerne vermiten,
Er wurde wol enphangen.
dô er vür in choem gegangen,
Der chuenich in zue im siczen pat.
Er begunde in vragen an der stat
Von seinem chloster maer,
Wie daz gestiftet waer.
Der abte sait im waerleich,
Wie ekunaver, der chuenig reich,
Daz chloster het gestiftet gar
unde daz er het gegeben dar
Duerch ir sel, die dâ lagen,
unde wie vil priester pflagen,
Daz si goet aller taegleich
Dienten . dô sprach der chuenig reich:
 <
Ich wil dar geben alz vil.
Dar zue ich iuch piten wil,
Swenne ir ze lânde chert,
Daz ir den gotez dienst mert
unde daz ir eu lat bevolchen sein
Ir sel, die in dem dienst mein
Den leib duerch mich habent verlorn .>
Der abte dem chuenich wol geporn
Lobt dan an sein hant,
Swenne er choem wider in daz lânt,
Daz er duerch er
Vuemfzig messe mer
Hiez singen aller taegleich.
Mit willen gab der chuenig reich
Tausent march geltez dar.
Sait deu aventewer war,
Sô hân ouch ich eu war gesait,
Ez wart mir vür die warhait
Gesaget sicherleiche.
Daz chloster wart sô reiche,
ouch vant man goetez dienst dâ
Schoener danne anderswa.
Garel, der vil werde man,
Gab dem abte, ê er schiet dan,
Tausent march, dez wart er vro.
Gein chanadich hueb er sich dô
Haim zue seiner zelle.
Garel, der vil snelle,
Der edel chuenich reich,
Lebt hie vil herleich.
Noch pei der chueniginne er vant
Die wunten rîter, die in daz lânt
Er sande, daz si sein dâ piten.
Pey der chueniginne mit gueten siten
wâren si beliben uencz an die stunt,
Daz si wâren nû wol gesunt.
Ir waz dâ rechte wol gephlegen.
Garel, der vil werde degen,
Gar an alle schande
Iesleichen haim sande
Mit rechter gab vroeleich.
Suest lebt der werde chuenig reich
Mit vil ganczer wirdichait.
Von im wart mir niht mer gesait,
Ob er icht wunders seit begie.
Er lebt herleichen hie,
Er unde sein wert amie,
Deu suezze laudamie,
In ir lânt schon.
Si pflagen alsô der chron,
Daz im die laeut muesten iehen,
Daz nie chain chuenig wart gesehen
Sô milter noch sô schandenbaer.
Mit vröuden lebten si ireu iar,
Swaz si der heten ze leben.
Si chunden wol nach êren streben,
Er unde deu chueniginne,
Mit zuechtichleichem sinne
An alle missewende.
Hie hât daz puech ein ende.
Swa nû hoebsch laeut sein,
Die tuen ir zuechte dar an schein,
Daz si mit hoebschleichen siten
Dem tichtaer geluechkez piten,
Der daz puech getichtet hât
unde die laeut wizzen lat,
Wie garel mit manhait
Vil manegen hohen preis erstrait.
Der daz puech hât getichtet,
Der ist noch unberichtet
Ganczer sinne, wan daz er sein muet
Niwan duerch chuerczweyl tuet
unde ze êren vrummen laeuten.
Ich wil iuch rechte bedaeuten,
Swa ir in hoert nennen,
Daz irn muegt erchennen.
Man haizzet in den playaere.
Hie hab ein ende daz maere.
Got lazz uens allen wol geschehen,
Daz wir noch muezzen gesehen
Sein genad in himelreich.
Daz wir dâ ewichleich
Muezzen pawen iemer mer,
Dez helf uens goet durch seiner marter er.
Amen.
