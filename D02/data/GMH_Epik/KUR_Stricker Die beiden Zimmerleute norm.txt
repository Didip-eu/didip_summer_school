 
Ez warn zwene zimberman . den an ir chunste niht zeran, si waern harte meisterlich . gevatern niezzen si sich unde warn gesellen dar zu . eines morgens vil vru giengen si hauwen in den walt . dô wart ir gahen manichvalt untze hin umbe mitten tac . dâ twanch si manich grozzer slach, den si taten in ir île, daz si lagen eine wile unde ruweten umbe daz, daz si aber mohten deste baz . diu ruwe wart vil unlânch, untz daz der eine ûf spranch unde nam sin axs in die hant . er sprach: < ez ist alsô gewant . gevatere, daz ich dir den vuz benamen abe slahen muz . nû streche in her âne ungehabe . oder ich slahe dir daz houbet abe!> der ander sprach: < gevater mîn . den zorn la durch got sin unde durch gevaeterliche triwe! ich gib dir âne riwe daz guot, daz ich geleisten chan, daz du mir vil armen man noch lazzest mînen gesunt .> er sprach: < tu zu dînen munt! ich sag dir waerlîche, gaebest du mir ein kunichrîche, ich naem ez vur den vuz niht . sî dir umbe den lîp iht, sô streche den vuz balde her!> < ich tun, gevater,> sprach er; < ich verliuse noch den vuz ê . denne ez mir an den lîp gê, seit ich ir einez verliesen muoz .> mit iamer strahte er den vuoz ûf ein bloch zemazzen hoch . sin gevater die axs ûf zoch; die sluch er vreislichen dar . des nam der ander guoten war unde zuhte den vuz her wider . sin gevater, der sluch nider einen grozzen slach in daz bloch . er sprach: < ich hân den vuz noch; des gesage ich dir niemer danch .> zu sîner axs er du spranch unde sprach: < tust du mir nû iht . daz belibet unvergolten niht .> der ander sprach: < gevater, weizgot, ez was allez mîn spot . ich wil dir waerlichen sagen, ich wolde dich niht hân geslagen, ich versuhte dich dâ mite, daz ich gesaehe dine site .> der ander sprach: < gevater mîn, diu rede mach wol war sin; swie guot dîn wille waere, der slach was wandelbaere . swelhen willen du haete, daz du ûf daz bloch taete einen sô vreislichen slach, sô rehte, dâ der vuz lach, des en wirde ich dir niemer holt . dîn rede ist schone als daz golt, dîn triwe ist aber chopher var; des bin ich warden gewar .> man vindet noch der liute vil, daz einer dem andern schaden wil, des er doch solde schonen, wolt er im rehte lonen . sô ez danne understanden wirt unde ez âne sinen danch verbirt, sô sprîchet der ander: < vriunt mîn, ich wolde des vil gewis sîn, daz du mîn vriunt waerest unde sô vil gerne enbaerest mînes guotes unde mîner habe, du ne gwnnest mirz vriuntlîchen abe .> sô wil er sich der schulde entladen: < ich gwan nie mut zu dînem schaden,> sprîchet der ander, < daz ist war . solde ich leben tousent iar . du vindest niht anders an mir, wan daz ich gerne diene dir .> sô wol er sich bereden chan, ist iener denne ein cheker man, im ist doch iemer ungemach, daz er die gebaerde an im sach, diu dem bosen willen was gelich . ez enist niht unbillich, ob man dem manne des willen giht, dar nach man in gebarn siht . swenne ich daz an dem wolfe sihe, daz er slichet zu dem vihe, swie guoten willen er hât, ich zihe in doch missetat . swer die gebaerde beget, diu zu dem dinge wol stet, er wirt des unsanfte erlân, man iahe, er wellez an gan .
