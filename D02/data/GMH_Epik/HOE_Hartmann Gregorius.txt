Mîn herze hât betwungen
dicke mîne zungen
daz si des vil gesprochen hât
daz nâch der werlde lône stât:
daz rieten im diu tumben jâr.
nû weiz ich daz wol vür wâr:
swer durch des helleschergen rât
den trôst ze sîner jugent hât
daz er dar ûf sündet,
als in diu jugent schündet,
und er gedenket dar an:
" du bist noch ein junger man,
aller dîner missetât
der wirt noch vil guot rât:
du gebüezest si in dem alter wol ",
der gedenket anders danne er sol.
er wirt es lîhte entsetzet,
wande in des willen letzet
diu êhafte nôt,
sô der bitterlîche tôt
den vürgedanc rîchet
und im daz alter brîchet
mit einem snellen ende.
der gnâden ellende
hât danne den boesern teil erkorn.
und waere aber er geborn
von Adâme mit Abêle
und solde im sîn sêle
weren âne sünden slac
unz an den jungisten tac,
sô haete er niht ze vil gegeben
umbe daz êwige leben
daz anegenges niht enhât
und ouch niemer zegât.
Durch daz waere ich gerne bereit
ze sprechenne die wârheit
daz gotes wille waere
und daz diu grôze swaere
der süntlîchen bürde
ein teil ringer würde
die ich durch mîne müezikeit
ûf mich mit worten hân geleit.
wan dâ enzwîvel ich niht an:
als uns got an einem man
erzeiget und bewaeret hât,
sô enwart nie mannes missetât
ze dirre werlde sô grôz,
er enwerde ir ledic und blôz,
ob si in von herzen riuwet
und si niht wider niuwet.
Von dem ich iu nû sagen wil,
des schulde was grôz und vil
daz si vil starc ze hoerenne ist,
wan daz man si durch einen list
niht verswîgen getar:
daz dâ bî neme war
älliu sündigiu diet
die der tiuvel verriet
ûf den wec der helle,
ob ir deheiner welle
diu gotes kint mêren
und selbe wider kêren
ûf der Saelden strâze,
daz er den zwîvel lâze
der manigen versenket.
swer sich bedenket
houbethafter missetât
der er vil lîhte manige hât,
sô tuot er wider dem gebote,
und verzwîvelt er an gote,
daz er sîn niht enruoche
ob er gnâde suoche,
und entriuwet niemer wider komen:
sô hât der zwîvel im benomen.
den wuocher der riuwe.
daz ist diu wâre triwe
die er ze gote solde hân:
buoze nâch bîhte bestân.
wan diu vil bitter süeze
twinget sîne vüeze
ûf den gemeinlîchen wec:
der enhât stein noch stec,
mos gebirge noch walt,
der enhât ze heiz noch ze kalt.
man vert in âne des lîbes nôt
und leitet ûf den êwigen tôt.
sô ist der Saelden strâze
in eteslîcher mâze
beide rûch und enge.
die muoz man ir lenge
wallen und klimmen,
waten und swimmen,
unz daz si hin leitet
dâ si sich wol breitet
ûz disem ellende
an ein vil süezez ende.
Den selben wec geriet ein man:
zer rehten zît er entran
ûz der mordaere gewalt.
er was komen in ir walt,
dâ hâten si in nider geslagen
und im vrevellîche entragen
aller sîner sinne kleit
und hâten in an geleit
vil marterlîche wunden.
ez was zuo den stunden
sîner sêle armuot vil grôz.
sus liezen si in blôz
und halp tôt ligen.
do enhâte im got niht verzigen
sîner gewonlîchen erbarmekeit
und sande im disiu zwei kleit,
gedingen und vorhte,
diu got selbe worhte
daz si im ein schirm waeren
und allen sündaeren:
vorhte daz er erstürbe,
gedinge daz er iht verdürbe.
vorhte liez in dâ niht ligen.
doch waere er wider gesigen,
wan daz in der gedinge
machete alsô ringe
daz er doch weibende saz.
dar zuo sô starcte in baz
diu geistlîche triwe
gemischet mit der riuwe.
si tâten im vil guotes
und ervurpten in des bluotes.
si guzzen im in die wunden sîn
beidiu öl und wîn.
diu salbe ist linde und tuot doch wê,
daz öl diu gnâde, der wîn diu ê,
die der sündaere haben muoz:
sô wirt im siechtuomes buoz.
alsus huop in bî sîner hant
diu gotes gnâde als si in vant
ûf ir miltez ahselbein
und truoc in durch beruochen hein.
dâ wurden im verbunden
sîne verchwunden
daz er âne mâsen genas
und sît ein wârer kemphe was,
er eine über al die kristenheit.
noch enhân ich iu niht geseit,
welh die wunden sint gewesen
der er sô kûme ist genesen,
wie er die wunden emphie
und wie er sich ir ergie
âne den êwigen tôt.
des ist ze hoerenne nôt
und ze merkenne in allen
die dâ sint vervallen
under bercswaeren schulden,
ob er ze gotes hulden
dannoch wider gâhet,
daz in got gerne emphâhet.
wan sîner gnâden ist sô vil
daz er des niene wil
und ez gar verboten hât
daz man durch deheine missetât
an im iht zwîvelhaft bestê.
ez enist dehein sünde mê,
man enwerde ir mit der riuwe
ledic und niuwe,
schoene und reine,
niwan der zwîvel eine:
der ist ein mortgalle
ze dem êwigen valle
den nieman mac gesüezen
noch wider got gebüezen.
Der dise rede berihte,
in tiusche getihte
daz was von ouwe Hartman.
hie hebent sich von êrste an
diu seltsaenen maere
von dem guoten sündaere.
Ez ist ein wälhischez lant,
Equitâniâ genant,
und lît dem mere unverre:
des selben landes hêrre
gewan bî sînem wîbe
zwei kint diu an ir lîbe
niht schoener mohten sîn,
einen sun und ein tohterlîn.
der kinde muoter erstarp,
dô si in daz leben vol erwarp.
dô diu kint wâren
komen ze zehen jâren,
do ergreif den vater ouch der tôt.
dô er im sîn kunft enbôt
sô daz er in geleite,
dâ er von siecheite
sich des tôdes entstuont,
dô tet er sam die wîsen tuont:
zehant er besande
die besten von dem lande
den er getrûwen solde
und in bevelhen wolde
sîne sêle und ouch diu kint.
Nû daz si vür in komen sint,
mâge man und dienestman,
sîniu kint sach er dô an:
diu wâren gelîche
sô rehte wünneclîche
gerâten an dem lîbe
daz einem herten wîbe
ze lachenne waere geschehen,
ob si si müese an sehen.
daz machete sînem herzen
vil bitterlîchen smerzen.
des hêrren jâmer wart sô grôz
daz im der ougen regen vlôz
nider ûf die bettewât.
er sprach:" nû enist des niht rât,
ich enmüeze von iu scheiden.
nû solde ich mit iu beiden
alrêrst vröuden walten
und wünneclichen alten.
der trôst ist nû zegangen:
mich hât der tôt gevangen. "
nû bevalh er si bî handen
den hêrren von den landen
die durch in dar wâren komen.
hie wart grôz weinen vernomen.
ir jâmer zuo den triwen
schuof dâ grôz riuwen.
alle die dâ wâren
die begunden sô gebâren,
als ein ingesinde guot
umbe ir lieben hêrren tuot.
Als er diu kint weinen sach,
ze sînem sun er dô sprach:
" sun, warumbe weinestû?
jâ gevellet dir nû
mîn lant und michel êre.
jâ vürhte ich harte sêre
dîner schoenen swester.
des ist mîn jâmer vester
und beginnez nû ze spâte klagen
daz ich ze allen mînen tagen
ir dinc niht baz geschaffet hân:
daz ist unväterlich getân. "
Er nam si beidiu bî der hant,
er sprach:" sun, nû wis gemant
daz du behaltest mêre
die jungisten lêre
die dir dîn vater taete.
wis getriuwe, wis staete,
wis milte, wis diemüete,
wis vrävele mit güete,
wis dîner zuht wol behuot,
den hêrren starc, den armen guot.
die dînen soltû êren,
die vremeden zuo dir kêren.
wis den wîsen gerne bî,
vliuch den tumben swâ er sî.
vor allen dingen Minne got,
rihte wol durch sîn gebot.
ich bevilhe dir die sêle mîn
und diz schoene kint, die swester dîn,
daz du dich wol an ir bewarst
und ir bruoderlichen mite varst:
sô geschiht iu beiden wol.
got dem ich erbarmen sol
der geruoche iwer beider phlegen. "
hie mite was ouch im gelegen
diu sprâche und des herzen kraft
und schiet sich diu geselleschaft,
beidiu sêle und lîp.
hie weinden man und wîp.
ein selhe bivilde er nam,
sô ez landes hêrren wol gezam.
Nû daz disiu rîchiu kint
sus beidenthalp verweiset sint,
der junchêrre sich underwant
sîner swester dâ zehant
und phlac ir sô er beste mohte,
als sînen triwen tohte.
er volzôch ir muote
mit lîbe und mit guote,
si enwart von im beswaeret nie.
er phlac ir sô ich sage iu wie
daz er si nihtes entwerte
swes si an in gerte
von kleidern und von gemache.
si wâren aller sache
gesellic und gemeine,
si wâren selten eine,
si wonden zallen zîten
einander bî sîten
daz gezam vil wol in beiden,
si wâren ungescheiden
ze tische und ouch anderswâ.
ir bette stuonden alsô nâ
daz si sich mohten undersehen.
man enmac im anders niht gejehen,
er enphlaege ir alsô wol
als ein getriuwer bruoder sol
sîner lieben swester.
noch was diu liebe vester
die si im dâ wider truoc.
wünne heten si genuoc.
Dô dise wünne und den gemach
der werlde vîent ersach,
der durch hôchvart und durch nît
versigelt in der helle lît,
ir beider êren in verdrôz,
wan si dûhte in alze grôz
und erzeicte sîn gewonheit:
wan im was ie und ist noch leit
swâ iemen dehein guot geschiht,
und enhenget sîn niht
swâ erz mac erwenden.
sus gedâhte er si phenden
ir vröuden und ir êren,
ob er möhte verkêren
ir vröude ûf ungewinne.
an sîner swester Minne
sô riet er im ze verre
unz daz der junchêrre
verkêrte sîne triwe guot
ûf einen valschen muot.
Daz eine was diu Minne
diu im verriet die sinne,
daz ander sîner swester schoene,
daz dritte des tiuvels hoene,
daz vierde was sîn kintheit
diu ûf in mit dem tiuvel streit
unz er in dar ûf brâhte
daz er benamen gedâhte
mit sîner swester slâfen.
wâfen, hêrre, wâfen
über des hellehundes list,
daz er uns sô gevaeric ist!
warumbe verhenget im des got
daz er sô manigen grôzen spot
vrumet über sîn hantgetât
die er nâch im gebildet hât?
Dô er durch des tiuvels rât
dise grôze missetât
sich ze tuonne bewac,
beidiu naht und tac
wonde er ir vriuntlîcher mite
danne ê waere sîn site.
nû was daz einvalte kint
an sô getâner Minne blint
und diu reine tumbe
enweste niht darumbe
wes si sich hüeten solde
und hancte im swes er wolde.
nû begap si der tiuvel nie
unz sîn wille an in ergie.
Nû vriste erz unz an eine naht
dô mit slâfe was bedaht
diu juncvrouwe dâ si lac.
ir bruoder slâfes niht enphlac:
ûf stuont der unwîse
und sleich vil harte lîse
zuo ir bette dâ er si vant
und huop daz ober gewant
ûf mit selhen sinnen
daz si ez nie wart innen
unz er dar under zuo ir kam
und si an sînen arm genam.
ouwî waz wolde er drunder?
jâ laege er baz besunder.
ez wâren von in beiden
diu kleider gescheiden
unz an daz declachen.
dô si begunde wachen,
dô hete er si umbevangen.
ir munt und ir wangen
vant si sô gelîmet ligen
als dâ der tiuvel wil gesigen.
Nû begunde er si triuten
mê danne vor den liuten
dâ vor waere sîn site.
hie verstuont si sich mite
daz ez ein ernest solde sîn.
si sprach:" wie nû, bruoder mîn?
wes wiltû beginnen?
lâ dich von dînen sinnen
den tiuvel niht bringen.
waz diutet diz ringen? "
si gedâhte:" swîge ich stille,
sô ergât des tiuvels wille
und wirde mînes bruoder brût,
und wirde ich aber lût,
sô habe wir iemer mêre
verloren unser êre. "
alsus versûmde si der gedanc,
unz daz er mit ir geranc,
wan er was starc und si ze kranc,
daz erz âne der guoten danc
brâhte ûf ein endespil.
dâ was der triwen alze vil.
dar nâch beleip ez âne braht.
alsus wart si der selben naht
swanger bî ir bruoder.
der tiuvelschünde luoder
begunde si mêre schünden,
daz in mit den sünden
lieben begunde.
si hâlenz ûf die stunde
daz sich diu vrouwe des entstuont,
sô diu wîp vil schiere tuont,
daz si swanger waere.
dô wart ir vröude swaere,
wan ezn stiurte si niht ze huote:
si schein in unmuote.
In geschach diu geswîche
von grôzer heimlîche:
heten si der entwichen,
sô waeren si unbeswichen.
nû sî gewarnet dar an
ein iegelîche man
daz er swester und niftel sî
niht ze heimlîche bî:
ez reizet daz ungevüere
daz man wol verswüere.
Alsô der junge
selhe wandelunge
an sîner swester gesach,
er nam si sunder und sprach:
" vil liebiu swester, sage mir,
du truobest sô, waz wirret dir?
ich hân an dir genomen war,
du schînest harte riuwevar.
des was ich an dir ungewon. "
nû begunde si dâ von
siuften von herzen.
den angestlîchen smerzen
erzeicte si mit den ougen.
si sprach:" des ist unlougen,
mir engê trûrennes nôt.
bruoder, ich bin zwir tôt,
an der sêle und an dem lîbe.
ouwê mir armen wîbe,
war zuo wart ich geborn?
wande ich hân durch dich verlorn
got und ouch die liute.
daz mein daz wir unz hiute
der werlde haben vor verstoln
daz enwil niht mêre sîn verholn.
ich bewar vil wol daz ich ez sage,
aber daz kint daz ich hie trage
daz tuot ez wol den liuten kunt. "
nû half der bruoder dâ zestunt
trûren sîner swester:
sîn jâmer wart noch vester.
An disem ungewinne
erzeicte ouch vrou Minne
ir swaere gewonheit:
si machet ie nâch liebe leit.
alsam ist in erwallen
daz honec mit der gallen.
er begunde sêre weinen,
daz houbet underleinen
sô riuweclichen mit der hant
als dem ze sorgen ist gewant.
ez stuont umbe al sîn êre:
iedoch sô klagete er mêre
sîner swester arbeit
danne sîn selbes leit.
Diu swester sach ir bruoder an,
si sprach:" gehabe dich als ein man,
lâ dîn wîplich weinen stân
ez enmac uns leider niht vervân
und vint uns etelîchen rât,
ob wir durch unser missetât
âne gotes hulde müezen sîn,
daz doch unser kindelîn
mit uns iht verloren sî,
daz der valle iht werden drî.
ouch ist uns ofte vor geseit
daz ein kint niene treit
sînes vater schulde.
ja ensol ez gotes hulde
niht dâ mite hân verlorn,
ob wir zer helle sîn geborn,
wande ez an unser missetât
deheiner slahte schulde hât. "
Nû begunde sîn herze wanken
in manigen gedanken.
ein wîle er swîgende saz.
er sprach:" swester, gehabe dich baz.
ich hân uns vunden einen rât
der uns ze staten gestât
ze verhelne unser schande.
ich hân in mînem lande
einen harte wîsen man
der uns wol gerâten kan,
den mir mîn vater ouch beschiet
und mir an sîne lêre riet,
dô er an sînem tôde lac,
wande er ouch sînes râtes phlac,
den neme wir an unsern rât
ich weiz wol daz er triwe hât
und volge wir sîner lêre:
sô gestât unser êre. "
Diu vrouwe wart des râtes vrô.
ir vröude schuof sich alsô,
als ez ir dô was gewant:
ir enwas kein ganziu vröude erkant.
daz ir trûren waere
dô si was âne swaere,
daz was ir bestiu vröude hie:
daz si niwan ir weinen lie.
der rât behagete ir harte wol,
si sprach:" der uns dâ râten sol,
bruoder, den besende enzît,
wan mîn tac unverre lît. "
Nû wart er schiere besant:
der bote brâhte in zehant.
nû wart er schône emphangen.
besunder wart gegangen
in eine kemenâten,
dâ si in râtes bâten.
alsus sprach der jungelinc:
" ich hân dich umbe swachiu dinc
niht dâ her besant.
ich enweiz nû nieman der mîn lant
ze disen zîten bûwe,
dem ich sô wol getrûwe.
sît dich got sô gêret hât
er gap dir triwe und hôhen rât,
des lâ uns geniezen.
wir wellen dir entsliezen
ein heimlîche sache
diu uns nâch ungemache
umbe alle unser êre stât,
ez ensî daz uns dîn rât
durch got dâ von gescheide. "
sus buten si sich beide
weinende ûf sînen vuoz.
er sprach:" hêrre, dirre gruoz
der diuhte mich ze grôz,
waere ich joch iwer genôz.
stât ûf, hêrre, durch got,
lât hoeren iwer gebot
daz ich niemer zebrechen wil
und gebet dirre rede ein zil.
saget mir waz iu werre.
ir sît mîn geborner hêrre:
ich râte iu sô ich beste kan,
dâ engezwîvelt niemer an. "
Nû tâten si im ir sache kunt.
er half in beiden dâ ze stunt
weinen vor leide
er meinde wol si beide
und trôste si vil harte wol,
sô man den vriunt nâch leide sol
daz nieman doch erwenden kan.
sus sprach daz kint ze dem wîsen man:
" hêrre, nû vint uns einen rât
der uns nû aller nâhest gât,
sô uns nû kumet diu zît
daz mîn swester gelît,
wâ si des kindes genese
daz ir geburt verswigen wese.
nû gedenke ich, ob ich wone
die wîle mîner swester vone
ûzerhalp dem lande,
daz unser zweier schande
sî verswigen deste baz. "
Der wîse sprach:" sô râte ich daz:
die iwers landes walten,
die jungen zuo den alten,
sult ir ze hove gebieten
und die iwerm vater rieten.
ir sult iuch wider si enbarn
daz ir zehant wellet varn
durch got ze dem heiligen grabe.
mit bete gewinnet uns abe
daz wir der vrouwen hulde swern
des beginnet sich dâ nieman wern,
daz si des landes müeze phlegen
unz ir belîbet under wegen.
dâ büezet iwer sünde
als iuch des got geschünde.
der lîp hât wider in getân:
den lât im ouch ze buoze stân.
und begrîfet iuch dâ der tôt,
sô ist des eides harte nôt
daz si unser vrouwe müeze sîn.
bevelhet si ûf die triwe mîn
vor den hêrren allen
daz muoz in wol gevallen,
wande ich der altiste under in
und ouch der rîchiste bin:
sô nim ich si hin heim ze mir.
selhen gemach schaffe ich ir
daz si daz kint alsô gebirt
daz des nieman innen wirt.
got gesende iuch wider, hêrre,
des getrûwe ich im vil verre.
belîbet ir danne under wegen,
sô gevallet iu der gotes segen.
zewâre sô enist niht mîn rât
daz si durch dise missetât
der werlde iht emphliehe,
des landes sich entziehe.
belîbet si bî dem lande,
ir sünde und ir schande
mac si sô baz gebüezen.
si mac den armen grüezen
mit guote und mit muote,
bestât si bî dem guote.
gebristet ir des guotes.
sô enhât si niht wans muotes:
nû waz mac danne ir muot
gevrumen ieman âne guot?
waz touc der muot âne guot?
oder guot âne muot?
ein teil vrumet muot âne guot,
noch bezzer ist guot und muot.
von diu sô dunket mich daz guot,
si behabe guot und muot:
sô mac si mit dem guote
volziehen dem muote,
sô rihte gote mit muote,
mit lîbe und mit guote.
ouch râte ich iu den selben muot. "
der rât dûhte si beide guot
und volgeten alsô drâte
sînem guoten râte.
Dô die hêrren über daz lant
ze hove wurden besant,
dô si vür kâmen
und ir hêrren vernâmen,
sîner bete wart gevolget sâ.
dem alten bevalh er dâ
sîne swester bî der hant.
sus gedâhte er rûmen sîn lant.
den schaz den in ir vater lie,
der wart mit ir geteilet hie.
Sus schieden si sich beide
mit grôzem herzeleide.
enheten si niht gevürhtet got,
si heten iemer der werlde spot
geduldet vür daz scheiden.
man möhte von in beiden
dâ grôzen jâmer hân gesehen.
niemer müeze mir geschehen
alsô grôzer ungemach,
als den gelieben geschach,
dô si sich muosen scheiden.
zewâre ez was in beiden
diu vröude alsô tiure
sam daz îs in dem viure.
ein getriuwiu wandelunge ergie,
dô si sich muosen scheiden hie:
sîn herze volgete ir von dan,
daz ir bestuont bî dem man.
durch nôt tet in daz scheiden wê:
si engesâhen einander niemer mê.
Nû vuorte dirre wîse man
sîne juncvrouwen dan
in sîn hûs, dâ ir geschach
michel guot und gemach.
nû was sîn hûsvrouwe ein wîp
diu beidiu sinne und lîp
in gotes dienest hâte ergeben:
dehein wîp endorfte bezzer leben.
diu half in âne untriuwe steln,
ir vrouwen kumber verheln,
sô wîbes güete gezam,
daz ir geburt sô ende nam
daz der nieman wart gewar.
ez was ein sun daz si gebar,
der guote sündaere
von dem disiu maere
von allerêrste erhaben sint.
ez was ein wünneclîchez kint.
ze des kindes gebürte
was nieman zantwürte
niwan dise vrouwen zwô.
der wirt wart dar geladet dô,
und als er daz kint ersach,
mit den vrouwen er des jach
daz nie zer werlde kaeme
ein kint alsô genaeme.
Nû wurden si alsô drâte
under in zerâte
wie ez verholn möhte sîn.
si sprâchen, diz schoene kindelîn
daz waere schedelich verlorn:
nû waere aber ez geborn
mit alsô grôzen sünden,
ez enwolde in got künden,
daz si niene westen
von raeten den besten.
an got sazten si den rât,
daz er si aller untât
bewarte an disen dingen.
dô muose in wol gelingen,
wan im niemer missegât
der sich ze rehte an in verlât.
Nû kam in vaste in den muot,
in enwaere niht sô guot
sô daz siz versanden ûf den sê.
daz wart niht gevristet mê:
der wirt huop sich verstolne
und gewan vil verholne
ein väzzelîn vil veste
und hie zuo daz beste
daz deheinez möhte sîn.
dâ wart daz schoene kindelîn
mit manigen trahen in geleit,
under und über gespreit
alsô rîchiu sîdîn wât
daz nieman bezzere hât.
ouch wurden zuo im dar in
geleit, als ich bewîset bin,
zweinzic marke von golde,
dâ mite man ez solde
ziehen ob ez ze lande
got iemer gesande.
Ein tavel wart getragen dar
der vrouwen diu daz kint gebar,
diu vil guot helfenbein was,
gezieret wol als ich ez las
von golde und von gesteine,
daz ich nie deheine
alsô guote gewan.
dâ schreip diu muoter an
sô si meiste mahte
von des kindes ahte:
wan si hâte des gedingen
daz ez got solde bringen
den liuten ze handen
die got an im erkanden.
Dar an stuont geschriben sô:
ez waere von gebürte hô,
und diu ez gebaere
daz diu sîn base waere,
sîn vater waere sîn oehein,
ez waere, ze helne daz mein,
versendet ûf den sê.
dannoch schreip si mê:
daz manz toufen solde
und ziehen mit dem golde,
und ob sîn vindaere
alsô Kristen waere,
daz er im den schaz mêrte
und ez ouch diu buoch lêrte,
sîn tavel im behielte
und im der schrift wielte,
würde ez iemer ze man,
daz er laese daran
alle dise geschiht,
sô überhüebe er sich niht,
und würde er alsô guot
daz er ze gote sînen muot
wenden begunde,
sô buozte er zaller stunde
durch sîner triwen rât
sînes vater missetât,
und daz er ouch der gedaehte
diu in zer werlde braehte:
des waere in beiden nôt
vür den êwigen tôt.
im wart dâ niht benant
weder liute noch lant,
geburt noch sîn heimuot:
daz was ouch in ze helne guot.
Dô der brief was gereit,
dô wart diu tavele geleit
zuo im in daz kleine vaz.
dô besluzzen si daz
mit selher gewarheit
daz deheiner slahte leit
geschaehe dem kinde
von regen noch von winde
noch von der ünden vreise
ûf der wazzerreise
ze zwein tagen oder ze drin.
alsus truogen si ez hin
bî der naht zuo dem sê:
vor dem tage enmohten si ê.
dâ vunden si eine barke
ledige und starke,
dâ leiten si mit jâmer an
disen kleinen schefman.
dô sande im der süeze Krist
der bezzer danne gnaedic ist
den vil rehten wunschwint:
si stiezen an, hin vlôz daz kint.
Ir wizzet wol daz ein man
der ir iewederz nie gewan,
reht liep noch grôzez herzeleit,
dem ist der munt niht sô gereit
rehte ze sprechenne dâ von
sô dem der ir ist gewon.
nû bin ich gescheiden
dâ zwischen von in beiden
wan mir iewederz nie geschach:
ich engewan nie liep noch ungemach,
ich enlebe übele noch wol.
dâ von enmac ich als ich sol
der vrouwen leit entdecken
noch mit worten errecken,
wan ez waere von ir schaden
tûsent herze überladen.
Der leide wâren driu
diu diu vrouwe einiu
gar an ir herzen truoc,
der iegelîches waere genuoc
vil maniges wîbes herzen.
si truoc den einen smerzen
von dem meine daz si begie
mit ir bruoder den si lie.
der siechtuom der ander was,
daz si des kindes genas.
daz dritte was diu vorhte
die ir der jâmer worhte
nâch ir lieben kinde
daz si dem wilden winde
hete bevolhen ûf den sê
und enweste niht, wiez im ergê,
wederz genaese oder laege tôt.
si was geborn ze grôzer nôt.
noch enwas ez niht gescheiden
mit disen drin leiden.
unmanic tac ende nam
unz ir boese maere kam
und der groezist ungemach
der ir zir lebene ie geschach,
daz ir bruoder waere tôt.
der tôt kam im von seneder nôt.
Dô si von ir bruoder schiet,
als in der wîse beiden riet,
nû begunde er siechen zehant
des twanc in der Minne bant
und muose belîben sîner vart
der er durch got enein wart.
sîn jâmer wart sô vester
nâch sîner lieben swester
daz er ze deheiner stunde
sich getroesten kunde.
alsus dorrete im der lîp.
swie si doch jehen daz diu wîp
sêrer minnen dan die man,
des enist niht, daz schein dar an:
wande sîn herzeleit
daz im was vür gespreit,
daz was dâ wider kleine,
niwan diu Minne eine
diu im ein zil des tôdes was:
der hete si vieriu und genas.
sus ergreif in diu senede nôt
und lac vor herzeriuwe tôt.
Diz maere wart ir kunt getân,
dô si ze kirchen solde gân,
rehte dâ vor drîer tage,
nû vuor si hin mit grôzer klage
und begruop ir bruoder und ir man.
dô si daz lant zuo ir gewan
und daz ze maere erschal
in den landen über al,
vil manic rîcher hêrre
nâhen und verre
die gerten ir ze wîbe.
an gebürte und an lîbe,
an der rîcheit und an der jugent,
an der schoene und an der tugent,
an zuht und an güete
und an allem ir gemüete
sô was si guotes mannes wert:
doch wurden si alle entwert.
Si hete zuo ir Minne erwelt
weizgot einen staeten helt,
den aller tiuristen man
der ie mannes namen gewan.
vor dem zierte si ir lîp,
als ein minnendez wîp
ûf einen biderben man sol
dem si gerne behagete wol.
swie vastez sî wider dem site
daz dehein wîp mannes bite,
sô lac si im doch allez an,
sô si des state gewan,
mit dem herzen zaller stunde,
swie joch mit dem munde:
ich meine den gnaedigen got.
sît daz ir des tiuvels spot
sîne hulde hete entworht,
daz hete si nû sô sêre ervorht
daz si vröude und gemach
durch sîne hulde versprach,
sô daz si naht und tac
selher unmuoze phlac
diu dem lîbe unsanfte tete.
beide mit wachen und mit gebete,
mit almuosen und mit vasten
enlie si den lîp nie gerasten.
diu wâre riuwe was dâ bî,
diu aller sünden machet vrî.
Nû was ir ein hêrre
gesezzen unverre,
des namen ir vil wol gelîch,
beidiu edel und rîch:
der leite sînen vlîz dar an
daz si in naeme ze man.
und dô er sîn reht getete
mit boteschefte und mit bete
als erz versuochen solde
und si sîn niene wolde,
nû wânde er si gewinnen sô:
mit urliuge und mit drô
sô bestuont er si zehant
und wuoste ir daz lant.
er gewan ir abe die besten
stete und ir vesten
unz er si gar vertreip,
daz ir niht mê beleip
niwan eine ir houbetstat.
diu was ouch alsô besat
mit tägelîcher huote,
ez enwelle got der guote
mit sînen gnâden understân,
si muoz ouch die verlorn hân.
Nû lâzen dise rede hie
und sagen wie ez ergie
dirre vrouwen kinde
daz die wilden winde
wurfen swar in got gebôt,
in daz leben oder in den tôt.
unser hêrre got der guote
underwant sich sîn ze huote,
von des genâden Jônas
ouch in dem mere genas,
der drîe tage und drîe naht
in dem wâge was bedaht
in eines visches wamme:
er was des kindes amme
unz daz erz gesande
wol gesunt ze lande.
In zwein nehten und einem tage
kam ez von der ünden slage
ze einem einlande,
als ez got dar gesande.
ein klôster an dem stade lac,
des ein geistlich abbet phlac.
der gebôt zwein vischaeren
daz si benamen waeren
vor tage vischen ûf den sê.
dô tet in daz weter wê:
der wint wart alsô grôz
daz si kleine noch grôz
mohten gevâhen.
si begunden wider gâhen.
in der widerreise
vunden si ûf der vreise
sweben des kindes barke.
nû wunderte si vil starke
wie si dar komen waere
alsô liute laere.
si zugen dar zuo sô nâhen
daz si dar inne sâhen
ligen daz wênige vaz.
dar ûz huoben si daz
und leitenz in daz schef zuo in:
diu barke ran laere hin.
Daz wintgestoeze wart sô grôz
daz si ûf dem sê verdrôz.
diu state enmohte in niht geschehen
daz si haeten besehen
waz in dem vazze waere.
daz was in aber unmaere:
wan si hâten des gedâht,
sô siz ze hûse haeten brâht,
sô besaehen si mit gemache
ir vundene sache.
si wurfen drüber ir gewant
und zugen vaste an daz lant.
Iemitten kurn si den tac.
der abbet der der zelle phlac
gie kurzwîlen zuo dem sê,
er alters eine und nieman mê,
und warte der vischaere,
welh ir gelücke waere.
dô vuoren si enmitten zuo,
des dûhte den abbet alze vruo.
er sprach:" wie istz ergangen?
habet ir iht gevangen? "
si sprâchen:" lieber hêrre,
wir wâren alze verre
gevaren ûf den sê.
uns wart von weter nie sô wê:
uns was der tôt vil nâch beschert,
wir haben den lîp vil kûme ernert. "
er sprach:" nû lât die vische wesen:
got lobe ich daz ir sît genesen
und alsô komen an daz stat. "
der abbet im dô sagen bat,
er sprach, waz ez möhte sîn:
dâ meinde er daz väzzelîn
daz mit dem gewande was gespreit.
diu vrâge was in beiden leit
und sprâchen, wes ein hêrre
vrâgete alsô verre
umbe armer liute sache
in beiden ze ungemache.
dô reichte er dar mit dem stabe,
daz gewant warf er abe
und sach daz wênige vaz.
er sprach:" wâ nâmet ir daz? "
nû gedâhten si maniger lügen,
wie si den abbet betrügen,
und wolden imz entsaget hân
und haeten daz ouch wol getân,
wan daz ers wart innen
von unsers hêrren minnen:
Dô er die vrâge wolde lân
und wider in sîn klôster gân,
dô erweinde daz kint vil lûte
und kunte dem gotes trûte
daz ez dâ waere.
dô sprach der gewaere:
" hie ist ein kint inne.
saget mir in der Minne,
wâ habet irz genomen?
wie ist ez iu zuo komen?
daz wil ich wizzen, crêde mich. "
dô bedâhten si sich
und sageten im als ich iu ê,
wie si ez vunden ûf dem sê.
nû hiez erz heben ûf den sant
und loesen abe diu bant.
dô sach er ligen dar inne
seltsaene gewinne,
ein kint, daz im sîn herze jach
daz er sô schoenez nie gesach.
Der ellende weise,
wande er deheine vreise
gevürhten niene kunde,
mit einem süezen munde
sô lachete er den abbet an.
und alsô der gelêrte man
an sîner tavele gelas
wie daz kint geborn was,
daz manz noch toufen solde
und ziehen mit dem golde,
daz kunde er wol verswîgen.
ze gote begunde er nîgen,
ze himele huop er tougen
die hende und diu ougen
und lobete got des vundes
und des kindes gesundes.
Daz kindelîn si vunden
mit phelle bewunden,
geworht ze Alexandrîe.
nû westenz dise drîe:
ez enwart ouch vürbaz niht gespreit.
ouch saget uns diu wârheit
von den vischaeren
daz si gebruoder waeren.
die muosen im beide
mit triwen und mit eide
vil wol bestaeten daz,
si ensagetenz niemer vürbaz.
Die bruoder wâren ungelîch,
der eine was arm, der ander rîch.
der arme bî dem klôster saz,
der rîche wol hin dan baz
wol über einer mîle zil.
der arme hete kinde vil;
der rîche nie dehein kint gewan,
niwan ein tohter, diu hete man.
nû wart der abbet enein
vil guoter vuoge mit den zwein,
daz sich der ermere man
naeme daz kint an
und ez dâ nâhen bî im züge
und den liuten alsus lüge,
swer in ze deheiner stunde
vrâgen begunde
wâ er daz kint hete genomen,
daz ez im waere komen
von sînes bruoder tohter
deheinen list enmohter
erdenken sô gevüegen
und daz si ez trüegen,
sô si wol enbizzen sît
unz nâch der messezît,
und man den abbet baete
daz er sô wol taete
und daz kint selbe toufte
und dâ mite koufte
got und ir dienesthaften muot.
der rât was gevüege und guot.
Nû nam der abbet dâ den rât,
daz golt und die sîdîne wât,
und gap dem armen dô zehant
der sich des kindes underwant
zwô marke von golde
dâ mite erz ziehen solde,
dem andern eine marke
daz erz haele starke.
daz ander truoc er von dan,
der vil saelige man.
vil wol gehielter im daz,
dêswâr er enmöhte baz,
wande erz ze gewinne kêrte
unz er imz wol gemêrte.
Der arme vischaere niht enliez
er entaete als in sîn hêrre hiez.
dô im der mitte tac kam,
daz kint er an den arm nam:
sîn wîp gie im allez mite
nâch gebiurlîchem site
ze klôster, dâ er den abbet sach
under sînen bruodern. er sprach. "
" hêrre, iu sendet diz kint,
liute die iu willic sint,
mîns bruoder tohter und ir man,
und geloubent starke dar an,
ob ir ez selbe toufet,
dem kinde sî gekoufet
dâ mite ein saeligez leben,
und geruochet im iwern namen geben. "
Diu bete was der münche spot.
si sprâchen:" seht sô helfe iu got
ze disem gebiurischen man,
wie wol er sîne rede kan. "
der hêrre emphie die rede wol
als der diemüete sol.
und als er daz kint ersach,
vor sîner bruoderschaft er sprach:
" ez ist ein sô schoene kint:
sît si des gotes hûses sint,
dêswâr wir suln inz niht versagen. "
daz kint hiez er ze toufe tragen.
er huop ez selbe und hiez ez sus
nâch sînem namen, Grêgôrius.
Dô daz kint die toufe emphie,
der abbet sprach:" sît ich nû hie
sîn geistlich vater worden bin,
durch mînes heiles gewin
sô wil ich ez iemer hân
ez ist sô saeliclich getân
vil gerne an mînes kindes stat. "
vil minneclichen er dô bat
den sînen vischaere
daz er sîn vlîzic waere.
er sprach:" nû ziuch mirz schône,
daz ich dirs iemer lône. "
daz kint hulfen starke
die sîne zwô marke,
daz man sîn deste baz phlac:
ouch lie der hêrre unmanigen tac
er enwolde selbe spehen
wie daz kint waere besehen.
Dô der vischaere und sîn wîp
über des süezen kindes lîp
sô rehte vlîzic wâren
unz ze sehs jâren,
der abbet nam ez dô von in
zuo im in daz klôster hin
und kleidetez mit selher wât
diu phäflîchen stât
und hiez ez diu buoch lêren.
swaz ze triwen und ze êren
und ze vrümikeit gezôch,
wie lützel ez dâ von vlôch!
wie gerne ez âne slege mit bete
sînes meisters willen tete!
ez enlie sich niht betrâgen
ez enwolde dingelîches vrâgen
diu guot ze wizzenne sint
als ein saeligez kint.
Diu kint diu vor drin jâren
zuo gesetzet wâren,
mit kunst ez diu sô schiere ervuor
daz der meister selbe swuor,
er gesaehe von aller hande tugent
nie sô sinnerîche jugent.
er was dâ enliuge ich iu niht an
der jâre ein kint, der witze ein man.
An sîm einleften jâre
dô enwas zewâre
dehein bezzer grammaticus
danne daz kint Grêgôrius.
dar nâch in den jâren drin
dô gebezzerte sich sîn sin
alsô daz im dîvînitas
gar durchliuhtet was:
diu kunst ist von der goteheit.
swaz im vür wart geleit
daz lîp und sêle vrumende ist,
des ergreif er ie den houbetlist.
dar nâch las er von lêgibus
und daz kint wart alsus
in dem selben liste
ein edel lêgiste:
diu kunst sprîchet von der ê.
er hete noch gelernet mê,
wan daz er wart geirret dran,
als ich iu wol gesagen kan.
Ez leit der vischaere
von armuot grôze swaere.
sîne huobe lâgen ûf dem sê:
des wart sînem lîbe dicke wê,
wande er sich alsus nerte,
sîniu kint erwerte
dem bittern hunger alle tage
niwan mit sînem bejage,
ê er daz kint vunde.
ouch wart dâ zestunde
wol gesenftet sîn leben:
dô im wurden gegeben
von golde zwô marke,
dô bezzerten sich starke
alle sîne sache
an getregede und an gemache.
Nû enlie sîn ungewizzen wîp
nie geruowen sînen lîp
von tägelîcher vrâge.
si sazte im manige lâge:
ir liste kêrte si dar zuo
beidiu spâte und vruo
wie si daz vernaeme
von wanne daz golt kaeme.
vil manigen eit si im swuor
unz daz si an im ervuor
von wanne im daz golt was komen,
als ir ê wol habet vernomen.
dô daz wîp wol bevant
daz ez nieman was erkant
wer Grêgôrius waere,
nû enbrâhte siz niht ze maere.
si truoc ez schône, daz ist wâr,
unz an sîn vünfzehende jâr.
Nû hete diu vrouwe saelikeit
allen wîs an in geleit
ir vil staetigez marc.
er was schoene und starc,
er was getriuwe und guot
und hete geduldigen muot.
er hete künste gnuoge,
zuht und vuoge.
er hete unredelîchen zorn
mit senftem muote verkorn.
alle tage er vriunt gewan
und verlôs dar under nieman.
sîne vröude und sîn klagen
kunde er ze rehter mâze tragen.
lêre was er undertân
und milte des er mohte hân,
genendic swâ er solde,
ein zage swâ er wolde,
den kinden zemâze
ûf der wîsen strâze.
sîn wort gewan nie widerwanc.
ern tete niht âne vürgedanc,
als im diu wîsheit gebôt:
des enwart er nie schamerôt
von deheiner sîner getât.
er suochte gnâde und rât
zallen zîten an got
und behielt starke sîn gebot.
Got erloubte dem wunsche über in
daz er lîp und sin
meisterte nâch sîm werde.
swâ von ouch ûf der erde
dehein man ze lobenne geschiht,
des engebrast an im niht.
der wunsch hete in gemeistert sô
daz er sîn was ze kinde vrô,
wande er nihtes an im vergaz:
er hete in geschaffet, kunde er, baz.
die liute dem knappen jâhen,
alle die in gesâhen,
daz von vischaere
nie geborn waere
dehein jungelinc sô Saelden rîch:
ez waere harte schedelîch
daz man in niht mähte
geprîsen von geslähte,
und jâhen des ze staete,
ob erz an gebürte haete
sô waere wol ein rîche lant
ze sîner vrümikeit bewant.
Nû geviel ez eines tages sus
daz der knappe Grêgôrius
mit sînen spilgenôzen kam
dâ si spilnes gezam.
nû gevuocte ein wunderlich geschiht
ez enkam von sînem willen niht:
er tet daz geschach im nie mê
des vischaeres kinde alsô wê
daz ez weinen began.
sus lief ez schrîende dan.
als daz diu muoter vernam
daz ez sus weinende kam,
ir kinde si engegen lief.
in grôzen unsiten si rief:
" sich, wie weinestû sus? "
" dâ sluoc mich Grêgôrius. "
" warumbe hât er dich geslagen? "
" muoter, ich kan dirs niht gesagen. "
" sich her, taete du im iht? "
" muoter, weizgot nein ich niht. "
" wâ ist er nû? "" bî jenem sê. "
" wê mir armer, wê!
er tumber gouch vil betrogen!
hân ich daz an im erzogen
daz er mir bliuwet mîniu kint,
sô wol gevriunt sô si hie sint?
dînen vriunden zimet daz niht wol
daz ich diz laster dulden sol
von einem sô gewanten man
der nie mâge hie gewan.
daz dich tar gebliuwen der
der sich hât verrunnen her,
daz ist mir iemer ein leit.
wan daz man imz durch got vertreit,
man dulte ez unlange vrist.
jâ enweiz nieman wer er ist.
und ist daz ich nû leben sol,
ich sagez al der werlde wol
daz er ein vuntkint ist
sô helfe mir der heilige Krist,
swie hôhe er nû sî gesezzen.
des hât er gar vergezzen
daz er sô jaemerlich wart vunden
in ein vaz gebunden
in einer barke ûf dem sê.
sol er mînem kinde tuon wê,
man duldetz unlange vrist.
ja enweiz hie nieman wer er ist.
wê mir, wes ist im gedâht?
der tiuvel hât in her brâht
mir ze einer harnschar.
ja erkenne ich sîn geverte gar,
er vundene dürftige.
wan wolde er daz man verswige
sîn schentlîche sache?
sô lebete er mit gemache.
die vische sîn verwâzen,
daz si in niene vrâzen
do er ûf den sê geworfen wart.
er ergreif ein saelige vart,
daz er dem apte zuo kam.
wan daz er in dînem vater nam
und sîn almuosenaere ist,
sô müese er uns, wizze Krist,
anders undertaenic sîn:
er müese uns rinder und swîn
trîben ûz und in.
war tet dîn vater sînen sin,
do er in mit vrostiger hant
ûf dem gemeinen sê vant,
daz er in dem apte liez
und in im selben niene hiez
dienen sam durch allez reht
taete sîn schalc und sîn kneht? "
Grêgôrius, dô er daz kint gesluoc,
darumbe was er trûric gnuoc
und lief im ze hûse nâch.
darumbe was im alsô gâch
daz er des sêre vorhte
daz im daz kint entworhte
sîner ammen Minne.
nû erhôrte er si dar inne
schelten âne mâze.
nû gestuont er an der strâze
unz er den itewîz vernam
und unverwister dinge kam
gar an ein ende,
daz er ellende
waere in dem lande,
wan si in ofte nande.
sîn vröude wart verborgen
in disen niuwen sorgen
er gedâhte im grôzer swaere,
ob disiu rede waere
ein lüge oder ein wârheit,
die sîn amme hete geseit,
und gâhte dô zehant
ze klôster, dâ er den abbet vant,
und nam den getriuwen man
von den liuten sunder hin dan.
Er sprach:" vil lieber hêrre,
ich enkan iu niht sô verre
gedanken mit dem munde,
als, ob ich kunde,
vil gerne taete.
nû belîbe ich dar an staete
daz ich unz an mîns tôdes zil
den darumbe biten wil
der deheiner guottât
niemer ungelônet lât
daz er iu des lône
mit der himelischen krône
dêswâr des hân ich michel reht
daz ir mich ellenden kneht
von einem vunden kinde
vür allez iwer gesinde
sô zartlichen habet erzogen.
leider ich bin des betrogen,
ich enbin niht der ich wânde sîn.
nû sult ir, lieber hêrre mîn,
mir durch got gebieten.
ich sol und muoz mich nieten
nôt und angest daz ist reht
als ein ellender kneht.
mir hât mîn amme des verjehen
in einem zorne ist daz geschehen
daz ich ein vunden bin.
beidiu lîp und sin
benimet mir diu unêre,
vernim ichs iemer mêre.
ich enhoere si weizgot niemer mê,
wande ich niht langer hie bestê.
jâ vinde ich eteswâ daz lant
daz dâ nieman ist erkant
wie ich her komen bin.
ich hân die kunst und ouch den sin,
ich genise wol, und wil ez got.
sô sêre vürhte ich den spot:
ich wolde ê sîn dâ nieman ist,
ê daz ich über dise vrist
belibe hie ze lande.
jâ vertrîbet mich diu schande.
diu wîp sint sô unverdaget:
sît si ez eines hât gesaget,
sô wizzen ez vil schiere
drîe und viere
und dar nâch alle die hie sint. "
Der abbet sprach:" vil liebez kint,
nû lose: ich wil dir râten wol
als ich mînem lieben sol
den ich von kinde gezogen hân.
got hât vil wol ze dir getân:
er hât von sînen minnen
an lîbe und an sinnen
dir vil vrîe wal gegeben,
daz du nû selbe dîn leben
maht schephen und kêren
ze schanden oder ze êren.
nû muostû disen selben strît
in disen jâren ze dirre zît
under disen beiden
nâch dîner kür scheiden,
swaz du dir wilt erwerben,
genesen oder verderben,
daz du des nû beginnen solt.
sun, nû wis dir selben holt
und volge mîner lêre
sô hâstû tugent und êre
vür laster und vür spot erkorn,
daz dir durch dînen tumben zorn
der werke iht werde sô gâch
daz dich geriuwe dar nâch.
du bist ein saelic jungelinc:
ze wunsche stânt dir dîniu dinc,
dîn begin ist harte guot,
die liute tragent dir holden muot
die in disen landen sint.
nû volge mir, mîn liebez kint.
du bist der phafheit gewon:
nû enziuch dich niht dâ von.
du wirst der buoche wîse:
sô bin ich jâre grîse,
mîn lîp ist schiere gelegen.
nû wil ich dir vür wâr verphlegen
daz ich dir nû erwirbe,
swenne ich dar nâch erstirbe,
umbe unser samenunge,
alte und junge,
daz si dich nement ze hêrren.
nû waz mac dir gewerren
einer toerinne klaffen?
ouch trûwe ich wol geschaffen
daz diu rede vür dise stunt
niemer kumet vür ir munt. "
Grêgôrius sprach:" hêrre,
ir habet got vil verre
an mir armen gêret
und iwer heil gemêret
und nû daz beste vür geleit.
nû ist mir mîn tumpheit
alsô sêre erbolgen,
si enlât mich iu niht volgen.
mich vertrîbent drîe sache
ze mînem ungemache
ûzer disem lande.
daz ein ist diu schande
die ich von itewîze hân.
sô ist diu ander sô getân
diu mich ouch verjaget hin:
ich weiz nû daz ich niene bin
disses vischaeres kint.
nû waz ob mîne vordern sint
von selhem geslähte
daz ich wol werden mähte
ritter, ob ich haete
den willen und daz geraete?
weizgot nû was ie mîn muot,
haete ich geburt und daz guot,
ich würde gerne ritter.
daz süeze honec ist bitter
einem ieglîchen man
der ez niezen niene kan.
ir habet daz süeziste leben
daz got der werlde hât gegeben:
swer imz ze rehte hât erkorn,
der ist saelic geborn.
ich belibe hie lîhte staete,
ob ich den willen haete
des ich leider niht enhân.
ze ritterschefte stât mîn wân. "
" Sun, dîn rede enist niht guot:
durch got bekêre dînen muot.
swer sich von phaffen bilde
gote machet wilde
und ritterschaft begât,
der muoz mit maniger missetât
verwürken sêle und lîp.
swelh man oder wîp
sich von gote wendet,
der wirt dâ von geschendet
und der helle verselt.
sun, ich hete dich erwelt
ze einem gotes kinde:
ob ich ez an dir vinde,
des wil ich iemer wesen vrô. "
Grêgôrius antwurte im dô:
" ritterschaft daz ist ein leben,
der im die mâze kan gegeben,
sô enmac nieman baz genesen.
er mac gotes ritter gerner wesen
danne ein betrogen klôsterman. "
" sun, nû vürhte ich dîn dar an:
du enkanst ze ritterschefte niht.
sô man dich danne gesiht
unbehendiclîchen rîten,
sô muostû ze allen zîten
dulden ander ritter spot.
noch erwint, vil lieber sun, durch got. "
" hêrre, ich bin ein junger man
und lerne des ich niht enkan.
swar ich die sinne wenden wil,
des gelerne ich schiere vil. "
" sun, mir saget vil maniges munt
dem ze ritterschaft ist kunt:
swer ze schuole belîbe
unz er dâ vertrîbe
ungeriten zwelf jâr,
der müeze iemer vür wâr
gebâren nâch den phaffen.
du bist vil wol geschaffen
ze einem gotes kinde
und ze kôrgesinde:
diu kutte gestuont nie manne baz. "
" hêrre, nû versuochet ouch daz
und gebet mir ritterlîche wât:
dêswâr ob si mir missestât,
sô gan ich ir wol eim andern man
und lege die kutten wider an.
hêrre, iu ist vil wâr geseit:
ez bedarf vil wol gewonheit,
swer guot ritter wesen sol.
ouch hân ich ez gelernet wol
von kinde in mînem muote hie:
ez enkam ûz mînem sinne nie.
ich sage iu, sît der stunde
daz ich bedenken kunde
beidiu übel und guot
sô stuont ze ritterschaft mîn muot.
ich enwart nie mit gedanke
ein Beier noch ein Vranke:
swelh ritter ze Henegouwe,
ze Brâbant und ze Haspengouwe
ze orse ie aller beste gesaz,
sô kan ichz mit gedanken baz.
hêrre, swaz ich der buoche kan,
dâ engerou mich nie niht an
und kunde ir gerne mêre:
iedoch sô man mich sêre
ie unz her ze den buochen twanc,
sô turnierte mîn gedanc.
sô man mich buoche wente,
wie sich mîn herze sente
und mîn gedanc spilte
gegen einem schilte!
ouch was mir ie vil ger
vür den griffel zuo dem sper,
vür die veder ze dem swerte:
daz ist des ich ie gerte.
mînen gedanken wart nie baz
dan sô ich ze orse gesaz
und den schilt ze halse genam
und daz sper als ez gezam
und daz undern arm gesluoc
und mich daz ors von sprunge truoc.
sô liez ich die schenkel vliegen:
die kunde ich sô gebiegen
daz ich daz ors mit sporn sluoc
weder zen lanken noch in den buoc,
dâ hinder eines vingers breit
dâ der surzengel ist geleit.
neben der mane vlugen diu bein,
ob des sateles ich schein
als ich waere gemâlet dar,
ders möhte hân genomen war.
mit guoter gehabe ich reit
âne des lîbes arbeit:
ich gap im sô senften gelimph
als ez waere mîn schimph,
und sô ich mich mit sporen vleiz
ûf ein langez puneiz,
sô kunde ich wol gewenden
daz ors ze beiden henden.
gejustierte ich ie wider keinen man,
dâ gevâlte ich nie an,
mîn merken würde wol bewant
ze den vier nageln gegen der hant.
nû helfet, lieber hêrre, mir
daz diu ritterlîche gir
mit werken müeze volgân:
sô habet ir wol ze mir getân. "
" Sun, du hâst mir vil geseit,
manic tiutsch wort vür geleit,
daz mich vil sêre umbe dich
wundern muoz, crêde mich,
und weiz niht war zuo daz sol:
ich vernaeme kriechisch als wol.
unser meister, der dîn phlac
mit lêre unz an disen tac,
von dem hâstû ir niht vernomen.
von swannen si dir zuo sîn komen,
du bist, daz merke ich wol dar an,
des muotes niht ein klôsterman.
nû wil ich dichs niht wenden mê.
got gebe, daz dir wol ergê
und gebe dir durch sîne kraft
heil ze dîner ritterschaft. "
Nû schuof er daz man im sneit
von dem selben phelle kleit
den er dâ bî im vant:
ez enkam nie bezzer in daz lant.
er sach wol daz im was gâch
und machete in dar nâch
ritter als im wol tohte
sô er schierist mohte.
Grêgôrius dô er ritter wart,
dannoch hete er im niht enbart
umbe sîn tavel und umbe sîn golt.
er was im alsô starke holt
daz erz in hal durch einen list.
er gedâhte:" sît er nû ritter ist
und er des guotes niene hât,
sô hoeret er lîhte mînen rât
und belîbet noch durch guot gemach. "
er versuochtez aber und sprach:
" noch belîp, lieber sun, bî mir.
dêswâr ich gevüege dir
ein alsô rîche hîrât
diu wol nâch dînem willen stât
und gibe dir al die vrist
daz du vil schône varende bist.
du hâst gewunnen ritters namen:
nû muostû dich dîner armuot schamen.
nû waz touc dîn ritterschaft,
du enhetest guotes die kraft?
nû enkumestû in dehein lant
dâ du iemen sîst erkant:
da enhâstû vriunt noch vorder habe.
sich, dâ verdirbestû abe.
noch bekêre dînen muot
und belîp: daz ist dir guot. "
Grêgôrius sprach:" hêrre,
versuochetz niht sô verre.
wolde ich gemach vür êre,
sô volgete ich iwer lêre
und lieze nider mînen muot:
wan mîn gemach waere hie guot.
jâ tuot ez manigem schaden
der der habe ist überladen:
der verlît sich durch gemach,
daz dem armen nie geschach
der dâ rehte ist gemuot:
wan der urbort umbe guot
den lîp manigen enden.
wie möhte erz baz gewenden?
wan ob er sich gewirden kan,
er wirt vil lîhte ein saelic man
und über diu lant
vür manigen hêrren erkant.
daz ich heize ein arm man,
dâ bin ich unschuldic an.
ich trage si alle samet hie,
die huobe die mir mîn vater lie.
sît ez mir nû sô geziuhet
daz mich diu Saelde vliuhet
und ich niwan ir gruoz
mit vrümikeit gedienen muoz,
dêswâr ich kan si wol erjagen,
si enwelle sich mir mê versagen
dan si sich noch ieman versagete
der si ze rehte jagete.
sus sol man si erloufen,
mit kumber Saelde koufen.
dâ enzwîvel ich niht an,
wirde ich ein rehte vrumer man
an lîbe und an sinne,
ich engediene wol ir Minne:
und bin ich aber ein zage,
sô enmüeze ich niemer drîe tage
geleben, sô ich hinnen kêre.
waz solde ich âne êre?
ob ich mit rehter arbeit,
mit sinne und mit manheit
erwirbe guot und êre,
des prîset man mich mêre
dan dem sîn vater wunder lie
und daz mit schanden zegie.
wes bedarf ich mê danne ich hân?
mîn ors sint guot und wol getân,
mîn knehte biderbe und guot
und hânt getriulîchen muot,
sô bin ich ze harnasche wol:
swâ man guot bejagen sol,
da getrûwe ich harte wol genesen.
diz sol der rede ein ende wesen:
hêrre, iwern gnâden sî genigen
und des mit hulden verzigen
daz ich iht langer hie bestê. "
" Sun, sô enwil ich dich niht mê
sûmen vür dise vrist
ich sihe wol daz dir ernest ist,
swie ungerne ich dîn enbir.
lieber sun, nû ganc mit mir:
wan ich wil dich sehen lân
waz ich noch dînes dinges hân. "
Sus vuorte in der getriuwe man
vil sêre weinende dan
ûf eine kemenâten
die er vil wol berâten
mit sîdîner waete vant
und gap im in sîne hant
sîne tavel, daz er las
wie allem sînem dinge was.
des wart er trûric und vrô.
sîn trûren schuof sich alsô
als ich iu hie künde:
er weinde von der sünde,
dâ er inne was geborn.
dâ wider hâte er im erkorn
guote vröude darabe,
von hôher geburt, von rîcher habe,
der er ê niht enweste.
dô sprach der triwen veste
der sîn hêrre was gewesen:
" sun, nû hâstû wol gelesen
daz ich dich unz her hân verdaget:
dîn tavel hât dirz wol gesaget.
nû hân ich mit dînem golde
gebâret als ich solde
nâch dîner muoter gebote:
ich hân dirz in gote
gemêret harte starke.
vünfzic und hundert marke
hân wir dir gewunnen,
swie übele wirz kunnen,
von sibenzehen sît den stunden
daz wir dich êrste vunden.
ich gap in drî und niht mê
die dich mir brâhten abe dem sê.
alsus vil ist dîner habe:
dâ begâstû dich schône abe
ze anderm gewinne,
hâstû deheine sinne. "
Des antwurte im Grêgôrius
vil sêre weinende sus:
" ouwê, lieber hêrre,
ich bin vervallen verre
âne alle mîne schulde.
wie sol ich gotes hulde
gewinnen nâch der missetât
diu hie vor mir geschriben stât? "
" vil lieber sun, daz sage ich dir.
dêswâr, daz geloube mir,
gestâstû bî der ritterschaft,
sich, sô mêret sich diu kraft
dîner tägelîchen missetât
und enwirt dîn niemer rât.
dâ von sô lâ dîn irrikeit
die du an hâst geleit
und diene gote hie.
ja enübersach er dienest nie.
sun, nû stant im hie ze klage
und verkoufe dîne kurze tage
umbe daz êwige leben.
sun, den rât wil ich dir geben. "
" ouwê, lieber hêrre,
jâ ist mîn gir noch merre
zuo der verte dan ê.
ich engeruowe niemer mê
und wil iemer varnde sîn,
mir entuo noch gotes gnâde schîn
von wanne ich sî oder wer. "
" sun, des bewîse dich der
der dich nâch im gebildet hât,
sît du verwirfest mînen rât. "
Ein schef wart im gereite,
dâ man im an leite
zem lîbe volleclîchen rât,
spîse, sîn golt, sîne wât.
und dô er ze scheffe gie,
der abbet begap in nie
unz er an daz schef getrat.
alsus rûmde er daz stat.
swie sêre sî gescheiden diu tugent
under alter und under jugent
sô ergie doch von in beiden
ein jaemerlîchez scheiden.
si enmohten der ougen
ein ander niht verlougen
unz si sich vor dem breiten sê
enmohten undersehen mê.
Nû bôt der ellende
herze und hende
ze himele und bat vil verre
daz in unser hêrre
sande in etelîchez lant
dâ sîn vart waere bewant.
er gebôt den marnaeren
daz si den winden waeren
nâch ir willen undertân
und daz schef liezen gân
swar ez die winde lêrten
und anders niene kêrten.
ein starker wint dô waete:
der beleip in staete
und wurden in vil kurzen tagen
von einem sturmweter geslagen
ûf sîner muoter lant.
daz was verhert und verbrant,
als ich iu ê gesaget hân,
daz ir niht mêre was verlân
niwan ir houbetstat.
diu ouch mit kumber was besat.
und als er die stat ersach,
ze den marnaeren er dô sprach
daz si dar wanten
die segele und dâ lanten.
Dô die burgaere sâhen
daz schef dort zuo gâhen,
dô sazten si sich mit her
disem scheffe ze wer.
nû zeicte in der ellende
vridelîche hende
und vrâcte die burgaere
waz ir angest waere.
des nam si besunder
alle michel wunder,
von wannen der hêrre
gevarn waere sô verre
daz er des niene weste.
ir einer der beste
undersagete im vil gar,
als ich iu ê, waz in war.
Als er ir nôt hete vernomen,
er sprach:" sô bin ich rehte komen.
daz ist des ich got ie bat
daz er mich braehte an die stat
dâ ich ze tuonne vunde,
daz ich mîne junge stunde
niht müezic enlaege,
dâ man urliuges phlaege.
geruochet es diu vrouwe mîn,
ich wil gerne ir soldenaere sîn. "
Nû sâhen si daz er waere
vil harte lobebaere
an lîbe und an guote:
mit willigem muote
wart er geherberget dô.
diu vrouwe was des gastes vrô,
doch hete si in dannoch niht gesehen.
nû was im dar an wol geschehen:
den er ze wirte gewan,
der was ein harte vrum man,
der besten einer von der stat.
swaz er dem gebôt und bat,
daz vuor nâch sînem muote.
daz galt er wol mit guote.
sîn zerunge was rîche
und doch sô bescheidenlîche
daz im dar under nie gebrast:
des wart er ein werder gast.
Dô er vernam diu maere
daz diu vrouwe waere
schoene junc und âne man,
daz ir daz urliuge dar an
und diu ungenâde geschach
daz si den herzogen versprach
und daz si ze staete
die man versprochen haete,
dô haete er si gerne gesehen:
und wie daz möhte geschehen
âne missewende,
des vrâcte der ellende.
ouch was ir von im geseit
diu zuht und diu vrümikeit
daz ouch si in vil gerne sach,
daz selten gaste dâ geschach.
wan daz was ir ellich site,
dâ erzeicte si mite
ir angestlîche swaere
wan ir was vröude unmaere:
er waere arm oder rîch,
gast oder heimlîch,
den lie si sich niemer gesehen,
ez enmöhte ze münster geschehen,
dâ si stuont an ir gebete,
als si ze allen zîten tete,
ez benaeme ir slâf oder maz.
Nû riet der wirt dem gaste daz
daz er ir truhsaezen bat
daz er in braehte an die stat
dâ er si möhte gesehen.
daz lie der truhsaeze geschehen.
er nam in eines tages sît
vruo in einer messezît
und vuorte in an sîner hant
dâ er si an ir gebete vant
und lie in si wol beschouwen.
der truhsaeze sprach zer vrouwen:
" vrouwe, grüezet disen man,
wande er iu wol gedienen kan. "
vür einen gast enphie si ir kint:
ouch was sîn herze dar an blint
und im unkunt genuoc
daz in diu selbe vrouwe truoc.
Nû sach si in vlîzeclichen an
und mê dan si deheinen man
vordes ie getaete:
daz kam von sîner waete.
dô si die rehte besach,
wider sich selben si des jach,
daz daz sîdîn gewant
daz si mit ir selber hant
zuo ir kinde hete geleit
und disses gastes kleit
gelîche waeren begarwe
der güete und der varwe:
ez waere benamen daz selbe gewant,
oder daz si von einer hant
geworht waeren beide.
daz ermande si ir leide.
nû behagete im diu vrouwe wol
als einem manne ein wîp sol
an der nihtes gebrast:
ouch behagete ir der gast
baz danne ie man getaete.
daz macheten sîne raete
der ouch vroun Êven verriet,
dô si von gotes gebote schiet.
Sus bevalh in diu guote
in des truhsaezen huote
und schieden sich sâ.
sîn herze lie er bî ir dâ
und vleiz sich deste mêre
ûf prîs und ûf êre,
daz er si hâte gesehen.
im was sô liebe dran geschehen
daz er sich dûhte vröuderîch.
nû vant man aller tägelîch
ritterschaft vor der stat,
swie des mannes herze bat,
ze orse und ze vuoze.
daz was sîn unmuoze.
des wart er schiere maere:
swenne die burgaere
an die vîende kâmen,
swelhen schaden si dâ nâmen,
sô vergie in selten daz
er engetaete ie etewaz
dâ von er wart ze schalle
und ze prîse vür si alle.
Daz treip er unz ûf die stunde
daz er wesen kunde
ritter swie man gerte
ze sper und ze swerte.
als er die kunst vil gar bevant
tägelichen mit der hant
und er benamen weste
daz er waere der beste,
daz er haete ellen und kraft
und ganze kunst ze ritterschaft,
dô êrste wart sîn vrävele grôz.
wie lützel in der nôt verdrôz!
er was der vîende hagel,
an jagen ein houbet, an vluht ein zagel.
Nû was der Rômaere
von sîner manheit maere,
der herzoge der in daz lant
hete verhert und verbrant,
vil sterker danne ein ander man.
ouch was dem selben dar an
sô schône gelungen
daz er mit gemeiner zungen
ze dem besten ritter wart genant
über älliu diu lant.
nû was daz sîn gewonheit
daz er eine dicke reit
durch justieren vür daz tor.
dâ tet erz ritterlichen vor:
wande swelh ritter guot
durch sînen ritterlîchen muot
her ûz justierte wider in,
den vuorte er ie gevangen hin
ze der burgaere gesihte
und envorhte si ze nihte.
des hete er alles vil getriben
daz in nieman was beliben
der in bestüende mêre:
doch versuochte erz dicke sêre.
nû erschamte sich Grêgôrius,
daz in ein man alsus
hete geleit ein michel her
âne aller slahte wer.
dô gedâhte er dicke dar an:
" nû sihe ich dicke daz ein man
der zabel sêre minnet,
swenne er daz guot gewinnet
daz er ûf zabel wâgen wil,
vindet er danne ein glîchez spil,
sô dunket er sich harte rîch:
und istz joch ein teil ungelîch,
er bestâtz ûf einen guoten val.
nû hân ich eines spiles wal.
bin eht ich sô wol gemuot
daz ich mîn vil armez guot
wâge wider sô rîche habe,
daz ich iemer dar abe
geêret und gerîchet bin,
ob mir gevallet der gewin.
ich bin ein ungelobeter man
und verzagete noch nie dar an,
ich engedenke dar nâch alle tage,
wie ich die Saelde bejage
daz ich ze vollem lobe gestê.
nû enweiz ich niht wie daz ergê:
ich enwâge drumbe den lîp,
man hât mich iemer vür ein wîp
und bin der êren betrogen.
mac ich nû disen herzogen
ûf gotes gnâde bestân?
nû weiz ich doch wol daz ich hân
beidiu sterke und den muot.
ich wil benamen diz arme guot
wâgen ûf disem spil.
man klaget mich niht ze vil,
ob ich von im tôt gelige:
ist aber daz ich im an gesige,
sô bin ich êren rîche
iemer êwiclîche.
daz wizze man und wîp,
mir ist lieber daz mîn lîp
bescheidenlîche ein ende gebe
dan daz ich lasterlichen lebe. "
Grêgôrius sich des vil gar bewac
daz er ez deheinen tac
wolde vristen mêre:
durch got und durch êre
wolde er verliesen sînen lîp
oder daz unschuldige wîp
loesen von des hêrren hant
der ir genomen hâte ir lant.
diz sagete er niwan einem man
der in mohte wol dar an
gevrumen und gewerren,
dem oberisten hêrren:
er wolde ez nieman mê sagen.
morgen dô ez begunde tagen,
dô hôrte er eine messe vruo
und bereite sich dar zuo
als er ze velde wolde komen.
der wirt wart zuo der rede genomen,
der half im ûz vür die stat.
mit grôzem vlîze er in des bat
daz er des war naeme,
swenne er wider kaeme,
daz er in lieze wider in,
er braehte vlust oder gewin.
Alsus kam der guote
mit manlîchem muote
geriten über jenez velt
vür des herzogen gezelt,
dâ er in inne weste.
nû ersach in der muotveste
und wâfente sich sâ
und ouch nieman mêre dâ.
alle die er dâ hâte
die ruoften daz man drâte
im sîn ors gewünne:
er vorhte daz er im entrünne.
als in Grêgôrius komen sach,
vil sinneclichen im geschach:
er begunde im entwîchen
vil harte kärclîchen
zuo den sînen vür daz tor.
vil wol erbeite er sîn dâ vor,
ob er in bekumbern möhte,
daz im niene töhte
diu helfe von sînem her.
nû saz diu burcmûre und diu wer
vol ritter und vrouwen
die daz wolden schouwen
wederm dâ gelunge.
nû ensûmde sich niht der junge.
Ir ietweder sich dâ vleiz
ûf ein langez puneiz.
zuo ein ander wart in ger.
alse schiere si diu sper
under die arme sluogen,
diu ors si zesamene truogen.
diu sper wâren kurz und grôz,
des ir ietweder missenôz:
wande ir ietweder stach
daz sîn, daz ez ze stücken brach
und daz si doch gesâzen.
wie lützel si vergâzen
der swerte bî der sîten!
seht, si begunden strîten,
zwêne gelîche starke man
der enweder nie gewan
unredelîche zageheit
daz sî iu vür wâr geseit
alse grôz als umbe ein hâr,
und ez muose dâ vür wâr
den strît under in beiden
kunst und gelücke scheiden.
Dô ir ietweder genuoc
mit dem swerte gesluoc,
dô bekumberte in alsus
der getühtige Grêgôrius
daz er in zoumen began
und vuorte in mit gewalte dan
vaste gegen dem bürge tor.
daz was im noch beslozzen vor
und enwart niht drâte in verlân.
nû hâte des war getân
des herzogen ritterschaft.
die begunden mit aller ir kraft
gegen ir hêrren gâhen.
dô daz die burgaere sâhen,
dô wurfen si ûf diu bürgetor.
alsus ergie dâ vor
der aller hertiste strît
der vordes oder sît
von sô vil liuten ergie.
doch behabete Grêgôrius hie
sînen gevangenen man
und brâhte in ritterlichen dan.
zuo sluogen si diu bürgetor.
dô huoben si dâ vor
einen sturm harte grôz:
unlanc was daz sis verdrôz.
Der saelige Grêgôrius
der bejagete im alsus
des tages michel êre
und hete von grôzem sêre
erloeset sîner muoter lant
mit sîner ellenthaften hant.
vordes was sîn prîs sô grôz
daz nieman vrumen des verdrôz
er enspraeche sîn êre:
nû hât er ir aber mêre.
ouch hât diu vrouwe und ir lant
von sîner gehülfigen hant
alle ir nôt überkomen.
swaz si schaden hete genomen,
der wart ir volleclîche erstat,
als si gebôt und bat,
und emphie des rehte sicherheit
daz er ir dehein leit
vürdermâl getaete.
daz liez er harte staete.
Dô diz noetige lant
sînen kumber überwant
und mit vride stuont als ê,
nû tet den lanthêrren wê
diu tägelîche vorhte
die in der zwîvel worhte
daz ez in sam müese ergân,
ob si aber wolde bestân
dehein gewaltigiu hant.
si sprâchen, ez waere daz grôze lant
mit einem wîbe unbewart.
vor unrehter hôchvart
" und hete wir einen hêrren,
sô enmöhte uns niht gewerren. "
Nû wurden si alsô drâte
under in ze râte
daz si die vrouwen baeten
und daz mit vlîze taeten
daz si einen man naeme
der in ze hêrren gezaeme:
daz waere in allen enden guot.
si westen wol daz si den muot
ir durch got haete erkorn
daz si haete verborn
und verbern wolde alle man.
dâ missetaete si an:
ir leben waere übele bewant,
ob si ein sô rîchez lant
ir dankes âne erben
sus wolde verderben.
diz waeren ir raete
daz si noch baz taete
wider die werlt und wider got
si behielte sô baz sîn gebot,
daz si einen man naeme
und erben bekaeme.
diz was benamen der beste rât:
wande êlich hîrât
daz ist daz aller beste leben
daz got der werlde hât gegeben.
Dô ir der rehten wârheit
alsô vil wart vür geleit,
si volgete ir râte und ir bete
alsô daz siz in gote tete
und gelobete ze nemen einen man.
da geschach ir aller wille an.
nû rieten si über al
daz man ir lieze die wal
ze nemen swen si wolde.
dô daz wesen solde,
do gedâhte diu guote
vil dicke in ir muote
wen si nemen möhte
der baz ir muote töhte
danne den selben man
und geviel vil gar dar an
den ir got hete gesant
ze loesen si und ir lant.
daz was ir sun Grêgôrius.
dar nâch wart er alsus
vil schiere sîner muoter man.
da ergie des tiuvels wille an.
Dô si den hêrren sagete
wer ir dar zuo behagete,
nû wâren si niemans alsô vrô.
ze hêrren nâmen si in dô.
ez enwart nie wünne merre
dan diu vrouwe und der hêrre
mit ein ander hâten,
wan si wâren berâten
mit liebe in grôzen triwen;
seht, daz ergie mit riuwen.
er was guot rihtaere,
von sîner milte maere.
swaz einem manne mac gegeben
ze der werlde ein wünneclîchez leben,
des hâte er gar des wunsches wal:
daz nam einen gaehen val.
Sîn lant und sîne marke
die bevridete er alsô starke,
swer si mit arge ruorte
daz er den zevuorte
der êren und des guotes.
er was vestes muotes:
enhaete erz niht durch got verlân,
im müesen wesen undertân
swaz im der lande was gelegen.
nû wolde aber er der mâze phlegen:
durch die gotes êre
sô engerte er nihtes mêre
wan daz im dienen solde:
vürbaz er niene wolde.
Die tavel hâte er alle wege
in sîner heimlîchen phlege
verborgen ûf sîner veste,
dâ die nieman weste,
diu dâ bî im vunden was.
an der er tägelichen las
sîn sündeclîche sache
den ougen ze ungemache,
wie er geborn würde
und die süntlîche bürde
sîner muoter und sînes vater.
unsern hêrren got bater
in beiden umbe hulde
und erkande niht der schulde
diu ûf sîn selbes rücke lac,
die er naht und tac
mit sîner muoter uopte,
dâ mite er got betruopte.
Nû was dâ ze hove ein maget,
alsô karc, sô man saget,
diu verstuont sich sîner klage wol,
als ich iu nû sagen sol,
wan si der kemenâten phlac
dâ diu tavel inne lac.
er hete genomen ze sîner klage
ie eine zît in dem tage
die er niemer versaz.
nû gemarhte diu juncvrouwe daz,
swenne si in dar in verlie,
daz er dar lachende gie
und schiet ie als ein riuwic man
mit rôten ougen dan.
Nû vleiz si sich iemer mêre
heimlichen sêre
wie si daz rehte ersaehe
wâ von diu klage geschaehe
und sleich im eines tages mite,
dô er aber nâch sînem site
ze kemenâten klagen gie.
dô was diu juncvrouwe hie
und barc sich unz si rehte gesach
sînen klägelîchen ungemach
und daz er an der tavel las,
alse sîn gewonheit was.
dô er des harte vil getete
mit weinen und mit gebete,
dô truckente er diu ougen
und wânde sîniu tougen
vor al der werlde wol bewarn.
nû hetez diu maget alsus ervarn.
warer die tavel leite,
daz ersach si vil gereite.
Dô sîn klage ein ende nam,
diu maget vil harte schiere kam
zuo ir vrouwen und sprach:
" vrouwe, waz ist der ungemach
dâ von mîn hêrre trûret sô,
daz ir mit im niht sît unvrô? "
diu vrouwe sprach:" waz meinestû?
jâ schiet er niuwelichen nû
von uns vil vroelichen hie:
waz möhte er, sît er von mir gie,
vernomen hân der maere
dâ von er trûric waere?
waere im selhes iht gesaget,
daz enhete er mich niht verdaget.
im enist ze weinen niht geschehen:
du hâst entriuwen missesehen. "
" vrouwe, leider ich enhân.
dêswâr ich sach in hiute stân
dâ in ein riuwe gevie
diu mir an mîn herze gie. "
" Sich, jâ was ez ie dîn site
und hâst mir dâ mite
gemachet manige swaere,
dun gesagetest nie guot maere.
noch baz du gedagetest
dan du die lüge sagetest
diu mir ze schaden gezüge. "
" vrouwe, diz ist niht ein lüge.
jâ enist anders niht mîn klage
wan daz ich iu sô wâr sage. "
" sich, sô meinestûz doch sô? "
" entriuwen jâ, er ist unvrô.
ich wânde ir westetz michel baz.
jâ vrouwe, waz mac wesen daz
daz er vor iu sô gar verstilt,
wan er iuch anders niht enhilt?
zewâre, vrouwe, swaz ez sî,
im wonet ein grôziu swaere bî.
ich hâns ouch mê war genomen:
nû bin ichs an ein ende komen
daz er sô grôzen kumber treit
den er noch nieman hât geseit.
sît er disses landes phlac,
sô enlie er nie deheinen tac
er engienge ie wider morgen
eine und verborgen
in die kemenâten,
vröude wol berâten:
swie vroelich er dar in gie,
sô schiet er doch ze jungist ie
her ûz vil harte riuwevar.
doch genam ichs nie sô rehte war
als ich hiute hân getân.
dô ich in sach dar in gân,
dô stal ich mich mit im dar in
und barc mich dâ unz daz ich in
und alle sîn gebaerde ersach.
ich sach in grôzen ungemach
von unmanlîcher klage begân
und vor ime hân
ein dinc dâ an geschriben was.
dô er daz sach und las,
sô sluoc er sich zen brüsten ie
und bôt sich an sîniu knie
mit venjen vil dicke,
mit manigem ûfblicke.
ich gesach joch nieman mêre
geweinen alsô sêre.
dâ bî erkande ich harte wol
daz sîn herze ist leides vol:
wan dâ enzwîvel ich niht an
umbe einen sô geherzen man,
swâ dem ze weinenne geschiht,
daz ist âne herzeriuwe niht,
als ich in hiute weinen sach. "
Diu vrouwe trûriclichen sprach:
" ouwê mîns lieben hêrren!
waz mac im danne werren?
mir ist sînes kumbers niht mê kunt:
wan er ist junc und gesunt
und rîch ze guoter mâze.
dar zuo ich niene lâze
ich envâre sîns willen als ich sol.
dêswâr des mac mich lüsten wol,
wande er daz wol verschulden kan.
hât dehein wîp tiurern man,
dêswâr daz lâze ich âne zorn:
wande er enwart weizgot nie geborn.
ouwê mir armen wîbe!
jan geschach mînem lîbe
nie deheiner slahte guot
und ouch niemer getuot
niwan von sîn eines tugent.
nû waz mac im ze sîner jugent
sô vil ze weinenne sîn geschehen
als ich dich dâ hoere jehen?
nû tuo mir etelîchen rât,
sît daz er michz verswigen hât,
wie ich sîn leit ervar
daz ich mich doch an im bewar.
ich vürhte, ob ich mirz sagen bite,
ich verliese in dâ mite.
ich weiz wol, swelh sache
im ze leide oder ze ungemache
geschaehe diu ze sagenne ist,
dien verswige er mich deheine vrist.
nû enger ich doch dehein geschiht
wider sînen willen ze wizzen niht,
wan daz mir diz durch einen list
alsô nôt ze wizzenne ist:
ob sîner swaere
iender alsô waere
daz im mîn helfe töhte
und im si benemen möhte.
daz er mich ie dehein geschiht
si züge ze vröuden oder niht,
verswige, des was ich ungewon
und bin wol gewis dâ von
daz er mir diz ungerne saget. "
" nû râte ich iu wol "sprach diu maget,
" daz ir ez harte wol ervart
und doch sîn hulde bewart.
dâ ich in dâ stânde sach
klagende sînen ungemach,
die stat marhte ich harte wol,
als ich si iu zeigen sol.
dô er geweinde genuoc
und sich zen brüsten gesluoc,
daz er dâ vor im hâte
daz barc er alsô drâte
in ein mûrloch über sich.
die selben stat die marhte ich.
muget ir des erbîten
er wil doch birsen rîten,
vrouwe, sô vüere ich iuch dar
und zeige ez iu: sô nemet ir war
waz dar an geschriben sî,
dâ erkennet ir ez bî.
ez enist niht âne daz,
dar an enstê etewaz
geschriben von sînen sorgen
die er sus hât verborgen. "
Dô er nâch sîner gewonheit
ze walde birsen reit,
dô tet si alsô drâte
nach der mägede râte
und gie dâ si die tavel vant
und erkande si zehant,
daz ez diu selbe waere
als man iu an dem maere
ouch dâ vor seite
die si zir kinde leite.
und als si dar an gelas
daz si aber versenket was
in den vil tiefen ünden
toetlîcher sünden,
dô dûhte si sich unsaelic gnuoc.
zuo den brüsten si sich sluoc
und brach ûz ir schoene hâr.
si gedâhte daz si vür wâr
zuo der helle waere geborn
und got haete verkorn
ir herzenlîchez riuwen
daz si begienc mit triwen
umbe ir erren missetât,
als man iu ê gesaget hât,
sît er des tiuvels râte
nû aber verhenget hâte
daz si an der sünden grunt
was gevallen anderstunt.
Ir vröuden sunne wart bedaht
mit tôtvinsterre naht.
ich waene ir herze waere
gebrochen von der swaere,
wan daz ein kurz gedinge
ir muot tete ringe
und stuont ir trôst doch gar dar an.
si gedâhte:" waz ob mînem man
disiu tavel ist zuo brâht
anders danne ich hân gedâht?
ob got mînen sun gesande
gesunden ze lande,
etewer der in dâ vant
der hât die tavel und daz gewant
mînem hêrren ze koufen geben.
des gedingen wil ich leben,
unz ich die rede rehte ervar. "
ein bote wart gewunnen dar
und besande alsô balde
ir hêrren dâ ze walde.
Der bote gâhte dô zehant
dâ er sînen hêrren vant.
zuo dem spracher alsus:
" herzoge Grêgôrius,
ob ir iemer mîne vrouwen
lebende welt beschouwen,
sô geseht si vil drâte
oder ir komet ze spâte.
ich lie si in grôzer ungehabe. "
nû wart Grêgôrius dar abe
vil harte riuwic und unvrô.
er sprach:" geselle, wie redestû sô?
jâ liez ich si an dirre stunt
vil harte vrô und wol gesunt. "
" hêrre, des wil ouch ich jehen.
jâ ist ez an dirre stunt geschehen. "
Ze walde wart niht mê gebiten:
vil balde si ze hûse riten.
da enwart des wil ich iu verphlegen
niht vil erbeizet under wegen
unz er vol hin kam
dâ sîn vröude ein ende nam,
wande er muose schouwen
an sîner lieben vrouwen
ein swaere ougenweide.
ir hiufeln was vor leide
diu rôsenvarwe entwichen,
diu schoene garwe erblichen:
sus vant er si tôtvar.
des entweich ouch im sîn vröude gar.
vil grôz jâmer dâ ergie:
wande zwei gelieber nie
mannes ouge gesach.
der guote sündaere sprach:
" vrouwe, wie gehabet ir iuch sô? "
vil kûme gantwurte si im dô,
wande ir der sûft die sprâche brach.
mit halben worten si sprach:
" hêrre, ich mac wol riuwic sîn. "
" waz wirret iu, liebiu vrouwe mîn? "
" hêrre, des ist alsô vil
daz ich ez gote klagen wil
daz ich ie ze der werlde kam:
wan mir ist diu Saelde gram.
vervluochet was diu stunde
von unsers hêrren munde,
dâ ich inne wart geborn.
Unsaelde hât ûf mich gesworn
und behaltet vaste an mir den eit,
wan mir ie tûsent herzenleit
wider eime liebe sint geschehen.
hêrre, ir sult mir des verjehen
von wannen ir geborn sît.
ez waere ê gewesen zît
der vrâge die ich nû begân:
ich waene ich si verspaetet hân. "
" Vrouwe, ich weiz wol waz ir klaget:
iu hât etewer gesaget
daz ich sî ein ungeborn man.
weste ich wer iuch dar an
alsus geleidet haete,
ezn gelaegen mîne raete
niemer unz ûf sînen tôt:
nû hel sich wol, des ist im nôt.
swer er ist, er hât gelogen:
ich bin von einem herzogen
vil endelichen geborn.
ir sult mir volgen âne zorn
daz wir der rede hie gedagen:
ich enmac iu vürbaz niht gesagen. "
Sus antwurte im diu vrouwe dô.
" der rede enist niht, hêrre alsô. "
jâ ensaehe ich den man
weizgot niemer lachende an,
der mir von iu iht sagete
daz iu niht behagete:
er envunde hie niht guot antwurt.
jâ vürhte ich iwer geburt
diu sî mir alze genôzsam. "
die tavel si her vür nam,
si sprach:" sît ir der man
dâ enhelt mich niht an
von dem hie an geschriben stât,
sô hât uns des tiuvels rât
versenket sêle und lîp:
ich bin iwer muoter und iwer wîp. "
Nû sprechet wie dô waere
dem guoten sündaere.
er was in leides gebote.
sînen zorn huop er hin ze gote,
er sprach:" diz ist des ich ie bat,
daz mich got braehte ûf die stat
daz mir sô wol geschaehe
daz ich mit vröuden saehe
mîne liebe muoter.
rîcher got vil guoter,
des hâstû anders mich gewert
danne ichs an dich hân gegert.
ich gertes in mînem muote
nâch liebe und nâch guote:
nû hân ich si gesehen sô
daz ich des niemer wirde vrô.
wande ich si baz verbaere
danne ich ir sus heimlich waere. "
Ich weiz wol daz Jûdas
niht riuwiger was
dô er sich vor leide hie
danne diu zwei hie.
ouch entrûrte Dâvît
nihtes mêre zuo der zît
dô im kâmen maere
daz erslagen waere
Saul und Jônathas
und Absalôn der dâ was
sîn sun, der schoeniste man
den wîp ze sun ie gewan.
Swer ir jâmer und ir klagen
vol an ein ende solde sagen,
der müese wîser sîn danne ich.
ich waene ez waere unmügelich
daz ez iu mit einem munde
iemen vol gahten kunde.
sich möhte vil nâch der tôt
gemâzet haben ze dirre nôt:
den haeten si, waere er in komen,
ze voller wirtschaft genomen.
in wâren diu beide
gesat in glîchem leide,
beidiu sêle und lîp.
wâ vriesch ie man oder wîp
deheiner slahte swaere
diu alsô gar waere
âne aller hande trôst?
diu sêle entsaz den hellerôst,
sô was der lîp in beiden
bekumbert umbe ir scheiden.
ez hât geschaffet diu gotes kraft
ein missemüete geselleschaft
diu doch samet belîbe
under sêle und under lîbe.
wan swaz dem lîbe sanfte tuot,
daz enist der sêle dehein guot.
swâ mite aber diu sêle ist genesen,
daz muoz des lîbes kumber wesen.
nû liten si beidenthalben nôt:
daz was ein zwivaltiger tôt.
Diu vrouwe ûz grôzem jâmer sprach,
wan si den jâmer ane sach:
" ouwê ich vervluochtez wîp!
jâ kumbert maniger den lîp,
daz des diu sêle werde vrô:
dem geschiht ouch alsô.
sô bewiget sich manic man und wîp
der sêle umbe den lîp
und lebet in dirre werlde wol.
nû enmac ich noch ensol
mînem lîbe niht des gejehen
des im ze guote sî geschehen:
ist mir diu sêle noch verlorn,
sô ist der heize gotes zorn
vil gar ûf mich gevallen
als den vervluochten allen.
mich wundert, nâch der missetât
die mir der lîp begangen hât,
daz mich diu erde geruochet tragen.
sun hêrre, muget ir mir sagen
wan ir habet der buoche vil gelesen,
möhte aber dehein buoze wesen
über sämelich missetât,
ob des nû ist dehein rât
des ich wol muoz getrûwen
ich enmüeze die helle bûwen,
dâ mite ich doch verschulde daz
daz si mir doch etewaz
senfter sî danne maniges leben
der ouch der helle ist gegeben? "
" Muoter "sprach Grêgôrius,
" gesprechet niemer mêre alsus:
ez ist wider dem gebote.
niht verzwîvelt an gote:
ir sult vil harte wol genesen.
jâ hân ich einen trôst gelesen
daz got die wâren riuwe hât
ze buoze über alle missetât.
iwer sêle ist nie sô ungesunt,
wirt iu daz ouge ze einer stunt
von herzelîcher riuwe naz,
ir sît genesen, geloubet daz.
belîbet bî iwerm lande.
an spîse und an gewande
sult ir dem lîbe entziehen,
gemach und vröude vliehen.
ir ensultz sô niht behalten
daz irs iht wellet walten
durch dehein werltlich êre
niwan daz ir deste mêre
gote rihtet mit dem guote.
jâ tuot ez wirs dem muote,
der guotes lebens wal hât
und er sich sîn âne begât,
danne ob des enbirt ein man
des er teil nie gewan.
ir sît ein schuldic wîp:
des lât engelten den lîp
mit tägelîcher arbeit
sô daz im sî widerseit
des er dâ aller meiste ger.
sus habet in, unz er iu wer,
in der riuwen bande.
den gelt von iwerm lande
den teilet mit den armen:
sô müezet ir gote erbarmen.
bestiftet iwer eigen,
swâ iwer wîsen zeigen,
mit rîchen klôstern daz ist guot:
sus senftet sînen zornmuot
den wir sô gar erbelget hân.
ich wil im ouch ze buoze stân:
vrouwe, liebiu muoter mîn,
diz sol diu jungist rede sîn
die ich iemer wider iuch getuo.
wir suln ez bringen dar zuo
daz uns noch got gelîche
gesamene in sînem rîche.
ich engesihe iuch niemer mê.
wir waeren baz gescheiden ê.
dem lande und dem guote
und werltlîchem muote
dem sî hiute widerseit. "
hin tet er diu rîchen kleit
und schiet sich von dem lande
mit dürftigen gewande.
Ez wâren dem rîchen dürftigen
alle gnâde verzigen,
wan daz er al sîn arbeit
mit willigem muote leit.
er gerte in sînem muote
daz in got der guote
sande in eine wüeste,
dâ er inne müeste
büezen unz an sînen tôt.
spilnde bestuont er dise nôt.
er schûhte âne mâze
die liute und die strâze
und daz blôze gevilde:
allez gegen der wilde
sô rihte der arme sîne wege.
er wuot diu wazzer bî dem stege.
mit marwen vüezen ungeschuoch
streich er walt und bruoch
sô daz er sînes gebetes phlac
ungâz unz an den dritten tac.
Nû gie ein stîc der was smal
nâhe bî einem sê ze tal.
den ergreif der lîplôse man
und gevolgete im dan
unz er ein hiuselîn gesach.
dar kêrte der arme durch gemach.
ein vischaere hete gehûset dâ,
den dûhte daz niender anderswâ
daz vischen waeger waere.
den bat der riuwesaere
der herberge durch got.
von dem dulte er merren spot
danne er gewon waere.
als im der vischaere
sînen schoenen lîp gesach,
er wegete daz houbet und sprach:
" jâ du starker trügenaere!
ob ez sô waere
daz ich der tôrheit wielte
daz ich dich vrâz behielte,
sô naeme dich, grôz gebûre,
der rede vil untûre,
sô ich hînte entsliefe und mîn wîp,
daz du uns beiden den lîp
naemest umbe unser guot.
ouwê wie übel diu werlt tuot,
daz die liute under in
duldent selhen ungewin,
sô manigen unnützen man
des got nie êre gewan,
und wüestent doch die liute.
ez waere ein breit geriute
ze dînen armen wol bewant:
ez zaeme baz in dîner hant
ein houwe und ein gart
danne dîn umbevart.
ez ist ein wol gewantez brôt
daz dir der tiuvel tuo den tôt!
daz du vrâz verswendest.
wie du dîn sterke schendest!
rûme daz hûs vil drâte. "
Nû was ez harte spâte.
dô emphie der sündaere
diz schelten âne swaere
und mit lachendem muote.
sus antwurte im der guote:
" hêrre, ir habet mir wâr geseit.
swer guote gewarheit
im selben schaffet, daz ist sin. "
guoter naht wunschte er in
und schiet lachende dan.
der wîselôse man
hôrte gerne disen spot
und lobete sîn got,
der selben unwirdikeit.
swelh versmaecheit und leit
sînem lîbe waere geschehen,
diu hete er gerne gesehen.
hete im der ungeborne
grôze slege von zorne
über sînen rücke geslagen,
daz hete er gerne vertragen,
ob sîner sünden swaere
iht deste ringer waere.
Des übelen vischaeres wîp
erbarmte sich über sînen lîp.
si bedûhte des daz er waere
niht ein trügenaere.
des scheltens des in der man tete
umbe sîn dürfticlîche bete,
des ervolleten ir diu ougen.
si sprach:" des ist unlougen
er ensî ein guot man:
zewâre ich sihe ez im wol an.
got lâze dichs niht engelten:
du hâst getân ein schelten
daz dînem heile nâhen gât.
du weist wol daz dîn hûs stât
den liuten alsô verre.
swenne dich unser hêrre
dîner Saelden ermande
und dir sînen boten sande,
den soldestû emphâhen baz
und vil wol bedenken daz:
dir enkam dehein dürftige nie,
sît wir begunden bûwen hie,
wan dirre armman
der ouch niht vil dar an gewan.
swelh man sich alle tage
begân muoz von bejage,
als du mit zwîvel hâst getân,
der solde got vor ougen hân:
daz tuo aber noch, daz râte ich dir.
sô helfe dir got und gunne mir
daz ich im ruofen müeze.
sîn vart diu ist unsüeze:
jâ engât er nie sô balde,
ern benahte in dem walde.
engezzent in die wolve niht,
daz aber vil lîhte geschiht,
sô muoz er dâ ungâz ligen
und aller gnâden verzigen.
lâ mir daz ze gewalte
daz ich in hînte behalte. "
sus gesenfte si mit güete
dem vischaere sîn gemüete,
daz er ir des gunde
daz si dâ zestunde
dem wîselôsen nâch lief
und daz si im her wider rief.
Dô si in her wider gewan,
dô was dem vischenden man
sîn âbentezzen bereit.
der grôzen unwirdikeit
die er âne aller slahte nôt
dem edeln dürftigen bôt,
der wolde in daz wîp ergetzen
und begunde im vür setzen
ir aller besten spîse.
die versprach der wîse,
swie vil si in genôte.
ein ranft von haberbrôte
wart im dar gewunnen
und ein trunc eines brunnen.
alsô sprach er wider daz wîp
daz kûme sîn sündic lîp
der spîse wert waere.
Dô in der vischaere
die kranken spîse ezzen sach,
dô schalt er in aber und sprach:
" ouwê daz ich diz sehen sol!
ja erkenne ich trügenaere wol
und alle trügewîse.
du enhâst sô kranker spîse
dich niht unz her begangen.
ez enschînet an dînen wangen
weder vrost noch hungers nôt:
diu sint sô veiz und sô rôt.
ez engesach nie man noch wîp
deheinen waetlîchern lîp:
den hâstû niht gewunnen
von brôte noch von brunnen.
du bist gemestet harte wol,
dîn schenkel sint sleht, dîn vüeze hol,
dîn zêhen gelîmet und lanc,
dîn nagel lûter und blanc.
dîn vüeze solden unden
breit sîn und zeschrunden
als einem wallenden man.
nû enkiuse ich dînen schenkeln an
deheinen val noch stôz:
si ensint niht lange gewesen blôz.
wie wol si des bewart sint
daz si vrost oder wint
iender habe gerüeret!
sleht und unzevüeret
ist dîn hâr und dîn lîch
eim gemasten vrâze gelîch.
dîn arme und dîn hende
stânt âne missewende:
die sint sô sleht und sô wîz:
du hâst ir anderen vlîz
an dîner heimelîche
dan du hie tuost gelîche.
ich bin des âne sorgen
du enbeginnest dich morgen
dirre nôt ergetzen,
du kanst dich baz gesetzen,
dâ du ez veile vindest,
dâ du wol überwindest
weizgot alle dîne nôt,
dâ diz dürre haberbrôt
und dirre brunne waere
dînem munde unmaere. "
Dise rede emphie der guote
mit lachendem muote
und woldes geniezen wider got
daz er leit sô grôzen spot
von alsô swacher geburt.
er engap im dehein antwurt
unz ûf die stunde
daz er in begunde
vrâgen der maere
waz mannes er waere.
er sprach:" hêrre, ich bin ein man
daz ich niht ahte wizzen kan
mîner süntlîchen schulde
und suoche umb gotes hulde
ein stat in dirre wüeste,
ûf der ich iemer müeste
büezen unz an mînen tôt
vaste mit des lîbes nôt.
ez ist hiute der dritte tac
daz ich der werlde verphlac
und allez nâch der wilde gie.
ich enversach mich niht hie
gebiuwes noch liute.
sît daz mich hiute
mîn wec zuo iu getragen hât,
sô suoche ich gnâde und rât.
wizzet ir iender hie bî
ein stat diu mir gevellic sî,
einen wilden stein oder ein hol,
des bewîset mich: sô tuot ir wol. "
Des antwurte im der vischaere dô.
" sît du des gerst, vriunt, sô wis vrô.
dêswâr ich bringe dich wol hein.
ich weiz hie bî uns einen stein,
ein lützel über disen sê:
dâ mac dir wol werden wê.
swie wir daz erringen
daz wir dich dar bringen,
dâ mahtû dich mit swaeren tagen
dînes kumbers wol beklagen.
er ist dir genuoc wilde.
wart des ie dehein bilde
daz dîn muot ze riuwe stât,
sô tuon ich dir einen ganzen rât.
ich hân ein îsenhalten
nû lange her behalten:
die wil ich dir ze stiure geben,
daz du bestaetest dîn leben
ûf dem selben steine.
die sliuz ze dînem beine.
geriuwet dich danne der wanc,
sô muostû under dînen danc
doch dar ûfe bestân.
ez ist der stein alsô getân
swer joch ledige vüeze hât,
daz er unsanfte dar abe gât.
sî dir nû ernest dar zuo,
sô ganc slâfen und wis vruo,
dîn îsenhalten nim ze dir,
sitze an mîn schef ze mir,
sô ich vor tage vischen var.
ich kêre durch dîn liebe dar
und hilfe dir ûf den stein
und behefte dir dîniu bein
mit der îsenhalten,
daz du dâ muost alten
und daz du waerlîche
ûf disem ertrîche
mich niemer gedrangest:
des bin ich gar âne angest. "
swie erz mit hônschaft taete,
sô wâren diz die raete
rehte als er wünschen wolde,
ob er wünschen solde.
Nû was der unguote man
harte strenge dar an
daz er im deheines gemaches
sô vil sô des obedaches
in sînem hûse engunde.
sîn wîp im enkunde
mit allen ir sinnen
daz niht an gewinnen
daz er dar inne waere beliben.
er wart en hundes wîs ûz getriben
an den hof vür die tür.
dâ gie er vroelichen vür.
Des nahtes wart er geleit
wider sîner gewonheit
in ein sô armez hiuselîn
daz ez niht armer enmöhte sîn:
daz was zevallen, âne dach.
man schuof dem vürsten selh gemach
der vil gar unmaere
sînem aschman waere.
er vant dar inne swachen rât,
weder strô noch bettewât:
im truoc daz guot wîp dar in
ein lützel rôres under in.
dô leite er gehalten
sîne îsenhalten
und sîne tavele dar zuo,
daz er si vunde morgen vruo.
Wie lützel er die naht lac!
sînes gebetes er phlac
unz in diu müede übergie.
dô er ze slâfe gevie,
dô was ez nâhen bî dem tage.
dô vuor der vischaere nâch bejage,
dar zuo was er vruo bereit
nâch sîner gewonheit.
nû ruofte er sînem gaste:
dô slief er alsô vaste,
als ez von grôzer müede kam,
daz er sîn rüefen niht vernam.
dô ruofte er im anderstunt,
er sprach:" mir was ê wol kunt
daz disem trügenaere
der rede niht ernest waere.
ich engerüefe dir niemer mê. "
alsus gâhte er zuo dem sê.
Dô diz daz guote wîp ersach,
si wahte in ûf und sprach:
" wiltû varen, guot man,
sich, dâ sûmestû dich an.
mîn wirt wil varen ûf den sê. "
dô enwart niht gebiten mê.
er vorhte im grôzer swaere,
daz er versûmet waere;
dâ wider wart er dô
sînes muotes harte vrô,
daz er in solde vüeren hin
als er gelobete wider in:
diu liebe und diu leide
die macheten im beide
ze sînem gâhenne daz
daz er der tavele vergaz
die er zallen zîten
truoc bî sîner sîten.
die îsenhalten truoc er dan
und gâhte nâch dem man.
Er ruofte durch got daz er sîn bite.
alsus vuorte er in mit unsite
ûf jenen wilden stein.
dâ beslôz er im diu bein
vaste in die îsenhalten.
er sprach:" hie muostû alten.
dich envüere mit sînen sinnen
der tiuvel von hinnen,
du enkumest hin abe niemer mê. "
den slüzzel warf er in den sê,
er sprach:" daz weiz ich âne wân,
swenne ich den slüzzel vunden hân
ûz der tiefen ünde
sô bistû âne sünde
und wol ein heilic man. "
er lie in dâ und schiet er dan.
Der arme Grêgôrius,
nû beleip er alsus
ûf dem wilden steine
aller gnâden eine.
er enhete andern gemach,
niwan der himel was sîn dach.
er enhete deheinen scherm mê
vür rîfen noch vür snê,
vür wint noch vür regen
niwan den gotes segen.
im wâren kleider vremede,
niwan ein haerîn hemede:
im wâren bein und arme blôz.
er enmöhte der spîse die er nôz,
als ich iu rehte nû sage,
weizgot vierzehen tage
vor dem hunger niht geleben,
im enwaere gegeben
der trôstgeist von Kriste
der im daz leben vriste,
daz er vor hunger genas.
ich sage iu waz sîn spîse was:
ez seic ûz dem steine
wazzers harte kleine.
dar under gruop er ein hol,
daz wart mit einem trunke vol.
ez was sô kleine daz ez nâch sage
zwischen naht und tage
vil kûme vollez geran.
daz tranc der gnâdelôse man.
sus lebete er sibenzehen jâr.
daz dunket manigen niht wâr:
des gelouben velsche ich.
wan gote ist niht unmügelich
ze tuonne swaz er wil,
im ist deheines wunders ze vil.
Dô der gnâden eine
ûf dem wilden steine
sibenzehen jâr gesaz
und got an im vergaz
sîner houbetschulde
unz ûf sîne hulde,
dô starp, als ich ez las,
der dô ze Rôme bâbest was.
alse schiere er starp,
ein ieglich Rômaere warp
besunder sînem künne
durch des guotes wünne
umbe den selben gewalt.
ir strît wart sô manicvalt
daz si beide durch nît
und durch der êren gît
bescheiden niene kunden
wem si des stuoles gunden.
Nû rieten si über al
daz si liezen die wal
an unseren hêrren got,
daz sîn gnâde und sîn gebot
erzeicte wer im waere
guot ze rihtaere.
dienstes si im gedâhten
daz si ouch volbrâhten
mit almuosen und mit gebete.
got dô genaedeclichen tete
der ie der guoten vrâge riet.
eines nahtes er beschiet
wîsen Rômaeren zwein,
an den sô volleclichen schein
diu triwe und diu wârheit
daz ir wort was ein eit.
Dâ si besunder lâgen
und ir gebetes phlâgen,
diu gotes stimme sprach in zuo
daz si des naehsten tages vruo
Rômaere zesamene baeten
und in daz kunt taeten
waz gotes wille waere
umbe ir rihtaere.
ez waere gesezzen eine
ûf einem wilden steine
ein man in Equitâniâ
den enweste nieman dâ
vol sibenzehen jâr:
ze dem waere vür wâr
der stuol vil wol bewant
und waere Grêgôrius genant.
daz erz in beiden tete kunt,
daz meinde daz eines mannes munt
niht enmac erziugen wol
swaz grôze kraft haben sol.
nû enweste ir deweder niht
umbe dise geschiht
daz in diu rede beiden
des nahtes wart bescheiden,
unz si zesamene kâmen
und ez under in vernâmen.
und als si getâten
als si vernomen hâten,
dô einer sîne rede gesprach
und der ander mite jach,
do geloubten Rômaere
vil gerne disiu maere:
ze gote wâren si vil vrô.
die alten hêrren wurden dô
ze boten beide gesant
in Equitâniam daz lant,
daz si den guoten man
suochten und braehten in dan.
Nû bekumberte si daz:
der stein dâ er ûfe saz
der enwart in niht benant.
mit zwîvel vuoren si in daz lant.
dâ gevorschten si genuoc,
swar si ir wec truoc:
nû enkunde in nieman gesagen.
daz begunden si von herzen klagen
dem der in beruochet
der gnâde an in suochet.
nû gesande in got in ir sin,
solden si iemer vinden in,
daz man in danne müeste
suochen in der wüeste.
sus begunden si gâhen,
dâ si daz gebirge sâhen,
in die wilde zuo dem sê.
der zwîvel tet in harte wê
daz si niht wizzen kunden
wâ si in vunden.
Dô wîste si diu wilde
ze walde von gevilde.
sus vuor diu wegelôse diet,
als in ir gemüete riet,
irre unz an den dritten tac.
einen stîc âne huofslac
den ergriffen si dô:
des wurden si vil vrô.
der grasige wec ungebert
der truoc si verre in einen wert
dâ der vischaere bî dem sê
saz, dâ von ich iu sagete ê,
der den saelderîchen
sô ungezogenlîchen
in sînen dürften emphie
und die übele an im begie
daz er in durch sînen haz
sazte, dâ er noch saz,
ûf den dürren wilden stein
und im dâ sîniu bein
slôz in die îsenhalten.
dô die zwêne alten
daz hiuselîn gesâhen,
ze Saelden si des jâhen
daz si dâ nâch ir unmaht
geruowen müesen die naht.
Gevüeret hâten si mit in
die spîse daz was ein schoener sin
der sie bedorften zuo der nôt,
beidiu wîn und brôt
und dar zuo swaz in tohte
daz man gevüeren mohte.
des emphie der vischaere
mit vröuden âne swaere
die wol berâten geste.
er sach wol und weste
er möhte ir wol geniezen:
des enwolde in niht verdriezen,
er enschüefe in rîchen gemach,
wande er si wol berâten sach.
daz tet er mêre umbe ir guot
dan durch sînen milten muot.
er emphie si baz dan den gast
dem des guotes gebrast,
Grêgôrium den reinen man:
in dûhte da enwaere niht nutzes an.
Dô si gewunnen guoten gemach,
der vischaere zuo den gesten sprach:
" mir ist harte wol geschehen,
sît ich hie solde gesehen
alsô guote liute:
ich hân gevangen hiute
einen harte schoenen visch. "
sus wart er ûf einen tisch
vür die hêrren geleit.
nû enhâte er niht misseseit:
wande er was lanc und grôz,
des er vil gerne genôz
an den phenningen.
dâ wart ein kurzez dingen:
si hiezen in im gelten sâ.
nû bâten si in dâ
den wirt selben gellen.
do begunde er in zevellen,
daz si ez alle sâhen an.
dô vant der schatzgîre man
den slüzzel in sînem magen,
von dem ir ê hôrtet sagen,
dâ er Grêgôrium mite
beslôz mit unsüezem site
vor sibenzehen jâren ê
und warf in in den sê
und sprach, ze swelher stunde
er den slüzzel vunde
ûz des meres ünde,
sô waere er âne sünde.
dô er in in dem vische vant,
dô erkande er sich zehant
wie er getobet hâte
und vie sich alsô drâte
mit beiden handen in daz hâr.
ich hete im geholfen vür wâr,
und waere ich im gewesen bî,
swie erbolgen ich im anders sî.
Dô er sich geroufte genuoc
und sich zen brüsten gesluoc,
dô vrâcten in die hêrren
waz im möhte gewerren,
dô si in sô tiure sâhen klagen.
nû begunde er in vil rehte sagen
um Grêgôrium sînen gast,
daz in des maeres niht gebrast.
ich waene ez unnütze waere
ob ich daz vorder maere
iu nû aber anderstunt
mit ganzen worten taete kunt:
sô machte ich ûz einer rede zwô.
die boten wurden harte vrô,
wan si spürten an dem maere
daz ez der selbe waere
an den in got selbe riet
und in ze bâbest beschiet.
Dô er in beiden gelîche
alsô offenlîche
sîne bîhte getete,
ir vüeze suochte er mit bete,
daz si im etelîchen rât
taeten vür die missetât.
dô si den grôzen riuwen
mit geistlîchen triwen
gesâhen an dem armen,
nû begunde er si erbarmen
und gehiezen si im daz,
er möhte vil deste baz
komen von sînem meine,
ob er si zuo dem steine
des morgens wolde wîsen.
nû sâhen im die grîsen
diu ougen über wallen,
die heizen zäher vallen
über sînen grâwen bart.
er sprach:" waz touc uns diu vart?
vil wol wîse ich iuch dar:
die vart verliese wir gar.
ich weiz wol, erst nû lange tôt.
ich lie in in maniger nôt
ûf dem wilden steine:
haete er der niwan eine,
ez enmöhte dehein lîp erwern.
ir endürfet dingen noch gern
daz wir in lebenden vinden:
enwaere er von kalten winden
und von vroste niht verderbet,
der hunger hete in ersterbet. "
nû erkanden si den gotes gewalt
sô starken und sô manicvalt,
ob er sîn geruochte phlegen,
daz in harte wol sîn segen
gevriste vor aller vreise.
ûf die kurzen reise
sô wart er tiure gemant:
die gelobete er in zehant.
Des morgenes vil vruo
kêrten si dem steine zuo.
dô si mit arbeiten
die boume zuo bereiten
daz si ûf den stein kâmen
und des war nâmen
wâ Grêgôrius waere,
der lebende marteraere:
ein harte schoene man
dem vil lützel iender an
hunger oder vrost schein
oder armuot dehein,
von zierlîchem geraete
an lîbe und an der waete,
daz nieman deheine
von edelem gesteine,
von sîden und von golde
bezzer haben solde,
wol ze wunsche gesniten,
der mit lachenden siten,
mit gelphen ougen gienge
und liebe vriunt emphienge,
mit goltvarwen hâre,
daz iuch in zewâre
ze sehenne luste harte,
mit wol geschornem barte,
in allen wîs alsô getân
als er ze tanze solde gân,
mit sô gelîmter beinwât
sô si zer werlde beste stât,
den envunden si niender dâ:
er mohte wol wesen anderswâ.
Ich sage iu waz si vunden.
do si suochen begunden
ûf dem wilden steine,
der guote und der reine
der wart ir schiere innen.
nû wolde er in entrinnen,
wan sîn schame diu was grôz:
er was nacket und blôz.
nû enmohte er niht loufen drâte,
wande er gebende hâte
an ietwederem beine.
er viel zuo dem steine:
sus wolde er sich verborgen hân.
dô er si sach zuo im gân,
dô brach er vür die schame ein krût.
sus vunden si den gotes trût,
einen dürftigen ûf der erde,
ze gote in hôhem werde,
den liuten widerzaeme,
ze himele vil genaeme.
Der arme was zewâre
erwahsen von dem hâre,
verwalken zuo der swarte,
an houbet und an barte:
ê was ez ze rehte reit,
nû ruozvar von der arbeit.
ê wâren im diu wangen
mit roete bevangen
mit gemischeter wîze
und veiz mit guotem vlîze,
nû swarz und in gewichen,
daz antlütze erblichen.
ê wâren im vür wâr
diu ougen gelph und klâr,
der munt ze vröuden gestalt
nû bleich und kalt,
diu ougen tief trüebe rôt,
als ez der mangel gebôt,
mit brâwen behangen
rûhen und langen;
ê grôz ze den liden allen
daz vleisch, nû zuo gevallen
unz an daz gebeine:
er was sô glîche kleine
an beinen und an armen,
ez möhte got erbarmen.
Dâ im diu îsenhalte lac
beidiu naht und tac,
dâ hete si im ob dem vuoze
daz vleisch harte unsuoze
unz an daz bein vernozzen,
sô daz si was begozzen
mit bluote zallen stunden
von den vrischen wunden.
daz was sîn swerendiu arbeit,
âne ander nôt die er leit.
ich gelîche in disen sachen,
als der ein lîlachen
über dorne spreite:
man möhte im sam gereite
allez sîn gebeine
grôz und kleine
haben gezalt durch sîne hût.
swie sêre der gotes trût
an dem lîbe waere
verwandelt von der swaere,
nû was der heilige geist
dar an gewesen sîn volleist
alsô ganzlichen
daz im niht was entwichen,
er enhaete sîn alten
kunst unz her behalten
von worten und von buochen.
die in dâ vuoren suochen,
als in die hâten gesehen,
als ich iu nû hân verjehen,
des lîbes alsô armen,
do begunde er in erbarmen
sô sêre, daz der ougen vlôz
regens wîs ir wât begôz.
si beswuoren in bî gote
und bî sînem gebote
daz er si wizzen lieze
ob er Grêgôrius hieze.
dô er sô tiure wart gemant,
dô tet er in bekant
daz erz Grêgôrius waere.
nû sageten si im diu maere,
warumbe si ûz waeren komen,
als ir ê habet vernomen,
als in des nahtes beiden
von gote wart bescheiden,
daz er in haete genant,
selbe erwelt und erkant
und ze rihtaere gesat
hie en erde an sîn selbes stat.
Als er die botschaft vernam,
wie nâhen ez sînem herzen kam!
dô sancte der gotes werde
daz houbet zuo der erde.
mit manigen trahen er sprach,
daz er si nie an gesach:
" sît ir Kristen liute,
sô êret got hiute
und gât vil drâte von mir,
wande ich der êren wol enbir
daz mir diu gnâde iht geschehe
daz ich iemen guoter ane sehe
mit sô süntlîchen ougen.
gote enist daz niht tougen:
mîn vleisch ist sô unreine
daz ich billich eine
belîbe unz an mînen tôt.
daz mir der êwigen nôt
diu sêle über werde,
daz koufe ich ûf der erde.
waere ich bî in hiute,
ez müesen guote liute
engelten mîner missetât,
sô hôhe sô mîn schulde stât.
sô möhte boum und gras
und swaz ie grüenes bî mir was
dorren von der grimme
mîner unreinen stimme
und von der unsüeze
mîner baren vüeze.
daz der süezen weter gruoz
dâ von diu werlt gestân muoz
und diu heimlîche linde
von regen und von winde
mir sint alsô gemeine
als ob ich waere reine,
daz der liehten sunnen schîn
sô diemüete geruochet sîn
daz er mich volleclichen an
schînet als einen man,
der gnâden waere mîn vleisch unwert.
daz ir mîn ze meister gert,
daz ist ein erdâhter spot.
ich hân umbe unsern hêrren got
verdienet leider verre baz
sînen zornlîchen haz
dan daz er an mich kêre
die gnâde und die êre
die ein bâbest haben sol.
man enbirt mîn ze Rôme wol:
iu waere ze mir niht wol geschehen.
muget ir doch mînen lîp sehen?
der ist sô ungenaeme,
den êren widerzaeme.
wart mir ie hêrren vuore kunt,
der ist vergezzen ze dirre stunt.
ich bin der liute ungewon,
den bin ich billichen von.
ir hêrren nemet selbe war,
mir sint verwandelt vil gar
der sin, der lîp und die site
die dem von rehte wonent mite
der grôzes gewaltes phlegen sol:
ich enzime ze bâbest niht wol.
vil saeligen liute,
nû lât mir daz hiute
ze einem heile sîn geschehen
daz ir mich hie habet gesehen
und geruochet iuch erbarmen
über mich vil armen
und gedenket mîn ze gote.
wir haben von sînem gebote,
swer umbe den sündaere bite,
dâ loese er sich selben mite.
nû ist zît daz wir uns scheiden:
waz vrumet iu daz beiden?
ir vreut an mir des tiuvels muot.
mîn kurzwîle ist alze guot.
ich bûwe hie zewâre
in dem sibenzehenden jâre,
daz ich nie menschen gesach.
ich vürhte, diu vröude und der gemach
diu ich mit rede mit iu hie hân,
ich müeze ir ze buoze stân
vor im der deheine missetât
ungerochen niene lât. "
Sus stuont er ûf und wolde dan.
do beswuoren in die zwêne man
alsô verre bî gote
und sînem vorhtlîchen gebote
daz er doch stille gesaz
und hôrte ir rede vürbaz.
nû buten si im beide
mit triwen und mit eide
der rede selhe sicherheit
diu im dâ was vür geleit
daz er si geloubete baz.
er sprach:" ich was ein vollez vaz
süntlîcher schanden,
dô ich mit disen banden
bestatet wart ûf disen stein,
diu ir hie sehent um mîniu bein.
diu ich hie trage mit sorgen.
dô wart alsus geborgen
der slüzzel dâ mit ich dar in
alsô vaste versperret bin:
der wart geworfen in den sê.
der in dar warf der sprach niht mê,
wan sô er in vünde,
sô waere ich âne sünde.
nû ist niemens sünde alsô grôz,
des gewalt die helle entslôz,
des gnâde ensî noch merre.
ob got unser hêrre
mîner manigen missetât
durch sînen trôst vergezzen hât
und ob ich reine worden bin,
des muoz er uns drin
ein rehtez wortzeichen geben
oder sich muoz mîn leben
ûf disem steine enden.
er muoz mir wider senden
den slüzzel dâ mit ich dâ bin
sus vaste beslozzen in
oder ich gerûmez niemer hie. "
Nû viel der vischaere an diu knie
mit manigen trahen vür in,
er sprach:" vil lieber hêrre, ich bin
der selbe sündige man
der sich verworhte dar an.
ich arme verlorne
ich emphie iuch mit zorne.
diz was diu wirtschaft die ich iu bôt:
ich gap iu schelten vür daz brôt,
ich schancte iu ze vlîze
mit manigem itewîze.
sus behielt ich iuch ennaht
mit unwirde und mit grôzem braht.
alsus bin ich worden alt
daz ich der sünde nie engalt.
ez ist der sêle noch gespart:
ich engenieze danne dirre vart
die ich her mit triwen hân getân,
sô sol ichs vol ze buoze stân.
darnâch volgte ich iwer bete,
wan daz ichz in hônschaft tete:
ich brâhte iuch ûf disen stein.
alsus beslôz ich iwer bein
und warf den slüzzel in den sê.
ich engedâhte an iuch niemer mê
unz gester mîn sündigiu hant
den slüzzel in einem vische vant.
daz sâhen die hêrren wol,
ob ichz mit in erziugen sol. "
Er entslôz die îsenhalten.
dô teilten die alten
mit im ir phäflîchiu kleit;
und als er an wart geleit,
dô vuorten si mit in dan
disen sündelôsen man
ab dem wilden steine.
nû was vil harte kleine
sînes armen lîbes maht.
nû beliben si die naht
mit dem vischaere.
des jâmer was vil swaere:
er suochte buoze und rât
umbe die grôzen missetât
die er vor an im begie,
do er in sô hoenlîche emphie.
nû wuosch diu grôze triwe
und diu ganze riuwe
und der ougen ünde
den vlecken sîner sünde,
daz im diu sêle genas.
Dannoch dô Grêgôrius was
in der sünden gewalt,
als iu dâ vor was gezalt,
dô er von sînem gewalte gie
und in der vischaere emphie
in sînem hûs sô swache
und in mit ungemache
des nahtes beriet,
morgen dô er danne schiet
und er der tavele vergaz:
die wîle er ûf dem steine saz,
sô gemuote in nie mêre
dehein dinc alsô sêre.
nû gedâhte er aber dar an
und mante den vischenden man
daz erz durch got taete,
ob er si vunden haete,
daz si im wider würde,
daz sîner sünden bürde
deste ringer waere.
dô sprach der vischaere:
" leider ich engesach si nie.
nû saget, wâ liezet ir si hie
oder wie vergâzet ir ir sus? "
" ich lie si "sprach Grêgôrius,
" in dem hiuselîne dâ ich slief.
dô man mir des morgens rief,
dô wart mîn angest swaere
daz ich versûmet waere:
ich erschrihte von slâfe und îlte iu nâch
und wart mir leider alsô gâch
daz ich der tavele vergaz. "
der vischaere sprach:" waz hülfe uns daz
ob wir si suochten? dâ si lît,
dâ ist si vûl vor maniger zît.
ouwê, lieber hêrre mîn,
jâ stuont daz selbe hiuselîn
nâch iu niht zwelf wochen
unz daz ez wart zebrochen:
ich hân ez allez verbrant,
beidiu dach und want.
ich truoc iu dô sô herten muot:
und waerez gewesen guot
vür wint oder vür regen,
ir enwaeret dâ inne niht gelegen.
dâ ê daz hiuselîn was,
dâ wahset nû unbederbe gras,
nezzelen und unkrût. "
Do siufte der gotes trût:
got er im sô helfen bat,
er enkaeme niemer von der stat,
ob er ir niht vunde.
nû giengen si zestunde
mit gabelen und mit rechen
und begunden nâher brechen
daz unkrût und den mist.
nû erzeigte der dâ gnaedic ist
an dem guoten Grêgôriô
ein vil grôzez zeichen dô,
wande er sîne tavel vant
als niuwe als si von sîner hant
vüere der si dâ worhte.
vröude und vorhte
heten die daz sâhen:
weinde si des jâhen,
diz waere ein saelic man.
dâ enlugen si niht an.
Dô des morgens ir vart
gegen Rôme erhaben wart,
dô sâhen si dicke under wegen
daz der gereite gotes segen
disses reinen mannes phlac
mit vlîze naht und tac.
si engeruorte ûf der reise
nie dehein wegevreise:
ir spîse erschôz in alsô wol
daz ir vaz ie wâren vol,
swie vil si drûz genâmen,
unz si ze Rôme kâmen.
Von einen gnâden ich iu sage.
vor der kunft drîer tage
dô wart ze Rôme ein michel schal:
sich begunden über al
die glocken selbe liuten
und kunten den liuten
daz ir rihtaere
schiere künftic waere.
dâ kôs wîp und man
sîne heilikeit wol an.
si vuoren gegen im sâ
engegen Equitâniâ
die drîe tageweide.
si hâten über heide
einen gotlîchen ruom:
si truogen ir heiltuom,
wüllîn und barvuoz.
er hôrte williclîchen gruoz
an sînem antvange
mit lobe und mit sange.
ez lâgen ûf der strâze
siechen âne mâze:
die kâmen dar ûf sînen trôst,
daz si würden erlôst.
der ernerte sîn segen
harte manigen under wegen.
swen er dâ beruorte,
dâ man in hin vuorte,
sîn guot wille oder sîn hant,
sîn wort oder sîn gewant,
der wart dâ zestunt
von sînem kumber gesunt.
Rôme diu maere
emphie ir rihtaere
mit lachendem muote.
daz kam ir zallem guote:
wande ez enwart dâ ze stat
nie bâbest gesat
der baz ein heilaere
der sêle wunden waere.
Er kunde wol ze rehte leben,
wan im diu mâze was gegeben
von des heiligen geistes lêre.
des rehten huote er sêre.
ez ist reht daz man behalte
diemüete in gewalte
dâ genesent die armen mite
und sol doch vrävellîche site
durch die vorhte erzeigen
und die mit rehte neigen
die wider dem rehten sint.
ob aber ein des tiuvels kint
durch die stôle niene tuo,
dâ hoeret danne gewalt zuo.
des sint diu zwei gerihte guot:
si lêrent reht, slahent hôhen muot.
man sol dem sündaere
ringen sîne swaere
mit senfter buoze,
daz im diu riuwe suoze.
daz reht ist alsô swaere,
swer dem sündaere
ze vaste wil nâch jagen,
daz enmac der lîp niht wol vertragen.
ob er gnâde suochen wil,
gît man im gâhes buoze vil,
vil lîhte ein man dâ von verzaget,
daz er sich aber gote entsaget
und wirt wider des tiuvels kneht.
dâ von gât gnâde vür daz reht.
sus kunde er rehte mâze geben
über geistlîchez leben,
dâ mite der sündaere genas
und der guote staete was.
von sîner starken lêre
sô wuohs diu gotes êre
vil harte starclîche
in Roemischem rîche.
Sîn muoter, sîn base, sîn wîp
diu driu heten einen lîp,
dô si in Equitâniam
von dem bâbest vernam
daz er sô gar waere
ein trôst der sündaere,
dô suochte si in durch rât
umbe ir houbetmissetât,
daz si der sünden bürde
von im entladen würde.
und dô si in gesach
und im ir bîhte vor gesprach,
nû was dem guoten wîbe
von des bâbestes lîbe
ein unkundez maere
daz er ir sun waere;
ouch hete si an sich geleit
die riuwe und die arbeit,
sît si sich schieden beide,
daz ir der lîp von leide
entwichen was begarwe
an krefte und an varwe,
daz er ir niht erkande
unz si sich im nande
und daz lant Equitâniam.
dô er ir bîhte vernam,
dô enbejach si im anders niht
niwan der selben geschiht
diu im ouch ê was kunt.
dô erkande er zestunt
daz si sîn muoter waere.
der guote und der gewaere
der vreute sich ze gote,
daz si sînem gebote
alsô verre under lac:
wande er sach wol daz si phlac
riuwe und rehter buoze.
mit williclîchem gruoze
emphie er sîne muoter dô
und was des herzenlichen vrô
daz im diu Saelde geschach
daz er si vor ir ende sach
und daz er si alten
muose behalten
und geistlîchen rât geben
über sêle und über leben.
Dannoch was ir daz unkunt,
gesach si in ie vor der stunt.
mit listen sprach er dô zuo ir:
" vrouwe, durch got saget mir,
habet ir sît iht vernomen
war iwer sun sî komen,
weder er sî lebende oder tôt? "
do ersiufte si, des gie ir nôt.
si sprach:" hêrre, nein ich.
ich weiz wol, er hât an sich
von riuwen selhe nôt geleit,
ich enverneme es rehte wârheit,
son geloube ich niht daz er noch lebe. "
er sprach:" ob daz von gotes gebe
iemer möhte geschehen
daz man in iuch lieze sehen,
nû saget wie: getriuwet ir doch
ob ir in erkandet noch? "
si sprach:" mich entriege mîn sin,
ich erkande in wol, und saehe ich in. "
Er sprach:" nû saget des ich iuch bite,
weder waere iu dâ mite
liep oder leit geschehen,
ob ir in müeset sehen? "
si sprach:" ir muget wol nemen war,
ich hân mich bewegen gar
lîbes und guotes,
vröuden und muotes
gelîch einem armen wîbe:
mir enmöhte ze disem lîbe
dehein vröude mê geschehen
niwan diu, müese ich in sehen. "
Er sprach:" sô gehabet iuch wol,
wande ich iu vröude künden sol.
ez ist unlanc daz ich in sach
und daz er mir bî gote jach
daz er deheinen vriunt haete
ze triwen und ze staete
liebern danne iwern lîp. "
" gnâde, hêrre, "sprach daz wîp,
" lebet er noch? "" jâ er. "" nû wie? "
" er gehabet sich wol und ist hie. "
" mac ich in gesehen, hêrre? "
" jâ, wol: er ist unverre. "
" hêrre, sô lât mich in sehen. "
" vrouwe, daz mac wol geschehen:
sît daz ir in sehen welt,
sô ist unnôt daz ir des twelt.
vil liebiu muoter, sehet mich an:
ich bin iwer sun und was iwer man.
swie grôz und swie swaere
mîner sünden last waere,
des hât nû got vergezzen
und hân alsus besezzen
disen gewalt von gote.
ez kam von sînem gebote
daz ich her wart erwelt:
alsus hân ich im geselt
beidiu sêle und lîp. "
Sus wart daz gnâdelôse wîp
ergetzet ir leides gar.
got samente si wunderlichen dar
ze vröuden in beiden.
sus wâren si ungescheiden
unz an den gemeinen tôt.
als ir Grêgôrius gebôt
und ir ze büezenne riet,
dô er von ir lande schiet,
mit lîbe und mit guote,
mit beitendem muote,
daz hâte si geleistet gar
sô daz ir niht dar an war.
swaz si ouch jâre sît vertriben
sît si ze Rôme ensamt beliben,
diu wâren in beiden
ze gote alsô bescheiden
daz si nû iemer mêre sint
zwei ûz erweltiu gotes kint.
ouch erwarp er sînem vater daz
daz er den stuol mit im besaz
dem niemer vröude zegât:
wol im der in besezzen hât.
Bî disen guoten maeren
von disen sündaeren,
wie si nâch grôzer schulde
erwurben gotes hulde,
dâ ensol niemer an
dehein sündiger man
genemen boesez bilde,
sî er gote wilde,
daz er iht gedenke alsô:
" nû wis du vrävel und vrô:
wie soldestû verwâzen wesen?
sît daz dise sint genesen
nâch ir grôzen meintât,
sô wirt dîn alse guot rât;
und ist daz ich genesen sol,
sô genise ich alsô wol. "
swen des der tiuvel schündet
daz er ûf den trôst sündet,
den hât er überwunden
und in sînen gewalt gebunden:
und ist joch sîn sünde kranc,
sô kumet der selbe gedanc
mit tûsentvalter missetât
und wirt sîn niemer mêre rât.
dâ sol der sündige man
ein saelic bilde nemen an,
swie vil er gesündet hât,
daz sîn doch wirt guot rât,
ob er die riuwe begât
und rehte buoze bestât.
Hartman, der sîn arbeit
an diz buoch hât geleit
gote und iu ze minnen
der gert dar an gewinnen
daz ir im lât gevallen
ze lône von in allen
die ez hoeren oder lesen
daz si im bittende wesen
daz im diu Saelde beschehe
daz er iuch noch gesehe
in dem himelrîche.
des sendet alle gelîche
disen guoten sündaere
ze boten um unser swaere,
daz wir in disem ellende
ein alsô genislich ende
nemen als si dâ nâmen.
des gestiure uns got. âmen.
