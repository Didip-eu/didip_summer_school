Daz ich iu sage, daz ist wâr.
ez wuohs ein heiden zwelef jâr
ze schaden manegem manne.
dô der ze sînen tagen kam,
der lânde er vil an sich gewan.
des reit er ie von danne
gein eime gebirge in einen tan
erwerben prîs unde êre.
mit im riten ahtzec man:
der was minre noch mêre.
sî wâren alle küene degen
unde heten liehten harnesch an
unde dâ bî strîtes sich erwegen.
Er reit gein tirol al zehant.
er stifte roup, mort unde brant
in der küneginne lânde:
er het ir al ir vriunt benomen.
daz maer was vür den berner komen
unde ouch vür hiltebrande.
her hiltebrant mit zühten sprach
 <hât ir diu künegîn lîden,
wir müezen dulden ungemach
darumbe in herten strîten
vil snelleclîche an dirre stunt.
mîn hêrre unde ich müezen dar:
sô wirt uns âventiure kunt .>
Der heiden was unmâzen starc.
bezzer vil wan tûsent marc
sô was sîn harnesch reine.
sîn ros daz was unmâzen guot
 (ez lief reht als ein schîbe tuot
über stocke unde über steine,
sô er in die wilde reit),
sîn harnesch lieht unde veste,
moerdeclîchen daz er streit.
er wolte oht sîn der beste:
des brâhte er manegen man in nôt.
swer im dâ wolte widerstân,
den sluoc er endelîchen tôt.
Der heiden der was hôchgemuot.
er hete ein swert unmâzen guot:
der knopf unde daz gehelze
von alsô klârem golde was;
lûter als ein spiegelglas
glizzen im die velze.
sîn helm von klârem golde schein,
sô er reit in die wilde;
dar an lac manec edel stein
verwürket in diu bilde.
dâ zuo vuorte er einen schilt,
dar an von rôtem golde was
gestrîchen manec edel wilt.
Sîn brünje alsô herte was
von klârem stahel, als ich las,
sî eime keiser zaeme
ze tragen wol in sînre nôt.
er waer verdecket vür den tôt,
unde obe ez alsô kaeme
daz er in strîte müeste sîn.
die ringe wâren veste:
reht als sî waeren rôtguldîn,
gâben sî ir gleste.
swanne der heidenische man
sîn harnesch an geleite,
von im erliuhtet was der tan.
Swann er alsô ze strîte reit,
sô wol im stuont sîn wâfenkleit
in ritterlîchem prîse.
er vuorte ein sper wîz unde rein,
daz was lûter von helfenbein:
drin in vil süezer wîse
ein nachtegal sô lûte sanc,
swann erz vuort an der hende,
dazz in dem walde suoze erklânc
unde in der steines wende.
ir stimme diu gap süezen dôn,
wan sî mit grôzen listen was
in daz sper verwürket schôn.
Innen des der berner saz
bî schoenen vrouwen, dâ er az.
er wart gevrâget sêre
von zarten vrouwen an der stunt.
sî sprâchen < hêrre, tuont uns kunt:
wizzt ir iht vremder maere?
ist iu iht âventiure beschehen,
die weln wir hoeren gerne.
der wârheit sülnt ir uns verjehen .>
der edel voit von berne
ûz der mâzen sêre erschrac:
er weste umb âventiure niht,
swie nâhez sîme herzen lac.
Der berner wart gar schamerôt,
er leit an sîme herzen nôt,
daz im kein âventiure
bî sînen zîten was bekant.
er gedâhte an meister hiltebrant,
 <der sol mir geben stiure .>
urloup er zuo den vrouwen nam,
er kunde in niht gesagen;
ze hiltebrande er dô kam,
dem begunde er sêre klagen
 <die vrouwen hânt gevrâget sêr
mich nâch dingen, der ich niht weiz:
daz lît mir an dem herzen swer .>
Der alte meister hiltebrant
nam den jungen bî der hant
unde vuorte in an ein ende.
er sprach < vil lieber hêrre mîn,
wie lânge welnt ir heime sîn?
ich sterbe oder ich erwende
vil griwelîche grôze klage,
diu ist in iwerm lânde.
vernement reht waz ich iu sage:
wir hân sîn iemer schande,
daz man sus wüestet unser lânt.
wol ûf, lâzent uns rîten dar,
sô wirt uns âventiure erkant .>
Dô sprach der junge dieterich
 <her hiltebrant, mîn vater mich
iuch hiez alsô ziehen,
biz daz ich wurde ein kreftec man.
nû grîfentz ritterlîchen an:
ich enwil kein sturmen vliehen.
wir wellen zuo der künegîn
unde mit den heiden strîten.
des süllen wir wol sicher sîn,
wir müezen durch sî lîden
arbeit: diu gât uns dâ in hant.
wol ûf, unde lâzent uns zuo ir dar:
wir süllen vrîgen ir daz lânt .>
Her hiltebrant dô niht enlie,
mit sînem hêrren er dô gienc
in einen palast rîche,
den er vil schône gezieret vant.
dô sprach der alte hiltebrant
zuo hern dieterîche
 <wem enpfelht ir iwer lânt,
die stat unde ouch die veste?>
er sprach < getriwer hiltebrant,
dîn rât was ie der beste:
rât swie dich selben dunke guot .>
dô sprach der alte hiltebrant
 <hêrre, sô habent hôhen muot .>
Dô schuof der alte hiltebrant
daz vil schiere wart besant
ein burger êren rîche:
der was geboren von meilân
unde was von art ein edel man.
daz wizzent sicherlîche.
er kam dâ er sî beide vant.
dô sprach der êre ein kerne
 <iu sî enpfolhen an iur hant
diu guote stat ze berne,
dar zuo die bürge unde ouch daz lânt,
daz irn mit triwe wesent bî .>
 <hêrre, des sî mîn triwe iur pfant .>
Her hiltebrant bereite sich
unde ouch sîn hêrre her dietrich
in stahelringe veste.
sô liehtiu wâfenkleider an
legten dise zwêne man:
gegen der sunnen gleste
gap ir harnesch liehten schîn.
er sprach zem bernaere
 <herzelieber hêrre mîn,
lâzent iu niht wesen swaere:
iu gât nû âventiure in hant
vil snelleclîche an dirre vart .>
von dannân schieden sî zehant.
Ez reit ûz berne, alsô manz seit,
durch sînes lîbes degenheit
her dieterîch von berne,
mit im sîn meister hiltebrant,
der sich noch nie von im gewant:
daz mugent ir hoeren gerne.
er pflac sîn schône zaller zît,
er kunde im wol gerâten.
durch in sô vaht er manegen strît,
als ie die besten tâten.
an sîme râte im wol gelânc:
durch in sô sluoc er manegen tôt
unde vil des lândes hêrren twanc.
Eins morgens vrüeje daz geschach,
daz mans ûz berne rîten sach.
dô sprach ein burgaere
 <sagt an, hêrre, wâ welnt ir hin?
oder war stât iu der sin?
bescheident mich der maere.
ir sint verwâfent vür den tôt
mit stahel unde ouch mit îsen:
welnt ir in keiner slahte nôt?
des sülnt ir mich bewîsen.
hânt ir ez iuch einec an genomen?
sô lâze iu got gelingen wol
unde schiere gesunt her wider komen.
Oder tuot iu mîner helfe iht nôt?
mit iu sô var ich in den tôt,
vil edeler bernaere.
ich hân noch eine brünje starc,
diu koste vierdhalp hundert marc:
die ringe die sint swaere.
dâ bî sô lît ein helm vil guot.
mein schilt von lieht gesteine
mîn swert daz gît mir hôhen muot:
dast lûter unde reine.
ir vüert mich mit iu ûf den plân:
ahtzehen hundert rîter guot
die müezen mîn dâ schaden hân .>
Aber sprach der burger unverzaget
 <mir ist vil von iu gesaget
unde von meister hiltebrande
wie daz ir ie die besten sît:
ir slahent tiefe wunden wît
vil gar ân alle schande.
bî den sô waere ich rehte wol,
vil edeler bernaere,
unde ist ez deich belîben sol,
daz ist mîns herzen swaere,
unde sol ich dise reise lâzen:
nein, trûtherre mîn, her dieterîch,
ir vüert mich mit iu ûf den plân .>
Des antwurte im her hiltebrant.
er sprach < wir wellen beide sant
durch âventiure rîten.
mîn hêrre ist lânge hie gelegen
unde hât gemaches vil gepflegen:
er muoz mit wurmen strîten.
ez zimt niht lândes hêrren wol
diu klage in ir lânde.
swenn er bî vrouwen sitzen sol,
er hât sîn iemer schande,
daz er in des niht kan verjehen
daz im bî allen sînen tagen
dehein âventiure sî geschehen .>
Nû nâmens urloup unde riten.
die rehten strâze sî vermiten
unde îlten gein dem walde
unde gegen eim gebirge hôch,
daz sich ûf gein den lüften zôch:
dar trabten sî vil balde.
her hiltebrant hât ê vernomen
ein wildez waltgevelle:
dar wolde er unde sîn hêrre komen.
swer ez nû hoeren welle,
dem seit diu âventiure daz
daz der walt gewurme vol
unde vil der hêrren drinne was.
Alsô sî kômen in den walt,
sî sâhen manegen brunnen kalt
ûz herten velsen dringen,
bluomen lachen durch daz gras
 (der kurzer, dirre lenger was),
dar zuo die vogel singen,
galânder unde die nachtegal
in süezen senften dône,
daz es wider ein ander hal:
oben in des waldes trône
lützel iender was ein zwî,
der einer kleinen stunde
vogelsanges blibe vrî.
Her dieterîch von berne sprach
 <sô wilde gebirge ich nie gesach
noch ouch sô hôhe lîten.
ist daz âventiure genant?
sprechent, meister hiltebrant.
sol ich mit wurmen strîten,
sô lêre ich daz ich niht enkan
unde selten hân begunnen.
durch got, wie sol manz vâhen an?
diu kunst ist mir zerrunnen .>
 <sô enblândent ir ez den armen starc
unde wizzent daz in solher nôt
in helden sich manheit nie verbarc .>
Ein stimme hôrte er hiltebrant,
diu was in beiden unbekant:
ob sî von menschen gienge
oder von eines wurmes munt,
daz was in beiden gar unkunt,
unde obe den ieman vienge.
der galm in daz gebirge erdôz,
in walt unde ûf gevilde
ieze kleine unde danne grôz.
diu stimme dûhtes wilde,
wan sî ir niht mê heten vernomen.
 <wir sîn> sprach meister hiltebrant
 <êrst ûf die rehten strâze komen.
Hie beitent mîn, her dieterich:
ich ervar iu sicherlich
diu rehten maere balde,
hêrre, unde lâzent iuch vinden hie .>
alsus er den von berne lie
unde îlte gein dem walde:
wiez umb die stimme waere getân,
diu wunder wolde er schouwen.
dô sach er beime boume stân
die aller schoensten vrouwen,
die er mit ougen ie gesach.
sî schrei, dazz in diu wolken hal,
ir leit unde ouch ir ungemach.
Als er die kiuschen reinen vant,
dô erbeizte er nider ûf daz lânt
unde vrâgte waz ir waere.
 <juncvrouwe, wer hât iu getân?
mac ez ieman understân,
die iwer grôzen swaere,
diu nâhe mir ze herzen gât?
moeht ich iu die volenden?
sît iwer lîp in sorgen stât
bî dirre steines wende,
von wem duldent ir dise nôt?
klagent ir mirs, ich rihtes iu.
oder ich gelige darumbe tôt .>
Sî sprach < diz lânt ist hêrren vol:
wan ich grôzen kumber dol,
wie solde ich baz gebâren?
mîn vrouwe ist von hôher art,
daz noch schoener nie enwart
bî uns in hundert jâren.
vor künegen sî die krône truoc,
vor keisern unde ir kunne.
sî hât ouch leides von mir gnuoc:
des ist vil kranc mîn wunne,
daz mir durch ritterlîche tât
noch durch alliu werden wîp
sô lützel ieman bî gestât.
sehent ir, hêrre, jenen berc?
dâ dicke jaemerlîchiu werc
sint gewürket inne
von eime heidenischen man,
den strîtes nieman tar bestân:
den vliehent, hânt ir sinne,
welnt ir belîben sorgen vrî,
mit swerten unverhouwen.
sô merkent wie der sachen sî
von mîner juncvrouwen.
diu hât mich vür den berc gegeben:
mit mir sô vristet sî ein jâr
ir lîp unde ir werdez leben.
Alsô ist ez umb sî gewant:
ir vater dienten disiu lânt,
die wîle er lebte, in êren.
er saz in eime berge hol:
er bôt ez küenen gesten wol.
diu vröud wil sich verkêren:
ein wîser, der ein heiden ist,
mit maneger leige sachen
er erdenket manegen list
wie er minre müge gemachen
mîner juncvrouwen werdekeit:
ir geslehte hât er tôt
biz an ir einic lîp geleit.
Alsus ir hêrschaft undergât.
den zins, den sî von bergen hât,
den nimet er alliu jâre.
dar zuo muoz sî ein maget geben:
ze jungest gât ez ir anz leben.
geloubent mir daz zwâre:
swan der vride ist dâ hin,
ein horn er denne erschellet.
ein lôz daz werfents under in:
ûf swen oht daz gevellet,
den antwurt man in den tôt.
des siht man dicke missevar
wengelîn unde mundel rôt .>
Er sprach < juncvrouwe, wer ist der?>
sî sprach < er kumet balde her.
wellent ir sîn hie bîten,
daz endunket mich niht guot.
er ist vor schaden wol behuot:
lâzent mit im iwer strîten .>
 <durch daz enwil ich niht verzagen,>
sprach hiltebrant der wîse.
 <ich kan iu anders niht gesagen.
ich dunke iuch nû sô grîse:
ich hân mich maneges erwert,
der über mich ein elle gienc,
dem schade was von mir beschert .>
Sî sprach < waere er einec, wizzent daz,
iu gelunge lîhte deste baz.
er vert mit ahzec mannen,
die alle küene sint als er,
beidiu mit schilte unde ouch mit sper:
in bergen unde in tannen
mac nieman vor in genesen,
des sî sich underwindent:
sî wellen gar der tiwel wesen.
swens ûf der strâzen vindent,
der hât den lîp von in verlorn:
des bin ich gotes armiu maget
ze handen leider in geborn.
Sîn brünje unde ouch sîn sarwât
dem helde lobelîchen stât
ze prîse an sîme lîbe.
sô vüeret er under im ein pfert,
daz ist wol tûsent marke wert:
daz trîbet als ein schîbe,
durch welde unde durch geriute her .>
daz seite sî hiltbranden.
 <er vüeret ein armgrôzez sper
der helt ze sînen handen,
daz in dem walde liehte erschein.
ich prüev daz in dem schafte lige
verborgen manec edel stein.
Êst umb daz sper alsus gewant
daz dâ lît nidene bî der hant
ein liehter jâchant inne,
dar zuo ein rôt karfunkelstein,
der in dem walde liehte erschein;
ich prüeve in mîme sinne,
swâ er des nachtes vüere hin,
daz er dâ von gesaehe.
in êrent alliu vögelîn,
diu müezen sich im naehen:
swâ sî bî im möhten sîn,
sî heten alle liehtes gnuoc
von sînes speres widerschîn.
Ez ist mit golde wol berant
von nidenân biz ûf die hant
unde obenân ûz die lenge.
daz sper daz vuorte ein heidenîn
 (vrouw sebel hiez diu künegîn)
durch manec wilt gedrenge.
nû vüeret er den selben ast
gein iu, her hiltebrande.
er gît von golde liehten glast,
sîn kraft daz sper erkande.
oben ûf dem spere singt
von zouberliste ein nachtegal,
dazz in dem walde lûte erklingt.
Sîn wâfenroc der ist sô guot,
daz er wol ahzec marke tuot,
von arâbîneme golde.
er ist mit sîden wol durchnât:
manc rîlich borte dar ûf stât,
daz nie kein keiser solde
vüeren alsô rîche wât
als dâ der heiden vüeret,
diu sîme lîbe wol an stât.
swâ er die este rüeret,
daz erklinget unde gît liehten schîn:
swâ er des waldes hin gerît,
dâ êrnt in alliu vögelîn.
Dâ vüert der helt ein niwen schilt,
der ist mit golde wol durchzilt,
staete unde dâ bî veste.
der schilt ist unmâzen guot,
daz noch nie kein swert gewuot
durch sînes ortes este:
sîn rende sint im wol beslagen,
mit golde wol durchworhte.
swer in ze noeten solde tragen,
der hete kleine vorhte.
der schilt ist ûzermâzen breit,
den vüert der selbe sarrazîn:
daz sî iu, helt, vor geseit.
Sô vüert der helt ein niwen helm,
der liuht durch nebel unde durch melm
gegen der spilenden sunne.
dâ inne lît ein hiltegrîn:
der gît von golde liehten schîn.
wer gesach ie klârer wunne
als der heiden durch den walt
an sîme lîbe vüeret?
sîn gezierde ist manecvalt.
swâ er die este rüeret,
daz erklinget als ein glocke tuot,
die man des nachtes schellen hoert
hin über des wilden meres vluot.
Sô vüert der helt ein vil guot swert.
daz kam ûz einem berge wert
von einer küneginne.
daz ist ouch unmâzen guot:
ez wart gehert in drachen bluot.
ich prüeve in mîme sinne
daz dar ûf gewürket was
der knopf unde daz gehelze
lûter als ein spiegelglas:
sô wârn im sîne velze
mit buochstaben durchgraben guot.
daz vüert der selbe sarrazîn:
er ist vor schaden wol behuot .>
Ein horn erhôrt diu reine maget
 (sî wart an vröuden gar verzaget)
in daz gebirge erdiezen.
lûte ez in die lüfte hal:
dar nâch erdôz dâ berc unde tal.
ez mohtes wol verdriezen.
sî sprach < hêrre, swer ir sît,
sô îlent von dem walde.
mîn tôt mir leider nâhe lît,
dâ kumet der heiden balde.
sô kan mir niht von iu geschehen,
wan daz ir mînen grimmen tôt
leider müezent an gesehen .>
Er sprach < ich hân michs an genomen:
sît ich zuo iu her bin komen,
sô muoz ich im belîben.
ich mac iuch machen sorgen vrî:
waer er noch sterker wan sîn drî,
wil mir der saelden schîbe
gân als sî dicke hât getân,
sô mac uns wol gelingen.
juncvrouwe, wir süln ez an den lâzen
der uns kan helfe bringen
unde durch uns leit den grimmen tôt:
den rüefent an, der hât die kraft
daz er uns hilfet ûzer nôt .>
Sî sprach < nû helfe mir der krist,
der alles des gewaltec ist,
dem name niht wart genennet,
der himel unde erde unde mich geschuof:
der erhoere hiute mînen ruof,
daz mir sîn helfe erkennet
werde . des bedarf ich wol
unde ouch der megede reine,
an der nieman verzagen sol,
die ich mit triwen meine:
diu entslieze mir der sorgen bant,
daz ir dem heiden an gesigent .>
 <des wünsche ich> sprach her hildebrant.
Er sprach < waer uns der nâhe bî,
von dem wir stüenden sorgen vrî,
her dieterîch von berne,
daz er den kumber mit uns lite
unde hie durch schoene vrouwen strite!
er taete ez lîhte gerne,
wist er diu maere als ich sî weiz.
ich solde nâch im rîten,
er vüere her in disen kreiz,
unde liez in durch vrouwen strîten,
wan daz diu vart iu wurd ze lânc:
verlürent ir hinder mir daz leben,
wes seite man mir danne danc?>
Diu maget was von herzen vrô.
in ir sinne gedâhtes dô
 <dîn trûren wil sich brechen.
ob im sîn heil unebene gât
unde er gelückes niht enhât,
wil got daz an dir rechen?
ob im der tôt hie nâhen wil,
seht des mac ich niht walten,
oder mir mînes endes zil.
wil er, sô mac ich alten
mit iu noch vil manege zît
unde mit der reinen vrouwen mîn,
an der vil hôher vröuden lît .>
Belîbens er sich dô verwac.
der heiden wilder verte pflac
gein der megede reine
verwâfent keiserlîchen her:
er vuorte ein armgrôzez sper.
er wândes vinden eine:
dô hete sich ir an genomen
ein meister aller zühte.
dô sî sach den heiden komen,
dô pflac sî zime vlühte
unde rief ir kempfen an.
sî sprach < herr, ich hân mich an got
beidiu unde an iuch gelân .>
Her hildebrant der gurte baz
sîn ros: er balde drûf gesaz:
den helm begunde er binden
durch nôt, daz er im ebene stuont.
er tete alsam die kempfen tuont,
die man siht niht erwinden.
 <juncvrouwe, lângent mir daz sper
unde beit mîn bî der buochen:
iur widersache kumet dort her,
mîn heil wil ich versuochen .>
sîn ros er sprengen dô began:
der wîse balde ansihtec wart
den starken heidenischen man.
Der hete hinder im verlân
die im wâren undertân
......dâ von ern alterseine vant
vil gar ân al die sîne.
ir ros wihenten durch den walt
ir vorhtberlîche stimme
durch rûhe stîgen manecvalt.
mit michelme grimme
in der heiden starc enpfienc.
 <got danke iu> sprach her hildebrant:
alsus ir beider gruoz ergienc.
Der heiden zorneclîchen sprach,
dô er hern hildebranden sach
sô rehte wol bereitet
in silberwîzer brünje guot.
er sprach < hêrre, wes hânt ir muot?
wer hât iuch her geleitet,
daz ir sô vrevelîch den walt
mir verwâfent bûwent?
des maneger ê von mir engalt:
des selben mir getrûwent.
hât iuch ieman her gesant
mir ze schaden in disen walt,
dez weret mîn volcvridendiu hant .>
Des antwurte im der wîse dô.
er sprach < durch keiner slahte drô
sô lâze ich dise reise.
hie hât ein juncvrouw mich gebeten,
ze eime kempfen ûz erjeten.
waer noch sterker disiu vreise,
die ich durch sî dulden muoz,
ich vind dann an ir güete.
wurd ir des lebens von iu buoz
 (dâ vor sî got behüete!),
daz waere ein unbescheidenheit,
lâzent ir sî niht geniezen mîn,
swâ man daz vrouwen von iu seit .>
Der heiden sprach dô wider in
 <wellent ir wizzen wer ich bin?
ein kempfe dirre lânde.
der wârheit muoz mir maneger jehen,
die mich in sturmen hânt gesehen.
ich hete sîn iemer schande,
sold ich durch keine vorhte lâzen
ouwen, berge, lîten.
welnt ir der megede bî gestân,
sô müezt ir mit mir strîten.
sî iwer niht geniezen kan,
unde den sî dâ nennet krist
unde die im al sint undertân .>
 <waz hêrren welnt ir danne sîn,
welnt ir sî gotes unde ouch mîn
niht geniezen lâzen?
wolde sich sîn got nemen an,
swaz ir gewaltes möhtent hân,
des müestent ir iuch mâzen.
swie schulthaft sî iu geben sî
an unverdienten dingen,
ich hilfe ir, waeren iwer drî,
unde vröuwe mich der dinge
daz sî nâch der gebildet ist,
diu manegem hilfet ûzer nôt,
die muoter nennet jêsu krist.
Durch die sî iu widerseit .>
der heiden sprach < ich bin bereit .>
sî hielten ûf ein herte:
sî schûhten graben noch daz mos,
zesamene sprancten sî diu ros:
vil starc wart ir geverte.
ahî wie sî die scharpfen sporn
sluogen zuo den sîten!
zesamene twanc sir beider zorn:
vil kreftec wart ir rîten.
ze kleinen sprîzen sach man drumen
ir beider sper: mit herter just
wâren sî ûf einander kumen.
Si erbeizten von den rossen nider,
ietwedere saste sich dâ wider
wie er den andern twunge.
der wîse bedenken dô began
wie er im möhte gesigen an
unde im an im gelunge.
swaz er von gote ie gewan
wîsheit oder witze,
dâ mite lief er den heiden an
unde brâhten in ein hitze,
des er ê was ungewent:
drîvalt erz an dem alten vant,
dar nâch im ie sîn herze sent.
Under zwêne schilte sî sich bugen,
zwei scharfe swert sî dô erzugen:
si begunden vaste houwen.
swaz des liehten pfellers was,
der viel ze stucken ûf daz gras.
dô möht man wunder schouwen:
man sach ûz herten helmen varen
daz viur ze berge ûf drâte.
enweder wolde den andern sparen:
sî hetenz alsô gerâten.
der heiden hern hiltbrande sluoc
eine wunde lânc unde tief:
dâ von hete er kumbers gnuoc.
Der heidn ein wâfen ûf in treip,
daz vil lützel ganz beleip
des schiltes hern hiltbrande.
wart ie kein tier entworfen dar,
daz wart verhouwen alsô gar
daz man sîn niht erkande;
oder hetez ein meisterlîchiu hant
mit benseln dran gestrîchen,
die varwe man verloschen vant,
von slegen gar verblichen.
ir gelpfer glânz der wart verlorn.
dâ zuo twanc sî ir beider kraft
unde ouch ir engestlîcher zorn.
Ez getörste ein zagehaftec man
niemer mê gesehen an
daz vehten, daz sî tâten.
von ir swerten rouch ein tunst:
daz lêrte ir ritterlîchiu kunst.
sî heten sich berâten
wie vür daz leben der grimme tôt
ir bêder bürge wurde.
sî swanten gras unde bluomen rôt.
ein überlestec burde
wart hildebrant dem sarrazîn,
doch lie der ungevorhten man
dem alten ellen werden schîn.
Ir slege erhullen in den walt,
dâ von berc unde tal erschalt,
unde vil der stolzen meide
gâhten durch wunder vür den berc.
mit in giengen vrouwen unde getwerc
unde wârn in grôzem leide:
umbe die wunneclîchen maget
hetens vil jâmerunge,
an vrouden wâren sî verzaget.
welhem under in zwein gelunge?
dem heiden wart erweret diu maget,
daz ir gewaltes niht geschach:
daz maere den vrouwen wart gesaget.
Sî heten vür die steines want
ein endelîch getwerc gesant:
ez nam maere in kurzer lenge.
daz kam dâ sî beide striten
unde kumber umb die maget liten
die wilde wîte unde enge.
ez sach den alten hiltebrant
sô ritterlîch gebâren,
dâ von der megede ir sorge verswant,
die sî vor menegen jâren
hât ûf den einen tac getragen.
sî sprach < mîn sorge ist gar dâ hin:
getwerc, daz solt den vrouwen sagen.
Dirre werde helt vihtet durch mich.
getwerc, nû hebe von hinnen dich
unde sage den vrouwen maere,
ich trûwe daz ich sî genesen,
unde heiz sî hôhes muotes wesen,
zergangen ist mîn swaere,
unde dazs ir valwen löckel reit
hinder diu ôren strîchen,
dar ûfe krenzel sîn bereit,
unde dazs ir mundel blîchen
niht lâzen unde ir wengel rôt.
dirre werde helt wil schirm unde schilt
mir unde ir sîn vür den tôt .>
Daz getwerc von dannen gienc,
einen stîc ez âne vienc
gein eime holen steine.
dâ saz diu küneginne obe
gekleit nâch keiserlîchem lobe,
sî unde ir megede reine.
dô sî sâhen komen daz getwerc,
sî vrâgten ez der maere,
unde îlten zime vür den berc,
waz in dem walde waere.
daz getwerc mit zühten sprach
 <vrouwe, mit strîte ein ende hât
unser leit unde ungemach .>
Des antwurte im diu künegîn
 <es waere zît, unde möhte ez sîn,
daz got dar an gedaehte
daz er mich tiure erarnet hât
unde daz ich bin sîn hantgetât,
unde mich von sorgen braehte
unde mir sîne ritterschaft
an den ungetouften sante.
ob iender hêrre hete kraft,
daz er mir sorge swante
unde mir vrî taete disen walt,
der vund noch manegen rôten munt
under uns ze vröuden wol gestalt .>
Diu rede mit klage under in beleip.
her hiltebrant den heiden treip,
daz ez die vrouwen hôrten,
an ein geriute, daz was wît,
daz sunder vor dem berge lît.
ir slege die vogel stôrten,
daz sî von den boumen vlugen
unde gesanges gar vergâzen
unde sich ûf hôher vaste zugen
unde dâ mit hûse sâzen.
von grüeme loube was ir dach:
ob iender rouch von swerten gienc,
der tete in dâ kein ungemach.
In zorne sprach her hiltebrant
 <waer dem von bern mîn strît bekant,
er möhte sîn wol spotten,
daz ein einec sarrazîn
sich hât erwert sô lânge mîn,
unde ich in ganzen rotten
eine hieze gesigen an.
vürwâr daz ist ein wunder:
ich muoz sîn ungespottet lâzen.
ich weiz wol, unde bevunder
daz sich mîn weret ein einec man,
ich müeste sîn an mînen tôt
unde maneges ungespottet lâzen .>
Sî liefen aber einander an.
dô wart ez baz dann ê getân,
die ringe sach man rîsen:
von ir swerten daz geschach.
wie vil der starken nieten brach
von stahel unde ouch von îsen!
des heiden brünje began sich lâzen
durch vreisen allenthalben.
kein meister sî geheilen kan
mit meizel noch mit salben:
die gânt nâch sînen slegen niht.
 <dir helfe denne trevîant,
kein leit mir nû von dir geschiht .>
Der heiden sprach dô < mahemet,
getete ich ie durch dich gebet,
des lâ mich nû geniezen.
Appollo unde ouch trevîant,
der vierde ist jupiter genant,
ez möhte iuch wol verdriezen,
daz ein einec kristenman
sol krenken disen gelouben,
unde ir des niht welnt understân
unde mich lâzent lebens berouben.
sô tuont ir rehte alsam ein man,
der gerne vliuset daz er hât,
unde des niht wil understân.
Ich hân ûf iuch vil kleinen trôst.
wurd aber ich von den erlôst,
die dicke mîner hende
durch rîche gâbe hânt genigen!
der helfe ich mich hân verzigen,
swaz sin dem walde wende.
sî hânt mich dicke ûz noeten brâht,
dâ man vaht herte sturme:
swes sô ir gein mir hânt gedâht,
sî enirrent danne wurme,
ir koment ir noch in grôze nôt.
sî helfent mir, daz weiz ich wol,
oder sî geligent darumbe tôt .>
Der wîse sprach < daz wirt bewart.
waz hân ich sô lânge an iu gespart?
ir suochent daz ir vindent.
ê s'iu' ze helfe megen komen,
ir hânt den schaden von mir genomen,
den ir niht überwindent.
wes hân ich geschônt an iu?
daz nimt mich iemer wunder .>
her hiltebrant vast ûf in hiu
mit starken slegen; die kunder.
daz swert er durch den heiden twanc,
daz ez viel in sîns herzen grunt
unde durch die liehten ringe dranc.
Daz houbet er im abe swanc.
er sprach < dîn lîp nâch tôde ranc:
daz kam von dînre unstaete.
nû klagte ich den gemeiten lîp:
dâ hazzent dich megd unde wîp,
den du ie leide taete.
dîn untriwe dich ervellet hât:
dô genôz ich mînes rehtes.
got niht ungerochen lât
daz du sô vil geslehtes
bî dînen tagen hâst erslagen:
des süln dich rîter, megde, vrouwen
iemer deste minner klagen .>
Diu maget sach den heiden tôt.
sî sprach < hêrre, lîdent ir iht nôt
von keiner slahte wunden,
die sullent ir mich lâzen sehen:
sô mac iu liep von mir geschehen.
sî werdent wol verbunden .>
er sprach < ez ist niht âne daz,
mir ensî daz verch verhouwen,
die ringe rôt von bluote naz .>
 <sô wol ûf ze mîner vrouwen
mit mir in den holen berc!
ich schaffe daz unmüezec wirt
mit iu vrouwen unde getwerc .>
Er sprach < daz mac niht gesîn.
ich hân gelân den hêrren mîn
dort verre in einem walde,
vrouwe, ê daz ich vunde dich
unde strîtes underwunde mich:
möht ich, den suochte ich balde.
ich vürhte daz des heiden man
iu, hêrre, widerrîten.
den mügent ir niht gesigen an:
ir müezent mit in strîten .>
 <swaz mir darumbe mac geschehen,
ich wil den jungen dieterîch
den vürsten dâ von berne sehen .>
Sî sprach < ist der von berne hie,
des wir uns hân getroestet ie?
des sulnt ir mich bescheiden.
den saehe ich, hêrre, als gerne als ir,
swie kleine er habe geholfen mir
vehten an den heiden.
swer sich lât ûf sînen trôst,
dem mac wol misselingen.
haet iwer hant uns niht erlôst
vor sorcsamen dingen,
wir müesen sîner helfe vrî
gewesen sîn unz an disen tac,
swie küene der vogt von berne sî .>
Er sprach < mîn hêrre ist gar ein kint.
swâ wilde hêrren sturme sint,
der kan er lützel walten.
ich lêre in spâte unde vruo:
an grôzen êren nimt er zuo,
sît er beginnet alten.
möht ich, ein ûzerwelten man
den züge ich ûz im gerne:
darumbe muoz er arbeit hân
unze er daz gelerne.
er endarf niht ahten, ob im wirt
von scharfen swerten wunden tief,
daz im dar nâch vil lânge swirt .>
Dô sprach diu minneclîche maget
 <mir ist sô vil von im gesaget,
daz ich in gerne saehe .>
er sprach zuo zir < sô wol dan!
ist daz ich es gevüegen kan,
mit kluogen worten spaehe
kan er iuch enphâhen wol:
er ist aller megde ein wunne,
sîn herze ist ganzer tugende vol,
geliutert als ein brunne,
dâ niht trüebes inne gât .>
 <gedient ir mir mit triwen ie,
mîn herze iuch des geniezen lât .>
Von dannen vuort er die reinen meit,
vor im diu hôchgelobte reit,
wol eine halben raste.
nû lâzen wir sî rîten hie
unde sagen wiez dem bernaere ergie.
der vorht sich nie sô vaste.
haet er sîns meisters niht gebiten
 (des warte er vil gerne),
von dannen sô waer er geriten
den rehten wec gein berne.
ûf in stiez manec heidensch man,
den wart kunt ir hêrren tôt,
dâ von er schaden vil gewan.
Ir verte wâren manecvalt.
ir viere sunder durch den walt
ûf starken rossen kâmen.
ûz den vieren einer sprach,
dô er den vogt von berne sach
dort verre ûf eime sâmen,
uns wil berâten trevîant
unde unser got appolle:
 <ich sihe ein kristen, rîch gewant
daz liuhtet wol die volle.
habt iu daz ros, lat mir die wât:
ich bringe in her, blîb ich gesunt,
swie vaste er sich verwâfent hât .>
Den helm ûf der von berne bant.
er sprach < getriwer hiltebrant,
wie hâstu mich verderbet!
nû wirt dir doch mîns erbes niht,
swie man mich hie verderben siht:
mîn bruoder vür dich erbet.
Diethêr der jâre gar ein kint
wirt noch ze berne hêrre,
des diu rîche nâch mir sint
die breite unde ouch die verre,
diu unser vater dietmâr lie.
der wirt dir niht, swie vil dîn lîp
untriwen mir erzöuget hie.
Waz sol ich nû grîfen an,
sît ich vehten niht enkan?
dast mîme herzen swaere.
schirmen ich gelêret bin,
ûf stechen stuont mir ie der sin:
wist ich ob nütze waere
ze noeten mir diu selbe kunst,
der wolte ich mich güften.
ich hân mit swerten manegen dunst
gesendet gein den lüften:
dâ riter unde kneht nâch prîse ranc,
dâ schuof diu kunst daz dicke mir
an hôhen êren wol erlânc.
Sît ich den vînden bin gegeben
unde veile worden ist mîn leben
unde bin alsus verrâten,
ob niender lebte hiltebrant,
sô müeste ich weren bürg unde lânt,
als vor mir vürsten tâten.
âne sîn helfe man mich siht,
des mac er wol engelten.
ich haete ouch anders von im niht
wan strâfen unde schelten.
nû muoz ich tuon alsam ein man,
der von den sînen helfe nie
umb einen helbelinc gewan .>
Ein heiden sprengen dô began.
sam tete der ûz erwelte man
der junge voit von berne.
sî kômen ûf zwein rossen stolz
als von der senwen tuot ein bolz.
der manheit gar ein kernen
sach man den jungen dieterîch
ze sînen êrsten noeten:
er stach den heiden sicherlîch,
daz sich begunde roeten
von bluote sîn vil rîch gewant.
daz sper durch bêde wende brach
unde durch den man unz an die hant.
Den schaft er ûzer im brach.
vil balde er gegen im komen sach
vil starker heiden drîge:
die woltenn machen slebens ân.
dô wart durch vorhte niht gelân:
der edele schanden vrîge
ûf einen starken heiden stach.
er traf in dâ er sîn gerte:
daz sper ze kleinen sprîzen brach.
die zwêne er mit dem swerte
brâhte in angest unde in nôt.
alsus gesigte an in sîn hant,
unde lâgen drîge vor im tôt.
Der vierde leit ouch ungemach.
ze dem von berne er dô sprach
 <hebt iuch von hinnân balde,
vür wâr ir megent niht genesen,
ir müezent pfant des tôdes wesen.
ir mügent ûz disem walde
niemer komen an den tôt:
daz sulnt ir mir gelouben.
unser her bringt iuch in nôt:
ez wil iuch lebens berouben,
wan ir gemüete ist gar vrî .>
her dietrîch sprach < dâ vür sî got
durch sîner hêren namen drî .>
Der wunde sprechen dô began
 <dîn got dir niht gehelfen kan:
du muost den lîp verliesen
von stolzen heiden vil gemeit.
sî hânt dich schiere hin geleit:
du muost den tôt erkiesen,
wan ir sint ahzec âne vier.
ûf rossen wol geriten
ûf dînen tôt sî koment schier.
doch hât ze lânge gebiten
ir helfe, daz wir sîn erslagen.
Mahemet unde trevîant
die süllenz andern göten sagen .>
Her dietrîch vrâgen dô began
 <nû sage mir, heidenischer man,
durch waz ritent ir besunder?>
der wunde sprach < ich wil dir sagen:
unser hêrre ist erslagen.
nû nimt uns alle wunder
wer uns habe den erslagen;
daz west wir alle gerne.
ich kan dir anders niht gesagen:
einer heizet der von berne,
mit dem sô rît ein grîser man.
der sleht die grôzen risen tôt,
wan er vil wol schirmen kan .>
Her dieterîch sprach dô zehant
 <der berner wîten ist erkant,
ich weiz alsô den grîsen.
solt man den berner slahen tôt,
der alte lite vür in den tôt:
man darf iuch lützel prîsen
daz ir den hêrren ûf der vart
aleine liezent rîten.
ir haetent in billîch bewart
in sturmen unde in strîten.
sag mir wie was der hêrre genant?>
der heiden sprach < orkîse er hiez:
sîn name wîten ist erkant .>
Her dietrîch vrâgen dô began
 <nû sage mir, heidenischer man,
warumb dîn hêrre orkîse
alein von sîme gesinde reit .>
der wunde sprach < dir sî geseit,
er tetez in sölher wîse,
in dûhte er haete sölhe kraft,
in möht nieman betwingen.
er weste stolze ritterschaft,
die wolt er gevangen bringen:
dar umb wolt er aleine varen.
er hiez uns alle belîben hie:
wie solden wir in danne bewaren?
Ez ist hiute der ander tac
daz er der selben reisen pflac.
uns seite ein wildenaere,
dô wir dort hielten in dem tan,
er saehe einen alten man,
ern west niht wer er waere,
bî einer schoenen megede stân
under eines boumes aste:
er haete liehten harnesch an,
diu maget weinde vaste.
Orkîse kam ouch dar gerant:
zwischen beiden wart ein strît,
daz im nie herterz wart erkant.
Die helde kâmen beide in nôt,
ze jungest lac der eine tôt:
daz was der hêrre orkîse.
dô uns daz maere wart geseit,
ez was uns allen herzeleit:
in zorneclîcher wîse
teilten wir uns hin unde dar,
swâ wir den alten vunden,
daz wir sîn eben naemen war,
ob wirn erslahen kunden
unde rechen orkîsen tôt.
nû hân wir viere vunden dich,
des ligen wir in grôzer nôt .>
Dô sprach von berne er dieterîch
 <die heiden sint gar wunderlîch
unde pflegent niht guoter sinne:
daz ist an iu hie worden schîn.
ob hiltebrant der rîter vîn
nâch heile unde nâch gewinne
hât den hêrren dîn erslagen,
daz hoere ich harte gerne .>
der wunde sprach < ich muoz dir klagen .>
dô lachte der von berne
 <wes klagest du eins andern nôt?
warumbe klagest die dînen niht?
du bist doch mê wan halber tôt .>
Der heiden sprach < dir sî geseit,
mîn unde mînes hêrren leit
daz trüebet mir die sinne.
daz er alsô erslagen ist,
des mahtu loben dînen krist
unde ouch die küneginne
in dem berg ze jeraspunt
Virgenâl diu reine.
ich tuon dir âventiure kunt.
nû merke wiech ez meine:
der künegîn dient mit grôzer kraft
vil maneges edelen vürsten kint
unde ouch vil stolziu ritterschaft.
Die êr nam ir mîn hêrre sît,
der ieze ûf der warte lît
von heldes hant verhouwen.
der erdâhte im einen list,
den seite er in vil kurzer vrist
dâ heime sîner vrouwen.
er sprach « nû gip mir dînen rât:
ich ahte niht ûf schemen.
Jeraspunt niht hêrren hât,
ich wil mich sîn an nemen,
dar zuo der vrouwen wolgetân:
diu muoz mir undertaenec sîn,
wil sî daz leben lânger hân . »
Diu vrouwe edel unde vîn
sprach « vil lieber hêrre mîn,
nû volge mînen witzen.
lâ dînen grimmeclîchen zorn
gegen der vrouwen hôchgeborn;
lâ sî in êren sitzen,
als sî von alter hât biz her,
wiltu lop ervehten
mê denn du braechest tûsent sper
mit rittern unde mit knehten:
gedenke dran, unde waerest tôt,
der mir daz selbe taete,
mîn liehten ougen wurden rôt . »
Dô sprach von berne der vürste hêr
 «danc habe sî hiute unde iemer mê
unde lop mit reinen vrouwen!
ich hoere an den worten wol,
sî tuot von adel swaz sî sol.
ir lop wart nie verhouwen.
sist bezzer vil dan vrîgen slaht
diu edele küneginne.
got selbe der hât ir gemaht
wol tûsent vrouwen sinne,
daz sî ie gap den wîsen rât:
swer reinen wîben prüevet leit,
êst wol ob ez dem missegât.
Nû sage mir mê, lebestu noch? »
 «jâ ich » sprach er, « kûme doch:
mir tuont vil wê die wunden,
die mir dîn hant geslagen hât
durch liehte stehelîne wât
hie an disen stunden.
mir brechent schiere dougen klâr:
der munt mac niht mê sprechen.
ir gote, nement mîn eben war:
daz herze wil mir brechen.
Mahemet unde trevîant,
Medelbolt unde jupiter,
lâzent iu mîn sterben sîn bekant! »
Der heiden rette dô niht mê.
im tâten sîne wunden wê:
sîn leben hete ein ende.
Her dietrîch von dem rosse saz:
er gurtez ritterlîchen baz
mit ellenthafter hende.
vil schône er in den satel spranc
mit ellenthaftem muote:
sîner snelheit mohter sagen danc.
ein swert was rôt von bluote,
daz vuorte er blôz in sîner hant:
sîn helm im noch vil ebene stuont
unde sîn guoter schiltes rant.
Vürbaz er in die wilde reit.
er wânde daz sîn arebeit
genomen hete ein ende:
dô kômen zwelf dort her gerant.
er sprach « getriwer hiltebrant,
got dich mir schiere sende:
sô wolte ich mich noch troesten dîn
unde dîner wîsen raete.
ich saehe gerne, unde möhte ez sîn,
daz mir dîn helfe taete
ze noeten etelîchen rât.
du bist ze lânge, unde ist dir kunt,
daz ez mir angestlîchen stât . »
Ez treip ûf in des hurtes stôz.
dô wart sîn sorge nie sô grôz
wie an im ein ende naeme
der maneger leige poinder vart,
der vil ûf in versuochet wart.
er kam in in die raeme,
daz er in niht entrinnen kan:
des vröuten sich die heiden.
der berner denken dô began,
dô in nieman wolte scheiden
beidiu von angest unde von nôt,
 «nû muost du helfe dich verwegen,
sît dir nâhen wil der tôt.
Wart mir von helden dienest ie,
dem halte ich ungelîche hie:
ich muoz ez allez lîden,
swaz sich an mir volenden mac,
daz trîbe ich disen ganzen tac . »
vil von swertes snîden
ûf sîme starken helme erklânc,
daz viur ze berge ûf drâte.
vil der heiden umbe in dranc:
zehant die ringe er sâte
mit swerten in der bluomen schîn,
unde lûhten ûz dem grüenen klê
reht als sî gesaejet waeren drîn.
Sîn swert wart der heiden hagel.
ez wolte ûz spalten manegen nagel,
die wol vernietet wâren.
swaz ez begreif, daz muoste enzwei.
maneger lûte « wâfen » schrei,
der vor bî sînen jâren
sô grôzer slege nie gesach
in starken sturmen herte.
wie vil der helmkuppen brach,
ûf die der berner berte!
maneger muoste dô sîn leben
ze zinse vür den grimmen tôt
dem vürsten dâ von berne geben.
Diz werte vaste unz ûf den tac,
daz niender ruowen niht enpflac
von bern der junge vürste.
ûf in dûhten der heiden schar:
er wart ir allenthalb gewar.
durch maneger leige hürste,
durch wilden varn, durch stoc unde stein
begundens ûf in wîsen:
schefte grôz, dürr als ein bein,
dar an vil scharpfe îsen
nâmen ûf dem vürsten haft:
daz er den heiden vor gesaz,
daz schuof sîn ellenthaftiu kraft.
Sus menlîch wart von im gestriten.
er unde sîn ros vil kumbers liten:
daz kam von der malîe
vor im, hinden unde eneben.
mit prîse wurbens umb sîn leben:
des werte sich der vrîe.
sîn ros grâzte unde grein:
ez begunde sî verdriezen.
daz viur ûz herten helmen schein.
vil maneger gunde schiezen
ûf in bogen unde swert,
daz ez vast hin wider dôz:
dâ von er sorgen wart gewert.
Ein heiden durch daz volc gedranc:
von sînen henden dicke erklânc
ein swert ûf helmen veste.
ûf den von berne er dô brach,
er wolde im zöugen ungemach,
wan er wolt sîn der beste,
der dâ ze beiden sîten streit,
den sînen nâch gewinne.
der junge helt sîn niht vermeit,
er stalte sîne sinne
wie er erwurbe prîses lôn.
ir beider hant ûf helmes dach
erschalte manegen hellen dôn.
Die slege erhôrte er hiltebrant,
wie maneges ungetouften hant
berg unde tal erschalte.
er sprach erbeizent, schoene maget,
unde sint an vröuden unverzaget
ob disem brunnen kalte
unde lâzent iuch vinden sorgen vrî,
biz ich ervare diu maere,
waz wunders in dem walde sî.
ich vürhte, der bernaere
sî zuo des heidens mannen komen:
verlür ich dâ den hêrren mîn,
sô waer mir vröuden vil benomen .>
Diu maget tete daz er sî hiez:
von dem rosse sî sich liez
nider zuo der erden.
sî sprach < werdent ir sigelôs,
sô wart mîn sorge nie sô grôz:
welch rât sol mîn denn werden?
ahzec sint des heidens man,
welnt ir den eine gestrîten,
sô müezt ir guot gelücke hân:
sülnt ir ze bêden sîten
under in der beste wesen,
sô wont iu grôziu saelde bî
unde getrûwe vürbaz wol genesen .>
Niht lânger er sich dô beriet.
mit urloube er von dannen schiet:
diu magt begunde weinen.
ir wîzen hende sî dô want.
dô trôste meister hiltebrant
die klâren kiuschen reinen.
er sprach < ir sült ân sorge sîn,
daz ich iuch hie iht lâze:
braech ich an iu die triwe mîn,
daz waere ein grôz unmâze.
wes haete ich mich denn an genomen?
wolt ich iu vürbaz helfen niht,
wie solt ir dann von hinnân komen?>
Her hiltbrant von dem rosse saz.
er zôch ez ein wênic vürbaz:
er hafte ez zeinem aste.
an allen vieren erz besach
 (in kurzer wîle daz beschach),
ob im der îsen braste.
er gurt daz ros baz unde sprach
 <got gebe gelücke uns beiden
unde entwende uns ungemach
von den ungetouften heiden .>
ân stegereif in den satel er spranc.
 <nû müeze iu got gelücke geben .>
sprach diu maget dâ nâch unlânc.
Er in den walt ân stîge drabet.
an maneger stat er stille habet,
swâ diu swert erklungen;
ieze dort unde danne hie
entwerhesz allenthalben gienc.
die vogel nimê sungen:
ir hellen brâht, ir dôn, ir dôz
den liezen sî dô blîben.
daz viur von dem von berne schôz,
dô sin begunden trîben
durch den rûhen wilden walt.
den jungen helt begreif sîn zorn,
des manec heiden sît entgalt.
Her hiltbrant den strît âne sach.
wider sich selben er sâ sprach
 <mîn hêrre in zorne limmet:
er tuot reht als ein edel hunt,
dem daz wazzer in den munt
gêt, unde er danne swimmet.
er wil sich vristen vür den tôt
der edele bernaere,
im selber helfen ûzer nôt
mit starken slegen swaere.
die kraft ich an dem hêrren spür,
daz ich sîn kleine sorge hân
vor sînen vînden hinnân vür.
Waz solde zeime hêrren er,
daz von im brünne, schilt noch sper
niemer bruch gewünne?
unde trüege er danne vürsten namen,
des möhten sich die sînen schamen,
daz von im niht enbrünne
zimierde rîch ûf helmes dach
von sînes swertes ecke.
wold er sich lâzen an gemach,
sô gaebe ich ein hecke
ûf alle junge hêrren niht,
die man durch ruowe unde gemach
in vrouwen kamern sliefen siht .>
Ein heiden der hiez triureiz,
des harnesch lûhte unde gleiz
reht als der morgensterne
ûz den trüeben wolken tuot:
ûf den jungen stuont sîn muot.
des wert sich der von berne.
er gap dem vürsten einen slac
mit beiden sînen handen,
daz er ûfem satelbogen lac.
von meister hiltebranden
wart ein ros gesprenget dô
...des wart der voit von berne vrô.
Ze im er in die wal geviel.
er kam genistert als ein kiel,
der vert durch wilde vluote.
er sluoc allez daz dernider
daz sich im wolte setzen wider:
sîns hêrren schade in muote.
Lew in gewilleclîchen truoc
in daz gedrenge dicke.
ûf starke helme er vreisen sluoc,
daz vil der viures blicke
enzunten liehten helmes dach.
dar nâch man manege brünje wîz
mit bluote sich durchgiezen sach.
Des nam der berner guote war,
daz dürkel wart der heiden schar
von des wîsen handen.
durchvellic sô wart bald sîn swert.
dô vant vil maneger des er gert,
von meister hiltebranden.
er sluoc ir vier unde zwênzec tôt
mit sîner scharpfen snîden.
die andern brâht sîn hêrre in nôt.
vil borten klâr von sîden
die enthaften sich von slegen grôz
unde liezen manegen nagelniet,
der sich von starken blechen slôz.
Alsus volente sich der strît.
des dûhten jungen vürsten zît,
wan er was sölher dinge
dâ vor gewesen ungewon.
dô lac vil maneger als ein ron
tôt vor dem jungelinge.
her hiltebrant in zühten sprach
 <seht, diz sint âventiure.
ir lernent dulden ungemach
unde hânt iu daz ze stiure
daz man vil êren an iuch lât,
sît iwer hant sô hôhen prîs
durch werdiu wîp ervohten hât .>
Des antwurte im der junge dô
 <der âventiure ich selten vrô,
geloubent mir, gesitze.
dient man hie schoenen vrouwen mite,
daz ist ein wunderlîcher site.
hât ieman guote witze,
der volge mir, daz ist mîn rât,
unde schiwe dâventiure,
wan sî gelimpf noch vuoge hât
unde ist sô ungehiure
daz man sî billîch mîden sol.
dient man hie schoenen vrouwen mite,
sost in mit kranken vröuden wol.
Ich wil ez nemen ûf mînen eit:
ist in unde iu mîn leben leit,
daz hân ich wol bevunden.
ir stellent sêre ûf mînen tôt
unde hânt ir doch iwer nôt
mit mir niht überwunden.
wê, warumbe tuont sî daz
die minneclîchen vrouwen,
daz ich hie habe bluotes naz
unde durch sî bin verhouwen?
ich wolte daz in wurde kunt
von scharpfen swerten wunden tief,
sît vehten heizet mich ir munt.
Nû schouwent, meister hiltebrant,
diu nôt ist mir von iu erkant:
durch daz ir sint altgrîse,
der reise ich iu gevolget hân.
ir soltet mich ze berne lâzen.
die triwe ich selden prîse,
daz ir mich heizent vehten vil
unde niht wan helme houwen .>
 <dâ zôch ich aber schâchzabelspil>
sprach hiltebrant < bî vrouwen
unde gienc vor manegen schoenen tanz
unde sach dâ manegen rôten munt:
dâ von bleip mir mîn brünje ganz .>
 <
Entriwen tagalt ungelîch
gewesen zwischen uns beiden:
sô vihte ich disen ganzen tac,
daz ich von müede niht enmac,
mit ungetouften heiden .>
er sprach < hêrre, sô wol dan
mit mir zuo den vrouwen:
ir sulnt die wunden sehen lâzen
unde sî den schaden schouwen,
der iu ist worden durch sî kunt.
dâ hoerent wîse meister zuo,
unde sulnt ir werden wol gesunt .>
 <her hiltebrant, nû lâzent den spot.
mir möhte noch gehelfen got
daz ich ze berne kaeme:
ir müezt ein andern vazzen vür,
sît ich untriwe an iu spür.
daz mir niht wol gezaeme,
daz ich iu solde volgen vil:
des möhte ich schaden gewinnen.
mit wârheit ich daz sprechen wil:
ir solt iuch baz versinnen,
ê ir mich gebent in den tôt,
als ich bin disen tac gewesen,
ê mir got hulfe ûz der nôt .>
Er sprach < hêrre, nû wol dan!
swaz ich sît erliten hân,
diu wunder sulnt ir schouwen,
von eime heidenischen man
durch eine maget wolgetân:
des hant hât mich verhouwen.
ich kam nie in sô grôz erbeit
bî allen mînen zîten,
ê ich in valte durch die meit.
ouch hiez ich sî mîn bîten.
wol dan, dâ ich sî hân gelân!
sî kan vür trûren lachen wol
iuch mit spilenden ougen an .>
Dannân vuort er den helt gemeit.
unverre er wilt geverte reit
mit meister hiltebrande.
er vuort in dâ er die maget liez:
den vürsten er erbeizen hiez.
die zuht er wol erkande.
sî gruozt diu minneclîche maget
sos aller beste kunde.
von ir was ir leit verklaget:
ûz ir herzen grunde
sî vil lieplîcher sprüche lie,
dâ mite sî meister hiltebrant
unde ouch den voget von berne enpfie.
Der wîse sprach < vil schoeniu maget,
dast der von dem ich hân gesaget
iu maneger leige wunder
sîn werder lîp geschaffen hât,
der im durchliuhtec schône stât.
derst durch uns worden munder:
ir müestent dulden ungemach,
haet erz niht understanden .>
sîns hêrren arbeit er verjach:
mit armen unde mit handen
sî dô den vürsten umbevie.
sî bôt im wangen unde den munt:
dâ von ein lieplîch kus ergie.
Sî sprach < vil werder dieterîch,
nû sînt nâch sorgen vröuden rîch,
sît iuch vrouw saelde minnet.
durch die ir schaden hânt genomen,
zuo den vrouwen sülnt ir komen:
nement daz ir dâ gewinnet.
dâ sehent ir manegen rôten munt
smieren ûz liehten wangen,
lachen ûz ir herzen grunt
 (dâ wert ir schône enpfangen),
von sîden manec rîch gewant:
dar varent unde nement verdienten lôn,
den hât ervohten iwer hant .>
Her dieterîch mit zühten sprach
 <nû haete ich gerne guot gemach:
mîn vröude wil mir truoben .>
ein ros lief ledec durch den tan:
daz viengen dô die zwêne man.
die maget sî drûf gehuoben.
sî wîstes durch den vogelsanc
gên einer blüenden ouwe,
dâ maneger hande bluomen dranc
ûf in des meigen touwe
dâ rôt, dâ wîz, dâ blâ, dâ gel.
dâ dônten kleiniu vögelîn
mit sange ir süezen stimme hel.
Dô sprach daz schoene megetîn
 <hie wartent, beide vürsten, mîn:
ich wil ze mîner vrouwen
ir von iu liebiu maere sagen,
daz alle ir vînde sint erslagen,
von iwer hant verhouwen.
wil ich rîchiu botenbrôt,
diu gît sî mir gerne
dazs überwunden hât ir nôt
von iu unde dem von berne.
sî muoz bereiten sich dar zuo,
daz sî nâch dienste dienestlîch
iu mit ir juncvrouwen tuo .>
Sî kêrte von in in den tan,
dâ manec kalter brunne ran
durch griez ûz herten velsen:
dâ lâgen junge wurme bî,
die selden hungers wurden vrî.
die hôrtens lûte ergelsen.
die alten wâren in daz lânt
den jungen nâch der spîse:
die sît der voit von berne vant
unde hiltebrant der wîse
unde ir dâ kômen in arbeit.
vür sich diu minneclîche maget
zuo ir juncvrouwen reit.
Sî hete sich vür des steines want
gezogen dâ sî ein ouwe vant
mit rîcher ougenweide,
durch daz sî was der sorgen bar,
unde ir von leide niht enwar
von ungetouften heiden.
sî heten geslagen ûf ein velt
gên einer blüenden ouwe
von koste ein keiserlîch gezelt.
ûf in des meigen touwe
dâ drungen bluomen durch den klê:
dâ dônten kleiniu vogelîn
tûsentveltec unde mê.
Dô sach diu maget wol getân
bî eime wazzer, daz dâ ran,
über des waldes tolde
gegen ir glesten ein gezelt.
er muoste haben keisers gelt,
der ez erziugen solde:
ein künec waer der kost ze swach,
daz ers iht möhte erlîden.
ein raste man ez glesten sach
von golde unde ouch von sîden,
von berlen klâr, manc edel stein:
rehte alsam der sunnen schîn
ez allez wider einander schein.
Ez was wol bogenschuzzes wît,
mit vier turnen daz ez lît
in einen knopf gedecket:
der was ieglîch sunder wol
 (die rîchen kost man prîsen sol)
mit snüeren wol gestrecket,
der iegelîchiu sîdîn was,
mit golde wol gefînet,
die man ûz andern sîden las,
durch daz sî schône schînet.
durch daz gezelt sô vlôz ein bach,
dâ bî man bluomen unde gras
naz von küelme touwe sach.
darumbe ein hôhiu zarge gienc,
daz man von sîden bezzer nie
gesach, von vêhen bilden:
swaz gêt, swimmet oder swebet,
daz stuont von golde alsam ez lebet,
von zamen unde ouch von wilden.
daz was geworht in thamîât,
gebildet nâch gemiure.
ûf zipressînen siulen stât
diu rîche koste tiure
von rîchem lignum mannâ:
ich waen daz niender keiser lebe,
des gezelt sô schône stâ.
Ez was von rîchem bûwe wol:
drîvalt, daz man haben sol,
von rîchen kemenâten,
ein marstal wît unde dâ bî lânc
ein kappelle, dâ man inne sanc,
mit heiltuom wol berâten,
diu man ûf nebensîten zôch,
mit bilden wol durchvieret,
als ein münster, türne hôch
mit golde wol gezieret,
dar in vil heller glocken klânc.
dâ selbe sehste ein kappellân
der küneginne messe sanc.
Sî hâten kurzewîle gnuoc
von megeden schoene unde dâ bî kluoc,
kiusch unde dâ bî reine
unde manec hôch edel wîp,
diu gezieret heten ir lîp.
vil von getwergen kleine
dienten ze hove mit rîcher schar
der küneginne schône
von liehtem mündel rôsevar.
vil schapel unde krône
zesamene ûf reiden löcken bran,
daz im zergie ellender muot
swer sî dâ solde schouwen an.
Sus wâren sî von sorgen komen
unde hâten vröude an sich genomen
mit maneger spilnder wunne:
diu wonte in bî nacht unde tac,
daz nieman sî gekrenken mac.
gar lûter als diu sunne
was diu künegîn wandels vrî;
unde ouch ir schoenen meide-
in wonte hôchgemüete bî
vom manegem rîchem kleide,
der brehen ir klâren ougen sneit:
sich vröute durch ir liehten wât
vil manegiu keiserlîchiu meit.
Nû lâzen wirs in vröuden hie
unde sagen wie ez der megede ergie,
diu vuor zir juncvrouwen.
dô ir gesaget wart ir komen,
was ze handen iht genomen
ganzez oder verhouwen,
ez waeren borten, sîden, tuoch,
daz hiezens in behalten:
kleiniu hundel, salterbuoch
sî ûz den schôzen valten.
sî gâhten alle in widerstrît,
dâ man enpfienc die schoenen maget,
an der vil hôher êren lît.
Als sî diu künegîn ersach,
nû megent ir hoeren wie sî sprach
ze der vil schoenen meide.
 <got unde mir sîst willekomen.
wer hât von sorgen dich genomen
unde uns von herzeleide?
den soltu mir tuon bekant,
ob er iht êren walte:
treit er von hôher wirde ein hant,
der den heiden durch dich valte?
ist er ein adelrîcher man
unde dâ bî hôher êren wert,
wol ich daz im gevüegen kan .>
Dô sprach diu wunneclîche maget
 <ez ist der bernaere, unverzaget
siht mann in sturmen herte:
dar zuo sîn meister hiltebrant,
des lîp mich alterseine vant,
des helfe mich ernerte.
er sluoc den starken heiden tôt
Orkîsen alterseine:
dâ von sô kam sîn hêrre in nôt.
daz prîsent,> sprach diu reine:
 <sîn wâfen durch die heiden waten
sach man durch schulthaftigen zins:
dô kam sîn meister im ze staten .>
Diu künegîn zühteclîchen sprach
 <sô liebe geste ich nie gesach:
des vröuwent iuch, ir meide.
legent an keiserlîche wât,
sît iwer sorge ein ende hât;
schaffent daz löcke reide
den roeselehten wangen sweben
gelîch den goldes draeten.
wir suln dem berner vröude geben
unde hiltebrant dem staeten,
sît uns ir helfe hât ernert.
dâ lît vil hôher êren an,
dem sî ze gesten sint beschert .>
Swaz sî des ingesindes sach,
dô gebôt sî unde sprach
 <legt an iur besten kleider:
uns koment liebe geste her.
ervüllent mînes herzen ger.
daz man gepflege ir beider,
daz ez die vürsten dunke guot.
her hiltbrant unde sîn hêrre
an uns gewendet hânt ir muot:
sî sint uns niht ze verre.
daz hât diu maget mir verjehen:
ich hân bî allen mînen tagen
lieber geste nie gesehen .>
Der rede nâmens alle war
unde huoben sich vil balde dar
in gaden, in kemenâten
unde leiten âne rîch gewant,
swaz iegelîchiu guotes vant.
sî alle einander bâten
 <trûtgespil unde niftel mîn,
setz eben mir daz krenzel:
sam tuon ich rehte dir daz dîn.
zuck eben mir mîn swenzel,
daz ez obe der erden swebe
unde der soum von touwe naz
den bluomen kleinen vride gebe.
Sît uns der wülfinge trôst
hât von sorgen grôz erlôst,
der maer süln wir uns gesten.
wol ûf, gânt in der horte gaden,
nâch kleinâte ensliezent ûf die laden
unde zierent iuch ûfz beste:
lâzent rôtez golt von arâbî
iu von den brusten liuhten,
daz von gesteine rîche sî.
durch die ie schande schiuhten,
süllen wir hôchgemüete tragen.
wesent vroelîch, mit vröuden vrô.
lâzent herze wunsch an iu bejagen .>
Sî hâten nâch des hoves reht
drîzec rîter, manegen kneht
bekleidet nâch getwergen:
die hâten an in rîch gewant.
daz vuortens ûz der steines want
unde ûz den holen bergen:
daz gap diu küneginne rîch
ir werden ingesinde.
an milte ir nieman was gelîch
gên manegem vürsten kinde:
die man ze hove ir dienen sach,
die kundes alle ergetzen wol,
gelitens ie kein ungemach.
Ir jâmersorge was dâ hin.
nâch vröuden staltens al ir sin,
wie sî daz an geviengen
daz ez die künegîn dûhte guot,
daz gar ervüllet wurde ir muot.
sî mit einander giengen
in einen wünneclîchen sal:
sî zuo ir vrouwen drungen,
dâ vil der kleinen hundel bal
unde vogel in kevjen sungen,
dâ marder, harm, dâ vêhe lief,
daz in vil kiuscher megde schôz
wonde unde in ir buosem slief.
Diu maget zuo ir vrouwen sprach
 <die ich durch trôst ie gerne sach,
die sint ein teil ze lânge.
ich solde wider dâ ich sî lie
unde dâ mîn reise von in gienc:
dort in dem vogelsange
sach ich vil junger wurme ligen
ûf bergen unde in schrannen:
den wellen sî lîht âne gesigen,
ê daz sî scheident dannen
unde rûment daz gebirge wît:
sô grôze kraft mit heldes tât
an den vürsten bêden lît .>
Diu künegîn sprach < die rede laz abe:
ich snelle boten vür dich habe,
die wizzen dise wilde:
der berge hoehe, ir breite, ir grunt
ist in mit wilden stîgen kunt.
walt, ouwe unde daz gevilde,
die wilden tobel, die tiefen tal
die kunnen sî wol rîten:
kunt ist ez in über al
die rotschen zuo den lîten,
dâ die wurme ligent bî:
dar wil ich senden ein getwerc,
wiez umb die helde ergangen sî .>
Diu künegîn sante in den berc.
Bîbunc hiez sich ein getwerc:
daz brâhte man ir balde.
als sî den kurzen kleinen sach,
gar zühteclîch diu reine sprach
 <wol ûf, heb dich ze walde,
wiez umb die vürsten sî getân,
waz den von berne sûme.
unde ist er lebens worden ân,
daz gloube ich harte kûme,
die wîl sîn meister bî im ist,
der ûf wurme erdenken kan
mit vehtenne manegen list .>
Der kleine sprach < ich bin bereit .>
von im wart harnesch an geleit:
der glast von schoener liuhte.
herte alsam ein adamant,
...dar inne er nieman schiuhte.
swes ein man ze nôt bedarf,
daz hete er gar drîvaltec:
schilt, helm, brünje, wâfen scharf
...in hirzes hoehe man im bôt
ein ros unde drîstunt alsô starc:
daz half dem helde sît von nôt.
Er kêrte von in in den walt
durch rûhe stîge manecvalt:
die kunde er wol geriten.
sîn ros in manegen engen pfat
truoc biz ez kam an die stat,
dâ er hôrte den berner strîten.
reht als ein wilder dunderslac
sîne slege erduzzen:
der kraft in niht gelîchen mac.
ûz starken wurmen vluzzen
ûz wunden tief vil manec bach.
des siges half im hiltebrant,
dem dicke wê von in geschach.
In ir ôren hal ir beider sturm.
her dieterîch hât einen wurm
mit slegen vür gevazzet,
der was wol zwênzec ellen lânc
 (ein hitze im ûz dem munde dranc
die der von berne hazzet),
grôz unde ungevüege gar
 (vröude machte er tiure),
umbe daz houbet kupfervar.
ze sehenne ungehiure
was er eim iegelîchen man:
daz der von berne ringe wac,
er lief in zorneclîchen an.
Er ahte wênic daz sîn lîp
veile wart durch schoeniu wîp
unde durch werde vrouwen:
gên den er dankes sich verwac.
dâ von im grôz schade geschach.
ûf bergen unde in ouwen
er vor dem wilden wurme gienc;
sus werte sich der werde.
ein viur er ûz dem munde lie:
swâ daz traf die erde,
dâ saltez bluomen unde gras
der dürren heiden gar gelîch,
daz ê gelpfer varwe was.
Er treip in umbe hin unde wider.
rehte als ein walt viele nider,
sîn starken slege erhullen
die der berner ûf in treip
 (an einer stat er niht beleip),
in daz gebirge erschullen.
sîn ros stuont verre dort hindan
gebunden zeime aste:
daz wolte der wurm genomen hân.
ez werte sich sô vaste,
unz im der berner kam enzît:
er half dem rosse dazz genas,
dâ von truoc ez in dannen sît.
Vor im vaht her hiltebrant:
vor einer starken steines want
streit er mit wilden wurmen.
der vant er ein geniste vol
ligen in eime berge hol:
an die begunde er sturmen.
der alte kam in kurzer stunt
ze helfe sînen kinden.
ein rîter rief im durch den munt:
 <lâzent mich gnâde vinden,
daz ich hie werde tôdes vrî.
êrent an mir den werden krist:
gestânt mir helfelîchen bî .>
Der wîse zühteclîchen sprach
 <mac ich, iur starkez ungemach
daz nimt von mir ein ende.
sol ich deheine wîle leben,
sô wirt im vrides niht gegeben,
mirn breche in der hende
daz swert, daz mich noch nie verlie
in keiner slahte sorgen:
daz wirt durch iuch versuochet hie.
die nacht unz an den morgen,
die wîle ich hân von gote daz leben,
sô wirt durch iuch den wurmen starc
vor mir vride niht gegeben .>
Er zuhte ein swert, daz vreise hiez,
daz in in noeten nie geliez
deheiner slahte stunde.
mit zorne er ez ûf den wurm sluoc:
er lie den rîter, den er truoc,
im vallen ûz dem munde
unde lief den zühtewîsen an
mit sînen scharpfen klâwen.
er wolde in drîn gevazzet hân:
zwischen den ougebrâwen
er im eine wunde schriet
ellen lânc unde spannen wît,
als im sîn baldez ellen riet.
Dar nâch der wurm brâht in in nôt,
daz er den bitterlîchen tôt
sô sêre nie gevorhte.
er tete vor vil manegen swanc,
sîn swert ûz heldes handen klânc:
mit slegen erz ûf in worhte,
daz sî in daz gebirge wît
erhullen eine raste.
maneges wurmes, der dâ lît,
erwerten sî sich vaste.
daz schuof ir zornhafter haz:
mit swerten wart von heldes hant
mit wurmen nie gevohten baz.
Der wîse zorneclîchen rief
 <unde süllen starke wunden tief
mich niht an dir vervâhen?
unde trüegest risen kraft an dir,
sô kanstu kûme entrinnen mir .>
ûf in begunde er gâhen.
der zorn im in dem herzen wiel
dem alten hiltebranden
......er sluoc den wurm, daz er verdarp:
er lie den berner strîten dort,
er hie nâch hôhen êren warp.
Als sus sîn hant den wurm ersluoc,
er suochte den rîter, den er truoc:
den vant er unversunnen
ligen vor der steines want.
den helm er im abe bant.
mit bluote wol berunnen
wâren im arm unde bein,
rücke unde beide sîten:
er stiez in an sô manegen stein,
an rotschen zuo den lîten,
dâ sîn ungeverte was.
der wîse entslôz im sorgen bant
unde half dem helde, dêr genas.
Er rihte in ûf daz er gesaz,
 (durch sîne tugent tete er daz)
unde vrâgete in der maere
 <wâ hât der wurm iuch genomen
oder wie sint ir her bekomen?
gern wiste ich wie dem waere.
ir sint sô rehte wol gestalt
zeim ûz erwelten manne:
daz iwer der wurm niht engalt
mit schaden in disem tanne,
dâ was grôz ungelucke bî.
ein wurm sol von eim solhen man
billîche lebens werden vrî .>
Der wunde zühteclîchen sprach
 <sô starken man ich nie gesach,
haet er in sam mich vunden
ligen vor der steines want,
dâ er mich unz an die arme slânt,
sîn manheit waere verswunden.
swie grôz mîn ungelucke sî,
geloubent mir der maere,
ich reit her sölher schanden vrî:
mit helden ich bewaere
die mich in sturmen hânt gesehen,
solt mich ein man betwungen hân,
daz dem grôz êre waere beschehen .>
 <nû sagent mir> sprach her hiltebrant
 <wie heizent ir unde iwer lânt?
des sülnt ir mich bewîsen.
hab ich iht dienstes iu getân,
des sülnt ir mich geniezen lâzen .>
des antwurte er dem grîsen
 <mîns vater lânt gêt sicherlîch
vom septmer ûf die tûne.
er ist geheizen helferîch,
ein helt geboren von lûne,
der sîne slicke wol verstât:
geziuc des lândes hêrren sint,
der vil maneger in versuochet hât.
Portalaphê diu muoter mîn
diu ist von art ein marcgraevîn
von tuschân ûz dem lânde
von hôher vürsten art geboren.
ir lîp untugende hât versworen:
sist vrî vor aller schande.
ir wîplîch zuht durfînet hât
gebaerde an schoenen vrouwen.
ir grüezen engellîchen stât:
dar an sô mac man schouwen
daz sî vor valsche ist wol behuot.
nâch gotes unde nâch der welte lôn
ir klârer lîp daz beste tuot.
Selbe ich rentwîn bin genant:
manheit hât mich her gesant,
prîs wolte ich hân erworben.
hie vor dô was mîn wirde grôz:
an schande lebt nû niht mîn gnôz.
mîn vröude ist gar verdorben .>
 <neinâ>, sprach her hiltebrant
 <verzagent niht an dem muote.
ist sigelôs worden iwer hant,
ez mac iu komen ze guote:
ir hüet her nâch iur deste baz,
legt iuch niht slâfen vür den walt
unde tragent dem wilden wurme haz .>
Alsus sîns kunnes er verjach.
her hiltebrant mit zühten sprach
 <nû vröut sich mîn gemüete.
sît du bist helferîches kint,
mîn triwe dir helfe schuldec sint.
got durch sîne güete
hât dich ze vriunden her getragen
dem kunne mîn ze trôste.
ich kan dir anders niht gesagen:
sît dich mîn hant erlôste,
dô wart ich vröuden nie sô vrô .>
oeheim er den jungen hiez:
im überliefen dougen dô.
 <sage mir, junger rentwîn,
waz tuot diu bruodertohter mîn
Portalaphê diu reine,
diu helferîch ie kumber brach?
êst lânc daz ich sî nie gesach:
wie lebet diu wandels eine?>
er sprach < die liez ich wol gesunt
in ganzen vröuden schône.
wol dan mit mir! ich tuonz iu kunt
ûf der burc z ârône,
dâ irs in spilender wunne sehent.
sît ir ez veter hiltebrant?
durch got der wârheit mir verjehent .>
 <jâ ich, ich heize hiltebrant .>
dô sprach der junge al zehant
 <sô wol dan ziwer muomen,
diu iwer ze guote nie vergaz!
wol stât iwern zühten daz.
ir vüert ir vröuden bluomen.
sî hât sich vil nâch iu gesent
in schoenen zühten lângen:
ir hânt sî kumbers niht entwent,
darumbe ir rôten wangen
dicke von trehen werdent naz.
daz sî iuch selden kan gesehen,
darumbe tuot diu reine daz .>
 <waer ich nû drîstunt lieber ir,
ich mac des niht gevolgen dir:
ich muoz ze dem von berne.
den liez ich dort in starker nôt:
ist er lebendec oder tôt,
diu maere wiste ich gerne.
er ist der jâre gar ein kint
an manheit niht erstammet.
sîn arme müed von slegen sint
 (die möhten sîn erlammet),
die er mit voller vrîen hant
mit vehtenne ûf die wurme treip,
sît er sich vehtens underwant .>
Dô sprach der junge rentwîn
 <möht ez mit iwern hulden sîn,
sô wolde ich mit iu rîten.
ist daz mir diu saeld widervert,
sost mir gelückes vil beschert,
wan ich bî mînen zîten
sô vil von im vernomen hân,
er habe sich schône entworfen
zeime ûzerwelten man.
ûf burgn, in steten, in dorfen
hôrt ich im ie daz beste jehen.
mîn spilende vröude ist gar dâ hin,
sol ich den vürsten niht an sehen .>
 <jâ, den lâze ich schouwen dich.
stânt ûf den stoc, sitz hinder mich:
diz ros daz treit uns beide,
sît dir daz dîn ist hin getragen.
daz sach ich wilde wurme nagen:
der maere ich dich bescheide.
daz mîne daz verzagete nie
durch reise, wilt geverte.
swaz ie ez wurme âne gienc,
schôn ez sich der erwerte:
daz schuof sîn zornhafter muot.
swaz rosse ûf erde ich ie gesach,
der vant ich keinez nie sô guot .>
Dannân vuort er den jungen man,
dâ er den von berne hete gelân.
ich enweiz waz in bedûhte:
der junge zuo dem alten sprach
 <den tac sô schoene ich nie gesach,
der glaste unde alsô lûhte.
êrst âne trüebiu wolken gar
 (des sich mîn lîp versinnet),
swie vil der dunderslege var,
dâ von der walt erbrinnet.
bî wolkenlôsem sunnen glânz
gehôrte ich nie sô manegen slac:
ich enweiz waz dâ vor blibe ganz .>
Des antwurte im der wîse gap.
 <manheite starc ein leitestap,
zühtec, kiusche unde reine
wil werden mîn her dieterîch:
dem tuot sîn junger lîp gelîch.
nû merke waz ich meine:
man darf den dunder zîhen niht
der slege die dort erdiezent,
dâ von man viures vlammen siht
die gegen den luften schiezent:
daz tuot mîns jungen hêrren lîp.
der hât von strâfen mich genomen,
daz tâten megede, vrouwen, wîp .>
Dô sprach der junge rentwîn
 <daz wundert sêre dez herze mîn,
koment die slege von armen,
dâ von vlammet sich der walt:
tuot daz mîn hêrre, daz ist balt.
die velse müezen warmen.
ich geloube daz niht lânge wer
diz ungevüege diezen.
kaeme sölch schal von himel her,
ez möhte ein man verdriezen.
durch got nû rîtent deste baz:
komen wir im ze helfe niht,
man sol uns drumbe sîn gehaz .>
Her hiltebrant mit zühten sprach
 <ich hân dicke grôz ungemach
erliten bî mînen zîten,
daz mir got half von der nôt:
ez lac vil maneger vor mir tôt
in sturmen unde in strîten.
der minneclîcher vrouwen gruoz
mit dienste wil erwerben,
den lîp er sêre wâgen muoz,
genesen oder sterben.
er muoz sich lâzen in noeten sehen,
ob manz vor schoenen vrouwen sage,
daz diu âventiure im sî geschehen .>
Mit disen maeren sî dô riten,
dâ die kampfgesellen striten
mit hazze unde ouch mit zorne.
ir keiner dem andern vertruoc:
einer beiz, der ander sluoc.
der junge hôchgeborne
sîn lewen muot in des betwanc,
daz er sich dô ernerte.
vil nâher dicke hine spranc,
mit slegen er ûf in berte
daz er durch daz horn gebrach:
swann er daz swert an sich gezôch,
dar nâch schôz von bluote ein bach.
Dô der von berne daz ersach
daz er sô grôz ungemach
von hitze unde ouch von strîte
von den wurmen müeste doln
 (mit springen muoste er sich erholn),
dô spranc er sprunge wîte
zuo dem wurme unde ouch hindan:
in zorne begunde er wüeten.
her hildebrant der sach in an:
 <got der müez iuch behüeten!
sît ich bin iu sô nâhe komen,
sô hilfe ich iu von dirre nôt,
daz ez den wurm sol lützel vromen .>
Sî kômen dâ der vürste streit:
ein pfat sî zuo dem strîte treit.
dô sprach rentwîn der junge
 <swaz ich von helden hân vernomen,
der sache bin ich zende komen;
daz prîsen muoz mîn zunge.
ich geloube niht daz dehein wîp
ie tiurren helt enpfienge,
oder geboren wurde ein lîp
der solich kraft begienge.
ich spür an dem vürsten wol
daz man in aller kristenheit
in vür den tiursten ahten sol .>
Sî erbeizten nider ûf daz lânt.
der alte dem jungen in die hant
daz ros gap bî dem zoume.
er gienc dâ er den berner sach.
der leit sô grôzez ungemach
von hitze in dampfes toume:
der sweiz im durch die ringe ran
geverwet wol mit bluote.
in noeten stuont der junge man:
sîn arm er sô vermuote
daz der alte grîse jach
daz er mit swerten heldes hant
mit wurmen nie baz vehten sach.
Diz werte vaste unz ûf die nacht.
dô erleite kraft mit heldes maht
der junge, slege mit armen,
unde hetez ein heiden an gesehen
dem leit waere von im geschehen,
sîn nôt müest in erbarmen
dier von den wilden wurmen leit
ûf wîte in waldes riuhe.
der alte ersach sîn arebeit,
daz er deheine schiuhe
von im durch vorhte nie gewan.
er sprach < nû hüeten vînde sich,
sît ich in sus versuochet hân .>
Der wurm treip in über einen bach
der ûz dem wilden velse brach
gar tiefe ûz eime grunde.
dâ muoste er setzen sich ze wer.
got den edelen vürsten ner,
vürbaz er niht enkunde.
dô vaht des muotes gar ein king
ân trôstberlîche helfe.
der walt was wilde, unde umbe rinc
bluomen glânz in gelfe.
enzwei sîn hôchgemüete brach:
von sîme toufe unz ûf den tac
sô wê dem vürsten nie geschach.
Sîn hant diu wart des swertes gast:
von slegen ez ûf dem wurm zerbrast
ûf houbte unde ûf gebeine.
dâ von im vröuden vil verswant.
swaz er des mâles umbe in vant,
ronen unde grôze steine,
die warf er im in sînen giel,
swann er sô wîte ginte,
daz maneger gar ze grunde viel.
der junge sich versinte
daz im kein wer waere sô guot:
den schilt stiez er im in den munt,
daz riet sîn unverzageter muot.
Des wart her hiltebrant gewar.
er huop sich snelleclîchen dar:
er wolde hân bestanden
den wurm vür sînes hêrren nôt.
den lîp ze schirme er vür in bôt:
sîn triwe die zuht erkande.
 <wol hin>, sprach mîn her dieterîch,
 <ich darf niht iwer stiure.
ir tuot der alten art gelîch:
mich hât iur âventiure
von sinnen unde von kreften brâht.
ir hânt undanc unde werdiu wîp
unde swer daz habe ûf mich erdâht .>
Der wîse zühteclîchen sprach
 <nemt hin diz swert, iur ungemach
daz nimet dâ von ein ende .>
her dietrîch sprach < ichn wil sîn niht,
swaz arges mir dâ von geschiht .>
Rentwîn im in die hende
daz sîne schôz dem jungen man:
daz kunde er wol enpfâhen.
er lief den wurm wider an,
daz ez die zwêne sâhen.
sîn hant in werdeclîchen sluoc:
daz houbet als ein êren kranz
geroeset er von dannen truoc.
Ob in ein hôhiu veste lac,
der helferîch von lûne pflac.
er unde sîn gesinde
die hôrten under in den schal:
dô bereiten sî sich über al
bald unde vil geswinde.
Helferîch ze vorderst lief:
im volgte vil der spieze.
die sînen er zesamen rief,
die er ungerne lieze
hinder im: daz was sîn reht.
er gâhte dâ er den berner vant:
im volgten rîter unde kneht.
Als er rentwîn âne sach,
nû mugent ir hoeren wie er sprach.
 <waz ist hie der maere?
her sun, ir sint von bluote rôt:
wer hât iuch brâht in dise nôt?
daz ist mîns herzen swaere:
mac ich ez an dem gerechen niht
der iuch dâ hât verhouwen,
dar an mir herzeleit geschiht.
ûf ârône schoene vrouwen
die duldent durch dich ungemach:
Portalaphê die muoter dîn
ich nie sô trûrec mê gesach .>
Dô sprach der junge rentwîn
 <herr unde lieber vater mîn,
enpfâhent wol die geste:
dar an lît hôher êren vil,
als ich iuch underwîsen wil.
den sülnt ir tuon daz beste.
ir gwunnent tiurre geste nie
dâ her bî iwern zîten
in lânden weder dort noch hie,
die sô geturren strîten,
als von in beiden ist geschehen
dem lând ze trôste unde mir ze vrumen:
der wârheit wil ich iemer jehen.
Ich reit ein nacht unde einen tac,
daz ich vil lützel ruowen pflac:
ich suochte wurme wilde
ûf bergn, in owen, in telern tief.
vor eines steines want ich slief,
daz was an mir unbilde.
diu müede brâhte mich dar zuo,
daz arbeite an mir wuohsen:
ein wurm vant mich eins morgens vruo,
der slânt mich unz an d'uohsen';
mîn ros hât er mir ê genomen.
mir sante got die ritterschaft,
diu mir ze staten solde komen.
Sich, vater, meister hiltebrant
mich in des wurmes munde vant:
sîn lîp kam mir ze trôste.
waer er sô balde niht bekomen,
mîn leben ein ende hete genomen:
sîn hant mich dannân lôste.
ich rief in jaemerlîchen an:
helfe er mich bewerte.
der wurm warf mich in ein wilden tan
unde kêrt sich gegen dem swerte:
dô sluoc in tôt des vürsten hant.
er gâhte balde unde suochte mich:
der helt mich unversunnen vant.
Zuo mir saz der vürste nider
unde brâhte mich von sorgen wider
unde vuorte mich von dannen.
sîn ros uns balde dannân truoc,
dâ der von berne wurme sluoc:
dort in den hôhen tannen
sant er von swerte manegen dunst
ûf gegen des waldes tolden,
daz ich des wânde, ez waere ein brunst.
wir niht erwinden wolden:
wir kâmen dô er sîn wâfen brach.
daz mîn ich in die hende im schôz,
dâ von man sigehaft in sach.
Sich, alsô sîn wir her bekomen.
die uns von sorgen hânt genomen,
daz sint die zwêne vürsten.
den sülnt ir wenden, dast mîn rât,
ob dienest iu ze herzen gât,
ir hungern unde ir dürsten:
daz hât ervohten wol ir hant,
unde welnt ir daz bedenken.
her dietrîch unde her hildebrant,
den sülnt ir sorge krenken
unde vüeren se ûf an ir gemach.
êst lânc daz nâch ir werdekeit
den vürsten dehein guot beschach .>
Dô sprach von lûne helferîch
 <gote wilkomen, her dieterîch,
unde hildebrant der wîse,
der iuch von kinde erzogen hât
unde iu mit triwen bî gestât:
die saelde ich an im prîse.
deich iuch hân zeinem mâle gesehen
vor mînes lebens ende,
sô kan mir lieber niht geschehen .>
ûf gegen der steines wende
sant er sîn ingesinde dô:
ein ros daz wart dem wirte brâht.
sîn herze wart der geste vrô.
Her hildebrant der schiet von dan,
dâ der von berne hete gelân
sîn ros beins boumes aste:
dâ stuont ez wol gebunden an.
Scheminc wihen dô began,
daz manz hôrt eine raste:
Lewe im daz mit vröuden galt
in vorhtberlîchem dône.
dar nâch erhal berc unde walt,
unde ûf der burc z ârône
diu stimm wart muoterkinde erkant.
daz ros daz brâhte der wîse man,
dâ er den rîchen hêrren vant.
Dar ûf saz mîn her dieterîch.
der edel vürste helferîch
der vuorte sî ze hûse
ein stîge, diu ûf ze berge gienc,
erbûwen wol dort unde hie
mit maneger leie klûse,
underbûwen, undergraben wol,
gevestent unde geletzet,
als man ein burc ze rehte sol.
her dietrîch wart ergetzet,
er unde der alte grîse dô,
gewunnens ie kein ungemach:
ir wart daz ingesinde vrô.
Sî sâhen wie diu veste lac:
niden drumbe gienc ein hac
mit boumen starc verworren.
die lie man nider in rehter zît.
der wurzeln saf in grüene gît:
man sach ir lützel dorren.
dar obe zwei hundert klâftern hôch
der vels unde daz gemiure,
der sich ûf gegen den lüften zôch.
vil rotschen ungehiure
stiezen umbe unde umbe dran:
sô gewaltec wart kein keiser nie,
ûf den sî vorhte wolten hân.
Durch den hals sô gienc ein grabe
iewederhalp geschrôten abe:
durch ganzen vels gehouwen
was er wol hundert klâftern tief.
dar inne ein snellez wazzer lief.
diu wunder muoste er schouwen.
dar über ein schoeniu brucke gienc
mit boumen starc verslozzen,
die man ân huote selden lie.
dar ûf sô was gegozzen
ûz êre ein bild nâch einem man.
swer dâ vür in kam âne schaden,
der muoste guot gelucke hân.
Sî sâhen wie diu veste lît,
vil palas unde ein sal wît
unde starker türne drîge:
die stuonden dâ man ir wol darf,
dâ selden hin kein blîde warf.
gedecket was mit blîge.
vür den regen unde vür den wint
daz kostberlîche gemiure.
dâ sâzen rîter unde ir kint,
die dicke grôze stiure
gâben, ûz verchwunden bach:
daz dûhtes billîch unde reht,
swâ man den wirt in noeten sach.
Vor der burc ein anger was:
dâ ensprungen bluomen unde gras.
dar ûfe stuont ein linde
geleitet umbe unde umbe dran:
schate gap sî tûsent man
unde dôsete von dem winde.
dâ erbeizte mîn her dieterîch;
der edele helt von lûne
sîn ros enpfienc im helferîch
unde bant ez zeime zûne,
der umbe ein rîchen garten gienc.
ein horn daz satte er an den munt
unde kunt daz geste waeren hie.
Der wirt nam den vürsten bî der hant.
er vuortes dâ er die linde vant:
dâ stuont ein rîch gestüele,
daz des der alte grîse jach
daz er ein bezzerz nie gesach,
mit senftem lufte küele,
Rentwîn in die vesten gienc:
dâ wart er schône enpfangen.
die geste er bî dem vater lie.
gegen im kam gegangen
Portalaphê diu muoter sîn,
rîter, knehte, werdiu wîp,
vil keiserlîchiu megetîn.
Alsô sî rentwîn ersach,
Portalaphê diu reine sprach
 <owe der leiden maere!
sun, der sihe ich vil an dir.
waz ougenblicke gîstu mir!
daz ist mîns herzen swaere.
mac ich ez an dem gerechen niht
der dich sô hât verhouwen,
dâ von mir herzeleit geschiht.
ich unde schoene vrouwen
lîden durch dich ungemach:
von mîme toufe unz ûf den tac
sô wê mir nie von dir geschach .>
Dô sprach der junge rentwîn
 <vrouw unde liebiu muoter mîn,
lâzent sölhe rede belîben.
von den ich bin von bluote rôt,
die sint von scharfen swerten tôt:
iu unde werden wîben
dran ist gedienet sicherlîch,
der vesten unde dem lânde.
des dankent ir hern dieterîch
unde meister hildebrande:
die hânt von sorgen mich genomen.
sî sint durch liep unde ouch durch guot
her in iur eigen hûs bekomen .>
Er seite ir gar wie im geschach.
Portalaphê diu reine sprach
zir herzelieben kinde
 <ist mînes vater bruoder hie?
den sach ich in zwênzec jâren nie.
sage mir wa ich den vinde .>
er sprach < ich lie bî helferîch
die vürsten bî der linden.
her hiltbrant unde her dieterîch
die lâzent sich wol vinden.
legt an iur keiserlîchen wât
unde gênt in danne bieten gruoz:
ir hant daz wol ervohten hât .>
Leit unde liep sin herzen truoc.
Portalaphê diu rîche, kluoc,
kiusche, reine, staete
liez ir kostberlîch gewant
unde gienc, als sî den jungen vant,
in tegelîcher waete:
die müeste hân genomen verguot
diu tiurste in ir lânde.
zuo den gesten stuont ir muot.
ze meister hildebrande
sî mit ir massenîen gienc,
dâ sî mit hôher werdekeit
ir mâc unde ir hêrren enpfienc.
Als sî helferîch ersach,
wider die vürsten er dô sprach
 <dort kumet des lândes vrouwe.
ich wil ez nemen ûf mînen eit,
daz nie soum gewan ir kleit
der naz in schanden touwe
an ir wurd, von kindes jugent.
sî gwan nie laster mâsen:
got selbe gôz in sî die tugent,
die engel zsamen lâsen,
zuht, triwe unde die bescheidenheit:
dâ mite ir lîp gezieret wart,
daz sî der êren krône treit .>
Der wirt von den gesten gienc,
dâ in diu herzogîn enpfie
sô sî beste kunde.
dô sprach von lûne helferîch
 <vrouwe, tuo sô werdeclîch:
lâ'z' herze dînem munde
gebieten daz er rîchen gruoz
gebe den vürsten beiden.
mit wârheit ich des jehen muoz:
unde hete ein wilder heiden
die halben nôt durch uns geliten,
wir müesten im sagen danc:
als sî bêde hânt gestriten .>
Sî gienc dâ sî den vürsten sach.
Portalaphê diu reine sprach
 <got wilkomen, her von berne,
mir unde allem himeleschen her.
welnt ir, mit eiden ich iu swer
daz geste ich alsô gerne
gesach in zwênzec jâren nie,
als iuch unde hildebranden.
ir irrtent uns selten hie
ûf vesten unde in lânden.
kunde ich iuch enphâhen wol
nâch der wirde als an iu lît,
sô waer mîn herze vröuden vol .>
Alsus den jungen sî enpfienc.
von im ze hildebrant sî gienc.
der wart dô baz enpfangen,
mit armen dazs in umbeslôz:
helsen, triuten wart dô grôz.
ir munt unde ouch ir wangen
ze kusses bôt dem werden man
unde sprach ûz rôtem munde
 <wol daz ich dich vunden hân!
des vröuwe ich mich ze grunde.
êst lânc daz ich dich nie gesach:
dîn vremde hât ûz ougen mir
von trehen brâht vil manegen bach .>
Der geste sî sich underwant.
den sî dâ wâren unbekant,
die dar durch schouwen drungen,
rîter, knehte, werdiu wîp
unde maneger kiuschen megede lîp:
von alten unde von jungen
wart in geschenket manec gruoz,
der sende sorge stôrte.
dâ von sô wart in sorgen buoz,
ûf ârône daz man hôrte
ze vröuden maneger leige schal.
ûf truoc man bluomen unde gras,
dâ mite beströuwet wart der sal.
Her dietrîch die bruck âne sach:
wider die herzogîn er sprach
 <vrouwe, durch iwer güete,
waz bediutet jener man?
der hât sô liehten harnesch an:
got mich vor im behüete!
er ist verwâfent vür den tôt:
in dûhte gar gevüege
daz er uns alle braehte in nôt
unde gar ze tôde slüege.
er wil lîht ungevüegen zol:
ich belîbe ê ûze an mînen tôt,
ê ich sölhen kumber von im dol .>
Diu herzogîn mit zühten sprach
 <swaz ich lieber ie gesach,
den tete er keine swaere;
sî wolten denn under sînen danc
gân in die burc: die machte er kranc
unde aller vröuden laere .>
 <ich enweiz> sprach her dieterîch,
 <ich gesach nie man sô lângen.
er stât dem tiuvel gar gelîch
mit sîner stahelstangen.
er waent lîht, ich well in bestân:
sô pflaege ich guoter witze niht.
ich wil im hûs unde brucke lâzen .>
Des lachte dô diu herzogîn.
sî sprach < hânt iu die triwe mîn,
ich gibe iu guot geleite .>
sî nam den vürsten bî der hant.
 <nû vüerent hin> sprach hiltebrant
 <den helt ûz arbeite.
nû sich, vil zartiu muome mîn,
wie der junge sî erschrocken.
er waenet dâ ze berne sîn,
mit kinden spilen der tocken
unde swaz sî habent in ir laden,
daz er daz lâze durch sîn hant
unde in nâch trage ir prîsevaden .>
Umb kêrte sich her dieterîch:
bî der herzoginne rîch
beleip er bî der porten.
er sprach < her meister hiltebrant,
waer iu diu rehte mâze erkant,
ir liezent mich mit worten
ungestrâfet: als ir tuot,
wert ez deheine lenge,
ich mac gewinnen noch den muot,
ich mache ein lânt iu zenge.
hânt iwer helfe unde iwern rât .>
der wîse sprach < swer mir iht tuot,
ich klagez dem der ûf der brucken stât .>
 <
Nû schouwent> sprach der junge man,
 <diz hât der alte mir getân
dâ her von kindes beine:
waer ich gewesen stehelîn,
ich möht dâ von verdorben sîn.
sîn triwe ist gegen mir kleine:
ich bin von im ze noeten komen
in disem wilden lânde.
er hât daz kriuze ûf mich genomen,
daz mîne sinne erkanden
nie sô grôzez ungemach:
des duzzen durch die ringe mir
ûz wunden tief vil manec bach .>
Des lachten rîter, megede, wîp.
dan vuorten sî den jungen lîp
 (den spot den muoste er lîden)
ûf in ein wunneclîchen sal.
der was gezieret überal
mit golde unde ouch mit sîden.
er dâ ein rîchez bette vant.
sîn harnesch wart enpfangen
von maneger schoenen vrouwen hant,
die zime kômen gegangen.
diu herzogîn die wunden bant;
si schuof im keiserlîch gewant.
dâ von im sorgen vil verswant.
Man bôtz im wol unde dannoch baz.
vil schoener vrouwen umbe in saz,
die kurzten im die stunde.
sî zugen vür in werkes gaden,
sî truogen dar krâm unde laden:
swaz ieglîch bestes kunde,
daz treip sî vor dem werden man,
durch daz in niht verdruzze,
swaz man ze vröude erdenken kan
den senenden nâch genuzze.
dar man vil reiner spîsen truoc:
ze dienste bôt sich manegiu hant
wîz an klâren megeden kluoc.
Ûf gienc meister hiltebrant,
dâ er sînen rîchen hêrren vant.
mit im ze hove drungen
Helferîch unde ouch rentwîn,
dar zuo daz ingesinde sîn.
von alten unde von jungen
wart ez im erboten alsô wol
von rîcher handelunge,
daz er sich billîch gesten sol.
maneger vrouwen zunge
ze dienste im eteswaz verjach,
dâ von im sorgen vil verswant
unde man in vröuden rîchen sach.
Dô sprach der alte grîse dô
 <herr, ich bin iwer êren vrô,
daz iu sô stolze megede
mit dienste undertaenec sint,
ritters vrouwen unde ir kint.
sagt an, hât iur geklegede
an iu ein ende noch genomen
bî disen stolzen meiden?
...des sülnt ir mich bescheiden.
hât sich volendet iwer muot?
der mit rede zegelîch
dicke mir vil leides tuot .>
Des antwurte im der junge man
 <hab ich iu leides iht getân,
dez lâzent von herzen sîgen:
wol stât iwern zühten daz.
von uns sî der alte haz:
der rede sol man geswîgen .>
 <ich sage iu> sprach her hiltebrant,
 <welnt ir durch vrouwen rîten,
iu werdent wunden tief erkant
in sturmen unde in strîten.
wellent ir bürge, lânde pflegen,
unde sehent ir iender hûsgemach,
des müezent ir iuch gar verwegen.
Alsus der rîter orden stât,
daz er gemach vil selten hât,
dem er beginnet lieben.
der sol getriwe, staete wesen,
zuht durch vrouwen in sich lesen,
inz herze sol ers schieben.
manheit bedarf ein rîter wol,
milte in rehter mâze,
got er vor ougen haben sol.
êst billîch dêr niht lâze
kiusch unde die bescheidenheit:
erst zuo der welte ein saelec man
der die mit einander treit .>
Des antwurte im her dieterîch
 <her hiltebrant, êst ungelîch.
ir hânt von kindes beine
der manheit ie gehalten bî:
ouch sint ir sterker dan mîn drî.
nû merkent waz ich meine:
swaz ir noch an gegriffent ie,
daz hânt ir wol volendet.
iur schîbe nâch gelucke gienc:
diu selten wart erwendet
ze laster iu von keinem man.
daz schuof iur witze unde iwer rât:
der saelden maneger ist erlân .>
Die rede sî beide liezen ligen.
der wirt ze lânge hâte geswigen:
er sprach ze dem gesinde
 <tragent ûf wîn unde dar zuo brôt .>
sî tâten gar swaz er gebôt.
bald unde gar geswinde
bedecket wart vil manec tisch
hel von waehen tuochen,
diu von der nâdeln vuoren vrisch:
her vür diu muost man suochen.
hinder den rîchen tischen lac
vil sîden, dâ man sanfte saz.
der wirt der koste sich verwac.
Dô sprach von lûne helferîch
 <swenne ir welnt, her dieterîch,
sô sülnt ir nemen wazzer:
daz bietent riter unde knehte dar .>
er nam des wirtes worte war;
swâ er wolt, dâ sazzer,
ze im diu reine herzogîn,
diu kunde wol gebâren,
ze hiltebrant ir töhterlîn,
ein kint von zwelef jâren,
an dem der welte wunne lac:
daz schein an rîchen tugenden wol
daz ir diu herzoginne pflac.
Alsus gezieret wart der sal
mit schoenen vrouwen überal:
die sâzen als er wolde.
der wirt die rîter niht enlie,
er gebôt daz maneger sitzen gienc
der mit im ezzen solde.
truhsaezen wurden dar gegeben
nâch hovelîchem rehte.
man sach sî alle in vröuden leben.
die rîter unde die knehte
an leiten kostberlîch gewant.
mit in gezieret wart der sal,
daz man dâ trûrec nieman vant.
Man gap in alles des genuoc
daz man ie künegen vür getruoc
 (die meister daz erdâhten),
spîse reine unde dâ bî guot,
vor allem valsche wol behuot,
truhsaezen daz in brâhten
 (mit wârheit ich daz sprechen wil),
durchtempert wol mit wurzen.
dâ dienten juncvrouwen vil:
die lângen unde die kurzen
ze dienste bugen sî ir bein.
rôter munt gap manegen smier,
vil goldes ob reiden löcken schein.
Sî heten kurzewîle vil.
sî hôrten maneger leige spil
harpfen, rotten, gîgen,
von worten maneger leige sanc,
der durch der vrouwen ôren klânc.
man sach in zühten swîgen:
zuht unde mâze in herze las
alle die dâ sâzen.
mit in der sal gezieret was.
die jungen muosten lâzen,
des sî ir kintheit niht erlie.
vor den tischen manegen dôn
mit rîcheme sang man an gevie.
Nû lâzen wir sî in vröuden hie
unde sagen wiez bîbunge ergie:
der reit sô wilde geverte.
er kam dâ kumber was erliten,
dâ der von berne hete gestriten:
wan daz in got ernerte,
sô kunde ez niemer sîn geschehen.
daz wol den kleinen dûhte,
als er began die wurme sehen.
sîn ros die tôten schûhte.
umb in was anger unde walt
durchströuwet bogenschuzzes wît,
die von dem jungen wârn ervalt.
Sîn ros in balde dannân truoc,
dâ hildebrant die wurme sluoc:
die wunder muoste er schouwen.
er vant den alten unde diu kint,
diu von im gar verdorben sint,
von sîner hant verhouwen.
 <wâfen> sprach der kleine man,
 <wer hât hie gevohten?
ez muoz der tiuvel hân getân:
deheine sinne enmohten
genden von menschen lîbe ez nie .>
er lie die wurme als er sî vant:
sîn reise balde vürbaz gienc.
Swâ er der wurme sich versach,
von den strâzen er sich brach
ûf gegen den hôhen lîten.
manegen pfat eng unde smal,
hôch gebirge, tiefiu tal
muost er durch vorhte rîten
biz er die schoenen burc an sach:
dô vröut sich sîn gemüete.
wider sich selben er dô sprach
 <ach got, durch dine güete
nû gelie du mich in sorgen nie:
durch dîne götlîchen kraft
lâ mich die geste vinden hie.
Daz ich vergebene iht sî geriten,
swaz kumbers ich denn habe erliten,
daz wige ich harte kleine,
mac mir diu saelde denne geschehen
daz ich sol die vürsten sehen.
ein künegîn wandels eine
hât mich durch botschaft ûz gesant:
möht ich ir die volenden!
her dietrîch unde her hildebrant
die sülnt ir sorge wenden.
ist daz ich sî vinden kan,
wâ lebet an vröuden mîn genôz,
ez sî joch vrouwen oder man?>
Er kêrt daz wazzer hin ze tal,
daz nam von velsen manegen val:
dâ bî begunder stapfen.
ob im diu burc z ârône lac,
der helferîch von lûne pflac:
an die begunde er kapfen.
im geviel von schulden wol
der vels unde daz gemiure,
daz er sî billîch gesten sol.
sî dûhte in alsô tiure
daz nie keiser gwan daz guot,
dâ mite diu burc vergolten sî.
sî vröute im herze unde ouch den muot.
Ob er die rehten strâze reit?
ein pfat in zuo der bürge treit:
dâ vant er eine linden,
dar under wunneclîchez gras,
dâ der von berne erbeizet was.
sîn ros begunde er binden.
den helm er an den arm gehienc,
als er die burc erblihte.
vürbaz er niht zem bilde gienc:
von vorhte er erschrihte.
er satte ein horn an sînen munt:
er blies ritterlîchen wol.
daz er dâ was, daz tete er kunt.
Sî hôrten sînes hornes dôz:
loufen, springen wart dâ grôz
her gegen der rîchen porten,
dâ vor der kleine recke stuont
 (nâch hoverehte daz sî tuont),
unde gruozten in mit worten.
des dankte in der kleine man
sô er aller beste kunde.
rîcher rede er sich versan,
die liez er von dem munde.
er sprach < ist nieman hie bekant
ob hie der vogt von berne sî,
dar zuo sîn meister hildebrant?>
Ein rîter sprach < jâ, die sint hie.
ir vundent sî sô vroelîch nie.
wol dan, welnt ir die schouwen!
sô wol dan mit mir ûf den sal!
der ist gezieret überal
mit rittern unde mit vrouwen .>
 <wâfen> sprach der junge man,
 <waz wil der mit der stangen?
mac ich vor dem geleite hân,
sô waer mîn sorge ergangen.
er waent lîht, ich well in bestân:
ich hetez an dem muote wol,
möht ich ez an den kreften hân .>
Ein rîter sprach < welnt ir iuch lâzen
an mich, swaz ich geleites hân,
daz teile ich mit iu gerne.
ich bringe iuch vür den lângen man,
als mîn vrouwe hât getân
den vürsten dâ von berne .>
er nam den kleinen bî der hant
unde vuorte in vür daz bilde
ûf dâ er die massenîe vant.
sorge wart im wilde,
dô er die zwêne vürsten sach:
gwan er von sorgen angest ie,
dâ von sîn kumber im zerbrach.
Dô bîbunc in den palas trat,
ûf hôher wîchen er dô bat
alle die dâ stuonden.
er sprach < lâzent mich die vürsten sehen,
den sô grôz êre ist geschehen.
sint daz die rehte tuonden,
sô grüeze iuch got, her dieterîch,
unde hildebrant den alten!
der edele got von himelrich
der sol der selden walten,
dâ ich iuch beide vunden hân:
wilde geverte ân allen vunt,
des hân ich vil durch iuch getân .>
Des dankte im her dieterîch;
sam tete diu herzoginne rîch,
ir wunneberndiu tohter,
dar zuo der alte hiltebrant
unde alle dier dar inne vant.
wol gedenken mohter,
 <sî hânt selten hie vernomen
ein rîter alsô kleine.
irst wênec mê ze hûse komen
mit harnesch alsô reine.
sî tuont reht als ich wilde sî .>
man sach dâ rîter, megede, wîp
alle ezzens sitzen vrî.
Er sprach < ir vürsten bêdesant,
mich hât her ze iu gesant
ein rîchiu küneginne.
diu hât geslagen ûf ein velt
durch iuch ein wunneclîch gezelt:
dar wendent iwer sinne.
sî lît mit schoenen vrouwen dâ,
unde wartent iwer lânge:
ir vindent sî niht anderswâ
wan in dem vogelsange.
sî hânt sô vil von iu vernomen,
sî wartent iur ein ganzez jâr:
ir müezent ir ze hûse komen.
Ir vürsten beide, merkent daz:
nie schoener maget ûf stuol gesaz,
geliutert unde gereinet
vor allem valsche, wol gestalt.
wer bî ir solde werden alt,
den sî mit triwen meinet!
ir rôter munt gît liehtez brehen:
ir smieren unde ir lachen,
unde solde ein sieche daz an sehen,
dem müeste sorge swachen.
ir ougen klâr, ir varwe glânz
diu erbrechent wünschen tür
in herzen diu sî vindent ganz.
Daz ich iu sage, daz ist wâr.
wir haben getragen manec jâr
grôz leit in unserm herzen.
dâ von hânt ir uns genomen
unde sint ouch her ze lânde komen:
zergân ist unser smerze.
dô uns diu maget tete bekant
daz unser vînde wârn zerhouwen,
dô leiten wir an rîch gewant
unde liezen uns alle schouwen:
vor dem berge in deme klê
hânt wir geslagen ein rîch gezelt;
ir vint uns dâ ân allez wê.
nû sîn wir noch niht erlôst
noch gewinnen niemer trôst,
ir koment dann zuo uns balde:
alsô stât mîner vrouwen sin.
ir vröude ist anders gar dâ hin.
ir halt iuch ûz dem walde
mit mir hin ( der bin ich wer)
unde loesent uns von leide.
ich wil iu sagen disiu maer:
wir müesten ûf der heide
ligen biz an den jungsten tac,
sî saehe iuch denn mit ougen an.
dast daz beste uns beschehen mac .>
Der berner sprach < ich wil dâ hin:
swenn ich nû baz geheilet bin,
ich gerne mit iu rîte.
ich muoz die küneginne sehen
durch die mir arbeit ist beschehen:
der maere ich kûme erbîte.
dâ hânt deheinen zwîvel an.
hêrre, nû gânt ezzen.
ich tuon daz ich gelobet hân .>
von im dô wart gesezzen.
der wirt von dem orte gienc:
er bat in sitzen an sîn stat;
des in sîn tugent niht erlie.
Der wirt gienc dâ er den berner vant
unde den zuhtwîsen hildebrant.
er sprach < ir vürsten beide,
iu âventiur vil widervert,
iust aller saelden hort beschert
daz iuch sô stolze meide
mit liebe in ir herzen hânt
 (des mügent ir iuch wol gesten),
des sî ander vürsten gar erlânt,
unde hânt iuch vür die besten
die im der himel decken kan.
habt danc daz ir ez verdienet hânt,
dazs iuch mit vröuden lachent an .>
Her hiltebrant sprach < helferîch,
du solt den jungen dieterîch
an manheit lützel prîsen.
end er gewinnet heldes muot,
sost ûf der wâgen lîp unde guot,
als ich iuch wil bewîsen.
joch muoz inch der vîgende vil
mit scharpfen swerten walken.
sam der reiger vâhen wil
mit ungemachten valken,
alsô muoz ich in machen ê,
ê sîn hant der vînde lîp
mit scharfen swerten tüege wê .>
Her dietrîch sprach < diz ist mîn klage:
daz trîbent ir nacht unde tage
daz ir mich heizent rîten.
durch vrouwen unde durch werdiu wîp
muoz ich wâgen mînen lîp
in sturmen unde in strîten.
ich wânde daz sî wol gesunt
mich verre gerner saehen,
dann ich von swerten wurde wunt.
ich gesach nie man sô spaehen
als ir gên mir sint alle tage,
daz ir mich heizent grîfen an,
dâ ich niht wan kumber von bejage .>
Der wîse sprach < her dieterîch,
der werde got von himelrîch
der hât iu sîne sterke,
jungen lîp, bürg unde lânt
gegeben> sprach her hildebrant:
 <gern ich daz an iu merke.
ir süllent haben den vür guot
der iu sîn kumbr ist klagende:
nâch helfe rihtent iwern muot
unde sint niht der verzagende,
unde êrent den der iuch dâ hât
getiuret über allez daz
daz zwischen himel unde erde stât .>
Her dietrîch sprach ze hildebrant
 <unde solde ich von iu tûsent lânt
mit einander erben,
diu naeme ich alliu drumbe niht:
sô wê von swerten mir geschiht.
ir woldent mich verderben.
ir tuont als alle tage ein lîp
ûf disteln unde ûf dornen
mir wahse durch diu werden wîp.
des bin ich der verlorne,
sol ez keine wîle wern:
swie lîhte ein vrouwe gewinne kriec,
sô wil sî mîn ze kempfen gern .>
 <waent ir daz> sprach her hildebrant
 <daz iu got bürge unde lânt
gap durch iuch alterseine,
starken lîp unde heldes muot,
golt, silber, hort, êr unde guot?
daz sult ir lâzen gemeine,
sît ir durch minneclîchiu wîp
süllent komen ze trôste,
obe kein sorge habe ir lîp
dâ sî nieman von lôste.
daz sult ir keiner slahte man
lâzen gwinnen, welt ir daz sî iuch
mit spilenden ougen lachen an .>
Die rede liezens underwegen.
des berners wart dâ wol gepflegen
unde hildebrands des alten.
Portalaphê die herzogîn,
Valentrins ir töhterlîn
sach man dô kunste walten,
dâ von der berner wol genas
unde hildebrant der werde.
sô zart ir lîp den vrouwen was
daz man ûf al der erde
nie gesten baz gebieten sach:
durch manheit unde durch sippe bluot
den vürsten beiden daz geschach.
Sî wâren dâ vierzehen tage.
Bîbunc sprach < herr, ich iu sage,
wol ûf! unde welnt ir rîten
die rîchen küneginne sehen,
daz lâzent in kurzer zît geschehen,
wan ich mac nimê bîten.
dar an ich iwer tugende spür,
gesehent die stolzen meide.
oder welnt ir mich senden vür,
daz ich sî neme von leide
unde in gebe solhen trôst
daz ich die vürsten bringe her,
die sî von sorgen hânt erlôst?
Swaz irn enbietent, daz sag ich .>
dô sprach von berne er dieterîch
 <her hildebrant, gênt lêre:
waz enbieten wir der künegîn,
den vrouwen unde den megetîn,
daz wir sîn haben êre?
sî hânt den muot unde ouch den sin
sô gar an uns gewendet,
komen wir niht zen vrouwen hin,
sô werdent sî gepfendet
an vröuden unde an werdekeit:
sülnt sî belîben âne trôst,
daz ist mir hiute unde iemer leit .>
Dô sprach der alte hildebrant
 <ist denne der rât an mich gewant,
sô süln wir in enbieten
vriuntschaft unde dâ bî holden gruoz.
dâ von sô wirt in swaere buoz.
sî süln sich vürbaz nieten
ganzer vröude unde vroelîch leben
in dirre welte wunne.
sô wirt iu sicherheit gegeben,
daz iwer hôhez kunne
ob allen vürsten iemer gât,
al durch daz iwer vrîge hant
sô werdeclîch gevohten hât .>
Her hiltbrant sprach mit guoten siten
 <her bîbunc, vriunt, ich wil iuch biten,
ir sülnt bî uns belîben
biz morgen, daz man gezzen hât.
unser werc unde die getât
süln wir den vrouwen schrîben,
waz wir der wurme hân erslagen
unde ouch der sarrazîne.
sî süllen uns vil eben sagen,
ob in iender pîne
durch vînde tuo in herzen wê:
sô süllen wirz gevüegen sô
daz sî iuch geirrent niemer mê .>
Er sprach < vil lieber hêrre mîn,
solt ich dan lânge bî iu sîn,
des ahte ich harte kleine:
diu mich ze boten hât erlesen,
von der bin ich ze lânge gewesen.
ich vürhte daz sî weine,
diu ûzerwelte schoene maget
unde ouch ir ingesinde.
ich denke daz sî sî verzaget
daz ich iuch niht envinde
oder daz ir beide sint erslagen.
iedoch daz ich gelobet hân,
daz wolde ich iu ungerne versagen .>
Der tac mit vröuden wart vertân.
zehant hiez man den kappelân
den brief gar schône machen,
alsô her dieterîch geriet
unde als her hildebrant beschiet,
mit ir getânen sachen.
der wirt was im dâ zuo guot
mit sîner helfe stiure.
er tete als noch ein vrumer tuot,
der sorge machet tiure:
sîn ingesigel er im lêch.
 <her bîbunc, daz geleite mîn
daz sol iuch machen ungevêch .>
In eine lade man in beslôz.
Bîbunges sorge diu wart grôz,
er sprach < ir vürsten beide,
ir hânt daz beste mir getân:
heizent ieman mit mir gân
daz er mir gebe geleite
al vor dem ungehiuren man
der dâ stât ûf der brucke.
lief er den veigen tiuvel an,
er slüeg in in tûsent stucke,
haete er einen îsern lîp .>
er sach in grimmeclîchen an:
dô lachten rîter, megede, wîp.
 <swaz ir geleites von uns gert,
des sülnt ir schiere sîn gewert>
sprach helferîch sô balde.
 <der iu die sorge hât getân,
welnt ir den ze helfe hân
ze velde unde ouch ze walde?>
 <nû müeze got behüeten mich
vor sô getânem sellen.
er stet dem tiuvel wol gelich:
der vüer in ouch in die helle.
des ir mir ze geverten hânt verjehen,
mir grûwelt vor im iemer mê
deich in zeime mâle hân gesehen .>
Dô bereite sich her helferîch,
her hildebrant, her dieterîch
unde manec rîter küene.
her bîbunc was der hêrren vrô.
sî zogeten gegen der porten dô,
hin gegen der linden grüene.
dô er den lângen man ersach,
den begunde er schouwen.
wider die vürsten er dô sprach
 <braeht ich in zuo der vrouwen
diu mich ze boten ûz erkôs,
waeren ir tûsent oder mê,
sî wurden alle sigelôs .>
Sorgen wart er dô entladen:
von der brucken âne schaden
kêrter gegen der linden.
dâ sach er einen schoenen tanz
von megden unde von vrouwen glânz
unde ouch von schoenen kinden.
sîn harnesch wart im dar getragen:
dô wolde er sich bereiten.
alrest began sîn herze klagen
daz er sich müeste scheiden
von den schoenen vrouwen wolgetân:
ein keiser solde kurzewîl
vor al der welte bî in hân.
Ein ros wart im schiere bereit,
ein rîcher satel dar ûf geleit,
gezoumet unde begurtet.
den dienst tete im her hiltebrant.
die sporen er im umbe gebant
mit sîden wol bebortet:
daz dâ îsen solde sîn,
daz was rôt von golde
beidiu lûter unde vîn
nâch hôher êren solde.
her dietrîch ganzer tugende wielt:
hern bîbunc huop er in den satel;
Helfrîch im den stegereif hielt.
Spîse reine, guoter wîn,
ein vlesche unde ein legellîn
wart hinder in gebunden.
 <als ir koment in den walt,
dâ sehent ir einen brunnen kalt,
den hân ich dicke vunden>
sprach der vürste helferîch,
 <unde ein rîch gestüele
unde eine linde wunneclîch
 (den wîn den machent küele)
unde einen wunneclîchen plân:
daz ros slahent in daz gras,
lâzent ez ein wîle bî iu gân .>
Urloup er ze hove nam,
als sînen êren wol gezam.
er sprach zes wirtes vrouwen
 <got gesegene iuch, edel herzogîn,
unde ouch die schoene tohter dîn:
ir blüent in êren touwe.
ich bite iuch durch den willen mîn
iuch unde helferîchen,
ob iwer schoenez töhterlîn
vint iender sînen glîchen,
ob irs gebent einem man,
ich wil ir schenken tûsent marc:
den dienest sol sî von mir hân .>
Der maere im gedanket wart.
willekomen ûf die vart
schiet er dô von dannen.
 <kund ich iu gedanken wol
alsô man lieben gesten sol,
iu vrouwen unde mannen,
daz hânt ir wol an mich gewant
mit rîcher handelunge.
sô rîcher geste ich nie bevant
von alten unde von jungen
alsô die hie ze hove sint,
ez sîn die geste, ez sî der wirt,
diu werde vrouwe unde ouch ir kint .>
Mit urloube er von dannen schiet,
durch den walt daz er geriet
mit vil manegen sorgen.
wie lânge er ob dem brunnen ist,
des enweiz ich deheine vrist:
biz an den vünften morgen
kam er zuo der vrouwen dar
ûf ein gar rîch gevilde.
sî wurden sîn vil wol gewar,
unde nam sî grôz unbilde
waz im gevristet hete daz leben.
diu künegîn mit zühten sprach
 <wer hât geleite dir gegeben?>
Sî hiez in willekomen sîn.
 <sage mir durch den willen mîn
wie ist ez dir ergangen,
daz du sô lânge bist gewesen?
wer hât gevristet dir dîn leben?
het dich ieman gevangen?>
sî ersach die lade dô
unde ouch die lângen lîne.
sî wart in ir herzen vrô
unde vil der megetîne.
diu künegîn mit zühten sprach
 <swa du sît gewesen bist,
dâ was vil kranc dîn ungemach .>
Ein rîter im engegen gienc,
sîn ros er im schône enpfienc:
daz gebôt diu vrouwe hêre.
diu künegîn mit ir selbes hant
diu wâfen sî im abe bant
durch liebe vremder maere.
man hiez bereiten dô zehant
spîse daz er aeze.
swaz man von sîdîn küssen vant,
durch daz er sanfte saeze,
bereite man im allez dar:
kleider truoc man im her vür,
diu wâren lâsûr vîngevar.
 <vrouwe, wâ ist der kappellân?
ein brief ich in der laden hân,
den sülnt ir heizen lesen.
rîter, vrouwen unde ir kint
unde alle die ze hove sint,
daz die hie bî uns wesen,
daz sî hoeren unde vernemen
waz maere ich in bringe:
allen den die êre gezemen,
die stân ze einem ringe.
her dieterîch, her hildebrant
die hânt ir liebe unde ouch ir gruoz
an brieve unde ouch mit mir gesant .>
Diu künegîn hiez dô in den sal
die hêrschaft komen überal,
daz sî vernaemen maere,
 <diu enbietent uns die vürsten guot,
die uns vor schaden hânt behuot
unde herzeclîcher swaere.
got durch die lieben güete sîn
der müeze sî behüeten!
gewinnents ie deheine pîn,
des waer mîn ungemüete
noch groezer danne ich ie getruoc,
dô der heiden âne schult
die lieben swester mîn ersluoc .>
Der kappellân den brief ûf brach,
daz êrste wort daz er dô sprach
 <man heizet schône grüezen
vroun virginâl die künegîn
unde ouch ir schoenez megetîn
mit lieben worten süezen,
diu ist genant gamazitus
ein edel maget werde.
her hildebrant der sprach alsus
daz er ûf al der erde
sô grôzen kumber nie bevant,
als des tages dô er sich
ir starken dienstes underwant.
Sô grüezet hie her dieterîch
die künegîn, vrouwen, megede glîch
unde swer den berc hie biwe.
sî hânt sô vil von iu vernomen,
sî wellen schiere zuo iu komen
durch iwer ganzen triwe,
daz ir sô verre hânt gesant
nâch in in die wilde
unde in der bote tete bekant,
daz alsô manec bilde
in vrouwen wîs gewartet hât.
sî hânt gesworen einen eit,
sî machent iu aller sorgen rât
Vor allen vînden, die nû sint:
wurme, heiden unde ir kint,
wâ man die lebendec wizze,
daz sol ich in vil rehte ervarn:
sî wellen ir niht lânger sparn.
ungerne ez sî verdrüzze:
sî suochent sî unz ûf daz mer,
ûf bergen unde in walde.
sî schirment iuch mit aller wer
vil krefteclîchen balde.
sît ir sint biz her genesen,
sô sülnt ir vürbaz iemer mê
vor allen heiden sicher wesen.
Sî troestent iuch unde heizent sagen
wie vil der wurme sî erslagen
der alten unde der jungen
ûz heldes muot mit mannes kraft,
dô sî wurden sigehaft,
dâ von ir swert erklungen.
sehse der alten wurme sint,
die giengen alle in brunse.
her hildebrant der sluoc diu kint,
die lâgen in eim runse.
sî hânt sî bêdenthalp gezalt,
alsô hie geschriben stât:
zwêne unde sibenzec sint ervalt.
Von der geschiht vernement nôt.
ahtzec sint der heiden tôt,
die alle rîter wâren,
die alle mit einander riten,
von den wir grôzen kumber liten
dâ her vor manegen jâren.
her dieterîch leit ungemach,
ê er sî überwunde,
biz er hern hildebranden sach:
der tete im helfe kunde.
er sluoc ir vier unde zwênzec tôt:
den voit het er erslagen ê.
hêrren unde maget half er ûz nôt.
Her dieterîch ze dirre stunt
...lît ûf der burc z ârône:
dâ pfliget sîn diu herzogîn:
ir lîp müez iemer saelec sîn,
sist ob allen vrouwen ein krône.
ir unde ouch ir werden man
nieman kan gelîchen.
sî hânt daz beste im getân:
sî jehent sicherlîchen,
an im lig aller saelden ruom.
in dem lânde, dâ sî sint,
man êrt in sam ein heiltuom.
An disem brieve stât noch mê .>
 <helfrîch unde portalaphê,
hern hildebrandes kunne,
sîns bruoder tohter wunneclîch,
zühtsam ( sî nam helferîch:
sist aller megde ein wunne),
diu hânt daz ingesigel guot
an disen brief gehangen
durch ir tugenthaften muot,
daz ich niht wurde gevangen,
ich bîbunc ûf der widervart.
daz geriet diu herzogîn
daz der brief geschriben wart.
Iu enbiut der selbe helferîch
unde sîn vrouwe wunneclîch,
sî süln hie bî iu wesen,
swenn her dieterîch nû mac
unde gelebet guoten tac
unde swenne er ist genesen.
er bringet stolzer rîter vil
ûf die blüenden ouwen:
sich hebet ein wunneclîchez spil
von megeden unde von vrouwen:
ob ez helferîch gevüegen kan,
sîn tohter bringet er ze uns:
er wil sî geben einem man .>
 <got hêrre> sprach diu künegîn,
 <gedanket muoz dir iemer sîn
der hildebrandes stiure,
die du mir armen hâst beschert
unde mich von sorgen grôz erwert
unde von vînden ungehiure:
swaz ich leides ie gewan,
daz wirt mit lieb volendet.
saelec sint die zwêne man
die mich des hân erwendet,
die zwêne vürsten vil gemeit:
die hânt erworben gotes dienst
unde êren vil an mich geleit.
Ir edelen megede, gebent rât,
sît ir hant uns gevrîet hât
die wir noch nie gesâhen,
obe sî got gesendet her,
wie wir sîn ganzer vröuden wer
unds endelîche enphâhen.
rihtent iuch ûf rîche kost
von spîse unde ouch von wîne
nâch ir herzen muotgelust,
daz kein gebreste schîne.
niht enahtent ûf kein guot:
swer vür êre sparen wil,
der ist vor schanden unbehuot.
Nû sage mir, bîbunc, werder man,
dô du von uns in den tan
schiede hin ze walde,
wâ saehe du die vürsten wert,
der wir lânge hân begert?
vunde du sî iht balde?>
 <nein ich, ich ervant ir niht
ûf berge, in tal, in ouwen.
sô wê mir nie mê geschiht
daz ich dâ vant verhouwen
einen wurm lânc unde grôz:
den hete her dieterîch erslagen,
daz bluot im ûz den wunden vlôz.
Ich enpfienc den aller wirsten smac,
daz ich ez gesagen niht enmac,
biz an mîns lebens ende,
âne die vorht die ich dô leit.
mit sorgen ich von dannân reit
her gegen des steines wende:
dâ vant ich ir als vil erslagen,
daz michs iemer wundert.
mîn herze wolde mir verzagen:
ir wâren mê dan hundert,
die hete her hiltebrant ervalt.
ich erschrac ( unde schiet von dan),
ich wurde niemer tages alt.
Diu sorge tete mir alsô wê
unde diu vorhte michels mê:
dannân reit ich geswinde.
die rehten strâze ich vermeit:
ich ûf ein hôch gebirge reit.
von lufte unde ouch von winde
wart mir benomen der gesmac,
den ich dort hete enpfangen.
vor dem berge lac ein hac,
dar ûz sô kam gegangen
ein alsô edelîch gesmaht
von wurzen unde von maneger bluot:
diu mir die kraft hât wider brâht.
Dar nâch sô liep mir nie geschach
daz ich die burc z ârône sach,
drî türne ir daches glesten.
dar nâch hôrt ich ein wazzer vrisch,
daz nam von velsen manegen trisch:
daz vlôz her gegen der vesten.
zuo dem machte ich mich hin nider,
dâ ich ez trûwte vinden.
ez brâhte mich z ârône sider
under eine grüenen linden:
dâ spürte ich bluomen unde gras.
dô vröute sich daz herze mîn,
dô ich der burc sô nâhe was.
Mîn ros ich under der linden lie,
hin nâher baz daz ich gegie:
ich wolte zuo der burge.
mîn alten sorge ich verliez:
ich sach den aller groesten viez;
daz in der tiuvel wurge!
er was grôz unde dâ bî lânc:
sîn muot was ungetriwe.
dô muoste ich lâzen mînen ganc:
mich bestuont der groeste griwe
der mir iemer mê beschiht.
er sî lebende oder tôt,
er ist ein rehter boesewiht.
Ich schalte ein horn von stimmen hel.
dô kômen boten, wâren snel,
rîter unde knehte.
die gruozten mich schôn ûf der vart:
von mir es in gelônet wart.
ich vrâgte sî gar rehte,
ob in iender waern bekant
hôchgelobte geste
her dieterîch, her hildebrant.
 «die sint ûf der veste, »
sprach ein riter, « welnt ir sî sehen? »
ich bat geleits, ich wart gewert:
wie kunde lieber mir geschehen?
Ein rîter brâht mich in den sal
...in ganzen vröuden wâren.
ich gruozte sî: des muoz ich jehen,
ich hân selden mê gesehen
sô adelîch gebâren.
ich kam nâch dem willen mîn
dâ die vürsten sâzen.
ich tete in mîne botschaft schîn,
daz ich sô wilde strâzen
sô verre was nâch in gesant.
sî neigten balde ir ôren dar:
daz maere wart in wol bekant.
Ich gruozte sî von vrouwen wegen,
die sô lânge waern gelegen
ûf eime schoenen plâne.
vil manec ouge mich an sach,
indes dâ nieman niht ensprach:
man was dô schalles âne.
ich rette nâch dem willen mîn
allez daz ich solde.
Portalaphê diu künegîn
niht erwinden wolde:
sî satten mich vür vürsten grôz.
der wirt rûmte mir den stuol,
sîn edel hant mir wazzer gôz.
Zwô juncvrouwen edel, von hôher kür
die giengen zühteclîch hervür,
lûter als ein gimme.
sî sungen wunneclîchen sanc
 (dar under ein süeziu videle klânc)
in vröuden rîcher stimme.
der seiten dôn, der megede sanc
wart under ein gemischet,
dazz durch diu ôrn in herzen klânc
daz sî wurden dô ervrischet,
daz ich alles des vergaz
daz mir ze leide was geschehen,
die wîle ich in den vröuden saz.
Maneger vröude ich mich entsuop.
dô man die tavelen ûf gehuop
unde hâte genomen wazzer,
rîter unde vrouwen guot,
von dannen stuont mir ie der muot.
ich waere ungerne lazzer
gewesen an der botschaft mîn:
ich wolde dannân riten.
her hildebrant, diu herzogîn
diu hiezen mich dô bîten,
biz mir der brief wart geschriben:
mich gesûmte anders niht,
daz ich sô lânge bin beliben.
Wol behandelt unde bereit
unde zuo der porten ûz geleit
...die vleschen unde den küelen wîn
hiez mir gên diu herzogîn.
daz ir got iemer lône!
urloup ich ze hove nam
unde dankte in vlîzeclîche,
als mînen êren wol gezam.
ich gelobte helferîche,
im unde der herzogîn,
ich wolde in schenken tûsent marc,
berieten sî ir töhterlîn .>
Diu künegîn sprach < unde ist daz wâr,
unde solde ich leben tûsent jâr,
du müests von mir geniezen.
du hâst geworben als du solt:
mîn herze ist dir mit triwen holt.
nû lâ dichs niht verdriezen
unde sage mir ze dirre stunt:
waz tuont sî dâ z ârône?
jâ, hêrre mîn, ist ez dir kunt.
daz dirs got iemer lône!>
 <dâ tuot man in helf unde rât:
sist hildebrandes bruoder kint
die helferîch ze wîbe hât.
Welnt ir der sachen zende komen,
als ich von in hân vernomen,
des wil ich iuch bewîsen:
Helferîch hât einen sun,
ein jungen rîter, der ist vrum,
daz in die vrouwen prîsent
durch schoene unde durch mannes muot:
diu sint an im beide.
sîn junger lîp êrlîchen tuot:
durch vrouwen unde durch meide
hât er kumbers vil geliten.
sîn junger lîp, sîn werdiu hant
mit starken wurmen hât gestriten.
Sîn muot der stât ûf kein gemach.
êst drîge wochen daz geschach
an sîme lîbe wunder.
vor dem vater erz verhal:
ûz der burge er sich verstal
der werde helt besunder.
er reit zwên tage unde zwô nacht
unde kam ze einer stîgen:
des kam der helt in ungemach.
an im begunde sîgen
der slâf unde ouch diu müedekeit:
ob einem brunnen er entslief.
des kam der helt in arebeit.
Sîn ros alsus von im vergienc.
dar kam ein wurm, der ez gevienc
 (des wart er überdrungen),
durch den walt daz er gelief
in ein gerunse, daz was tief:
er brâhtez sînen jungen.
der alte wurm kam dô zehant:
er wolde mê bejagen.
dar kom der helt hildebrant:
er sach die wurme nagen
daz ros . daz tete im alsô wê,
er sprach « ob ich ez gevüegen kan,
du gebîzest keinez niemer mê . »
Er vrumte sich in tôdes leit,
daz er mit den jungen streit.
der alte kam geloufen:
dâ er daz ros hete genomen,
dâ kunde er wol hin wider komen:
er volgte sîner sloufen.
er kam ze eines brunnen vluz,
den drâte er ûf ze berge:
des kam er sît in ungenuz:
er stuont sich dâ mit erge.
den er ob dem brunnen vant,
der helt unsanfte erwecket wart:
in sînen giel er in verslânt.
Er îlt zen jungen alsô ê.
der rîter jaemerlîchen schrê,
daz er in hete vunden.
sîn arme er von einander swanc.
waer er gewesen noch sô lânc,
er haete in wol verslunden.
swaz er ûf der strâzen vant
stûden oder este,
dâ greif er nâch mit sîner hant:
ir keiner was sô veste,
von sîner swinde er gar zerbrach.
wâ wart ie herze mê sô vrô,
als er hern hiltebranden sach?
Er schrei in an in sîner nôt:
 «hêrre, mînen jungen tôt
lâzent iuch, helt, erbarmen!
ir sehent wol wie ez mir stât,
wie mich der wurm gevazzet hât.
helfent mir vil armen
durch got unde durch die kristenheit:
mîn nôt ist ungevüege . »
der alte sprach « ez waer mir leit
daz er iuch hinnân trüege.
er muoz iuch sunder danc hie lâzen
 (des getrûwe ich gote) von mîner kraft
unde eim guoten swerte deich hie hân . »
Der werde helt mit vrîger hant
ein swert, daz vreise was genant,
daz zuhte er ûz der scheide.
er gienc an den wurm sô starc
 (triw unde manheit er niht verbarc:
die wâren an im beide),
daz er den rîter muoste lâzen:
er warf in zeiner wende.
her hildebrant der hete den wân,
daz er dâ von sîn ende
von dem valle hete genomen.
er sprach « du muost guot glücke hân,
soltu lebendec von mir komen . »
Der alte wurm sach wider sîn nest
daz darin was grôz gebrest:
sîniu jungen ganz verhouwen
hete hern hiltebrandes hant.
der zorn in im was entbrant:
ûf in begunder houwen
mit dem houbte, daz er stiez
ûf den helt gar swinde.
ein viur er ûz dem munde liez,
sîn âtem gleich dem winde.
er wart an manegen enden wunt:
sô lânge werte ir beider strît
daz im der grimme tôt wart kunt.
Alsus kan er prîs bejagen:
alt unde junc hât er erslagen
unde lôste sich selbander
des ritters; des er irre gienc.
des in sîn triwe niht erlie:
den er dô suocht, den vander.
dô er in von êrste an sach,
dô vrâgte er in der maere.
von ende er im gar verjach
wie er dar komen waere.
er nante im al daz kunne sîn.
her hildebrant der tete alsam:
dô wart vil ganzer triwen schîn.
Sî wâren beide einander vrô
unde lebeten hôchgemuote dô.
sî dâ niht lenger biten:
ein ros sî beidesamet truoc,
arbeite hetez an in genuoc.
sî durch den walt riten,
dâ her dieterîch dort gienc:
sîn muot gleich hertem vlinse.
der wurm von sîner hant enpfienc
vil manegen slac ze zinse,
dâ von berc unde tal erhal.
sîn swert daz brâhte im rentwîn dar:
daz gap im des tôdes val.
Dise nôt erhôrte er helferîch.
er unde sîn helde lobelîch
bereiten sich gar swinde.
dô sprach helfrîch der küene man
 «ich wil ze vorderst in den tan,
durch daz ich hie bevinde
waz wunders in dem walde sî
von disen grôz unmâzen . »
er vant die hêrren alle drî,
al umb den wurm sî sâzen
unde sâhen in durch wunder an.
ein sloufe gienc durch rûhen walt:
diu stuont als ein getriben ban.
Helferîch zen hêrren sprach:
der sun dem vater gar verjach
die geste unde ouch die stiure
unde wie sî wâren dar bekomen
unde wie der wurm in hete genomen
in wilder âventiure.
er tete nâch tugentlîcher art
unde enpfie gar schôn die geste.
niht lânger dô gesparet wart,
er vuortes ûf die veste.
vrouwe, nû hânt ir wol vernomen
ir nôt unde ouch ir arebeit:
dar ûz sint sî ze vröuden komen.
Ân alle sorge sorge sint sî dô.
hern dieterîches sint sî vrô.
die herzogin eigin
von muoter halp die hôchgeburt:
sost hiltebrant ir vröuden hort
von rehter sippe neigin.
obe der waere beider niht,
in ganzer triwen vorme
darumbe man sî gerne siht
daz rentwîn in dem wurme
von ir helfe wart ernert.
der vröuden kan ich niht gesagen,
diu in beiden ist beschert .>
Dô sprach diu küneginne rich
 <wer hât sô gar bescheiden dich?
daz nimet mich iemer wunder.
wie unde wâ hâst duz vernomen,
daz du bist ûf ein ende komen
al ir nôt besunder?>
 <vrouwe, dâ hôrt ich ez sagen
Helfrîches samenunge:
gewonheit hânt se al vîretage
die alten unde die jungen,
si enpflegen sanc noch seiten spil,
die herrn von âventiure sagen:
des hânt sî getriben vil.
An eim vîrtage, dô man gaz,
 «saget uns ieman eteswaz
durch âventiure uns allen? »
sprach der vürste helferîch.
Rentwîn sun, ez gât an dich.
du bist sô gar ervallen:
sage uns von des wurmes hant
 (daz hoernt die vrouwen gerne)
unde wie dich lôste hildebrant
unde der vürste dâ von berne>
dô sprach von berne er dieterich
 <mîn helfe im leider tiure was:
er unde sîn swert stiurten mich .>
Rentwîn die vrouwen lie verstân,
als ich iu ê gesaget hân,
sîn müeden unde sîn slâfen,
wie in der wurm nam unde truoc
unde wie in her hiltbrant ersluoc,
sîn vinden unde sîn strâfen
unde wie daz in her hildebrant
durch walt in wazzer brâhte,
dâ er hern dieterîchen vant
in eines wurmes âhte.
ûf im er sîn swert zerbrach:
Rentwîn schôz im daz sîne dar.
daz was diu helf diu im beschach.
Sô grôze nôt ervriesch ich nie
als er sagete daz begie
her dietrîch mit dem wurme.
her hiltebrant der wârheit jach,
daz ern sô zornec nie gesach
als in dem selben sturme.
diu hitze in alsô gar durchwiel,
ê daz er in slüege.
man saget daz ein grôzer kiel
die wurme unsanfte trüege,
die von ir handen laegen tôt.
der helde manheit wart gesaget
den vrouwen unde ouch sîn selbes nôt.
Helfrîches rîter lobelîch,
ir zwelve, die bereiten sich
heimelîche unde balde,
daz in diu wârheit wurde kunt:
die bevunden sî an maneger stunt
gar wîten in dem walde.
sî sâhen manegen bluotes bach,
darumbe vil der tôten:
ein zalen von in dô beschach,
wie vil ir waern verschrôten,
wurm unde heiden . dannoch mê
der helden lop geprîset wart,
noch drîstunt werder baz denn ê.
Sî wânden heten gar gesehen
swaz in dem walde was geschehen
von den vürsten rîchen.
sî vunden einen wurm êrst tôt,
von dem her dietrîch hete die nôt,
dem nieman kan gelîchen.
ûf im er sîn swert zerbrach
ûf houbte unde in gebeine.
ein rîter sît z ârône jach
daz alsô vil der steine
in sîme wîten bûche lac,
man machte ein halben turn dâ von,
swer rehtes mûrwerkes pflac.
 <ich vröwe mich> sprach diu künegîn
 <daz du sô lânge bist gesîn
unde hâst sô gar gehoeret
der helde manheit unde ir tât
unde swaz ir lîp begangen hât,
dâ von uns leit zerstoeret
wart, mir unde maneger schoener maget,
die wârn in sorgen ange.
got hêrre, dir sî danc gesaget,
unde müezests vristen lânge.
sage mir, vriunt, wann welnt sî komen?>
 <in ahte tagen sint sî hie:
daz hân ich wol von in vernomen .>
 <ir hêrschaft, nû hânt ir vernomen,
daz uns die geste wellen komen:
bereitent iuch gar schône.
Bîbunc bekennest du den man
dem helfrîch sîner tohter gan?
daz dirs got iemer lône!>
 <jâ ich, ich erkenne in wol
unde allez sîn geslehte:
er ist geboren von tirol,
Baldunc heizt er ze rehte.
dâ ist der künec îmîân
ûz ungern lânt der oeheim sîn:
dem sint die vürsten undertân .>
 <ir edelen megde, ir vrouwen guot,
dar ûf sô stellent iwern muot
daz man iuch sunder kenne.
wesent vroelîch, mit vröuden vrô,
gebârent gegen den gesten sô
daz man iuch wert hie nenne.
ich gedinge, ez sî unverloren
unser lângez beiten.
gegen den vürsten hôchgeboren
süln wir uns schône kleiden
alle gelîch in ein gewant,
daz die geste müezen jehen,
in wurde schoener nie bekant .>
Dâ nâch hiez sî den helden sagen,
swer prîs unde êre welle bejagen,
turnieren unde stechen,
 <der sol balde bereiten sich,
ros, harnesch, kleider wunneclîch:
wir süln morgen ûfe brechen:
sô balde, sô man gezzen hât,
sô süln wir gegen in kêren .>
her bîbunc sprach < ez ist mîn rât
 (ich wil iuch bezzerz lêren),
wir senden in ein boten ê
unde tuon in kunt unser kunft:
sô zogen wir gegen in ûf den klê.
Ich sage iu rehte alsô ir tuot:
ob ez iuch alle dunke guot,
sô heizen wir die vrouwen
alle stân an eine schar,
anderhalp die megede gar,
daz man sî müge schouwen.
dâ nâch besehen wir zehant
rîter unde knehte,
ros unde îserîn gewant
vil gar nâch hoverehte.
sô wil ich varen ûf die vart
werben daz ich werben sol:
sô sîn wir beide sîte bewart .>
Diu künegîn hiez ûf den plân
die vrouwen bî einander stân
in vrischen baldekîne.
ir schoen durch manege klâre brach,
daz man die heide glesten sach
von ir glânzen schîne.
anderhalp die megede gar
in hôher wirde ruome
sî stuonden engellîch gevar
mit lûterm magetuome
ân alle trügenlîchen bluot:
sô edel wart ein keiser nie,
er müeste ir eine hân verguot.
Diu ritterschaft schôn ûf die vart
ze velde dô beschouwet wart,
ir ros unde ir gereite:
ir ûz erweltez stahelwerc
erlûhte wol tal unde berc.
gezieret wart diu heide.
manec rîlîch vrouwen wagen
ze velde wart gevüeret,
dar ûf diu zendeldach geslagen.
mit sîden wol gesnüeret
was ir gezelt von thamîât.
diu welt al sol irs jehen wol
daz nieman bezzers niht enhât.
Alsus ze vröuden wart gestalt.
indes her bîbunc durch den walt
kam in den hac z ârône.
er hôrte manegen rîchen schal,
dâ von berc unde tal erhal,
in rîcher vröuden dône,
seiten unde süezen sanc,
busûnen unde schalmîen.
ein rotte ûz ârône dranc
von vürsten unde von vrîen:
die wolden zuo den vrouwen komen.
der bote wider sich selben sprach
 <nû hân ich liebiu maere vernomen .>
Diu maere wolder baz ervarn:
er sach den lewen unde den arn
ûz rôtem golde erschînen,
daz velt was grüene alsam ein gras.
in hildebrandes banier was
von wîzem hermelîne
dar în geleit ein schoenez rat,
daz velt was zendel roetec.
daz dirte sach er ûf der stat,
daz was sich silber loetec,
dar in drî strîche goldes zier.
des vierden baldunc meister was:
in swarzen velde gelwiu tier.
Sî lobeten alle ein ander leben.
ieweder banier wart gegeben
vunfzec rîter küene,
megede, vrouwen alsô vil.
sich huop ein wunneclîchez spil
sît ûf der heiden grüene.
ze vorderst reit her dieterîch
mit willeclîchem sinne.
ze hinderst kam her helferîch,
er unde diu herzoginne,
sî zwei gekleit in ein gewant.
ein harm vuorte diu herzogîn,
Helfrîch ein habech ûf der hant.
dô enwart niht lânger dâ gespart:
her bîbunc nam die widervart
mit snelleclîchem kêre.
tac unde nacht er vür sich reit:
sîn ros den kumber drumbe leit.
durch vrouwen unde durch maere
er dô willeclîchen pflac:
sîn lop daz wart gedrîet.
sîn ros von wîzem schûme lac
reht als ez waere gesnîet:
der sweiz ze beiden sîten ran.
der helt mit lûter stimme rief
 <nû wol dan, vrouwen unde man!
Ir vrouwen unde megetîn,
entsliezent ûf der saelden schrîn:
die iwer herze triutet,
der ir lânge hânt begert,
der sülnt ir schiere sîn gewert.
biz daz man vesper liutet,
sô sint die zwêne vürsten hie
mit rehter samenunge,
der herze tugende nie verlie
von kindes jugende ursprunge.
unde haetent ir solmônes kunst,
ir möhtent in vergelten niht
ir triwe, ir dienest unde ir gunst .>
Dô brach ûf allez daz dâ was.
diu künegîn ûz den megeden las
zwelf juncvrouwen adelrîche:
die wâren hôher vürsten kint,
an diu diu lânt gevallen sint.
in was dâ niht gelîche
ân schoene noch an werdekeit.
ân allen wandel schône
ûf ir houbet was geleit
vil schapel unde krône.
die riten mit der künegîn vrî:
dâ nâch zogete der vrouwen schar,
unz sî der banier sâhen drî.
Die gâben gegen der sunnen glast.
her dietrîch wolt der êrste gast
der künegîn sîn gewesen,
darumbe er ze vorderst reit:
durch jugent unde durch degenheit
unde daz er was genesen,
sô hâte er vröuden rîchen muot,
in herzen mannes orden.
schoene vrouwen unde megde guot
begunden ûf in horden
vil êren unde saelekeit:
iedoch trouc in sîn tumber muot,
daz er unrehte strâze reit.
Des weges in nieman beschiet,
durch den walt daz er geriet
bî eime wazzer lûter:
daz gienc durch manegen tiefen grunt.
deme volgt er nâch dô ze stunt
gên einer burc, hiez mûter.
er wând, sî hôrt die vrouwen an,
unde sî dâ alle vinden
unde bî in kurzwîle hân:
dô muoste im gar geswinden
diu vröude in dem herzen sîn.
im begegente ein rise unmâzen lânc
mit einer stangen stehelîn.
Der was geheizen wîcram.
er sweic biz er an in kam,
unde sach in an mit zorne.
dô gruozte in her dieterîch.
er bat im sagen vlîzeclîch
der junge hôchgeborne,
daz er im taete kunt
wie waer diu burc genennet:
 <ez ist mir gar ein wilder vunt
unde allez unbekennet.
vunde ich die künegîn,
ich saehes gerne unde ir gezelt,
ir vrouwen unde ir megetîn .>
Der rise sprach < nû sage mir
nâch waz vrouwen stât dîn gir?
hie enkam nie künegîn here:
hie ist ûfe ein herzogîn,
diu ist genant vrouw simelîn.
ir mannes ich dich were:
der ist geheizen nîtgêr,
ein herzoge ûz genomen,
vrî, vor andern vürsten hêr,
an êren vollekomen.
disiu burc ist mûter gnant.
erst lützel wîser danne ouch du,
der dich nâch künegîn hât gesant .>
Der berner sprach mit guoten siten
 <sît ich unrehte bin geriten,
sô wil ich nû gerne gâhen.
ich vinde lîht die rehten trift,
ob ich der niwen huoveschrift
mich iender kan genâhen
 (ez riten nâch mir zwei hundert man
unde alsô vil der vrouwen),
obe mir got der saelden gan,
daz ich sî mac beschouwen.
ez sî walt, heide oder velt,
swâ sî diu nacht begrîfen mac,
dâ sleht diu hêrschaft ûf ir zelt .>
Der rise sprach dô < wer sint die?
waz wellen sî? waz suochents hie?
wer hât nâch in gesendet?>
 <daz hât getân ein künegîn,
daz sî diu baz in vröuden sîn:
der ist ir nôt volendet.
sî hât sorge her getragen
in herzen gar verborgen,
unz daz ir vînde sint erslagen.
von disen grôzen sorgen
hân ich selbander sî erlôst.
jô des wirt, wird ich ir kunt,
mir ze lône ir lieber trôst .>
 <jô, ist daz diu sorge dîn
daz du dienest künegîn
unde andern schoenen wîben,
dem enrîtest du niht glich.
dîn affenmuot der triuget dich,
daz du niht lâst belîben
daz du dich selben zückest vür.
sniudeln unde mundaffen,
mich dunkt, du rîtest ûf der spür.
du bist gar erlaffen.
gip ûf, du muost gevangen sîn.
du wirst von mir vil wol erlôst,
ervorschent ez die vrouwen dîn .>
Dô sprach von berne er dieterich
 <hêrre, lâzent ungestrâfet mich:
ich hân noch daz gedinge,
het ich an mir die brünje mîn
unde daz dâ bî ze reht sol sîn,
die liehten stahelringe,
vürwâr sô wolde ich sagen iu,
ez möhte alsô gedîhen,
mîn slehtiu rede wurde iu riu:
mîn kraft müeste iu lîhen
vil manegen slac ûz mîner hant.
ir müest mich ungestrâfet lâzen
unde manegen rîter ungeschant .>
Der rise sprach < nû hoere ich wol,
dîn herze ist manheit, zornes vol:
dar umb wil ich dich lâzen
vrî unde ungevangen sîn.
kêr hin unde suoch die künegîn
ze walde unde ouch ze strâzen .>
dô wante sich der degen guot:
er wolde dannân kêren.
der rise hete valschen muot,
den kunde er wol gemêren:
er gap dem vürsten einen slac
mit der stangen die er truoc,
daz ros unde man der nider lac.
Der helt gar lützel sich versan:
dar gienc der ungetriwe man
unde truoc in zeime boume.
indes sîn ros ûf gespranc:
ez schutte sich daz ez erklânc
an satel unde an zoume.
ez stuont unde warte umbe sich
wâ sîn hêrre waere.
indes versan sich her dietrich
in dirre grôzen swaere:
sîn ros er balde gerief.
daz kant sîns hêrren stimme wol.
zuo dem vürsten ez dô lief.
Her dieterîch bî im sach
den risen stân: wie balde er sprach
 <wes hânt ir mich erslagen?
ir sint gên mir ze sêre grôz:
sô bin ich alles wâfens blôz.
ir tuont reht als die zagen,
daz iwer munt gên mir verjach,
ich solde hinnân kêren:
ir sluogent mich deich niht ensach,
des hânt ir lützel êren.
welnt ir in herzen iuch verstân,
der schanden ich niht glîchen kan
die ir mit valsche hânt getân.
Ich wil iu sagen waz ir tuot,
obe ir gerne hetent guot,
sô nement mich gevangen
unde diz ros daz bî mir stât,
daz sô vil der krefte hât,
unde lâzent iuch niht belângen.
schetzent ir mich, swie tiure ir gert:
ich hân wol lôsunge.
ich hân noch vriunt, den ich bin wert
von kindes jugende ursprunge.
des hânt deheinen swachen trôst:
heischent silbr als swaere ich bin,
ich wirde doch von iu gelôst .>
Der rise sprach < wiltu dich nern,
sô muostu dich al hie beswern,
daz du niht ensagest
waz ich dir hie hân getân
 (daz muostu under wegen lâzen)
unde daz du niht enklagest .>
dô sprach von berne er dieterich
 <dar ûf sî verzigen:
des sulnt ir warten ûfe mich.
êst iemer mê verswigen
deich ez gesage niemer man .>
des rise sprach < sô riht dich ûf,
sô wil ich dich gevangen hân .>
Er huop in ûf reht als ein kint,
unde truoc in hin gên mûter sint.
sîn ros gienc dô gereite
nâch sîme hêrren ûf der vart.
her dieterîch ze spote wart:
daz lac im alsô leide.
der torwart zuo dem risen sprach
 <wannân kumt der sperwaere?>
daz ros er dâ nâch komen sach
unde sînen satel laere:
der gap von golde liehten schîn.
 <er ist benamen ein edel man>
sprach ûf der burc diu herzogîn.
Nû wart gekundet dô daz maer
dem herzogen nîtgêr
wie wîcram hete gevangen
ein jungen degen wolgestalt
vil nâhen drîzec jâre alt:
mit dem kaem er gegangen.
 <heizent in mir balde her
vür mîn ougen bringen.
lâzent hoeren wes er uns gewer:
dar nâch sol im gelingen.
ist er ein hôchgeboren man,
sô mac man sîn verderben niht:
man sol in sus gevangen hân .>
Man brâhte den rîter unde daz ros.
her nîtgêr der sprach alsus
 <er ist von hôher küre
unde dâ bî aller schanden vrî.
von swanne er joch geboren sî,
wol ich an im daz spüre,
in hât sîn manheit unde sîn jugent
ze dirre nôt gedrungen.
ich weiz wol daz der rise untugent
an im hât vollebrungen.
sîn gemüete dast sô wol getân:
er ist mit schalckheit an in komen:
er möht sîn niht erloufen hân .>
Alsô er vür den vürsten gienc,
her nîtgêr in dô enpfienc:
 <junc man, sint gegrüezet!
wannân sint ir her bekomen?
waz reisen hânt ir ûf mich genomen?
daz ir mir sagen müezet.
wolt ir mir an gewunnen hân
daz lânt unde ouch die veste?
es müeste ein keiser mich erlân,
braeht er zwelf tûsent geste:
ich behieltes vor im iemermê.
nû müezt ir mîn gevangen sîn:
wie wellnt ir daz ez iu ergê?>
Dô sprach von berne er dieterîch
 <sô lâze got von himelrîch
mich niemer komen hinnen,
kaeme ez ie in mîn gedanc:
mîn vrîger muot mich dar zuo dranc.
ich suochte ein küneginnen,
ir vrouwen unde ir megetîn
unde ein gezelt gar schoene:
in ir dienste ich bin gesîn.
nâch ir rîchem loene
wolde ich gerne sîn bekomen:
des hât der rise mich erwant
unde alle vröude mir benomen .>
 <waz dienstes hâstu in getân?
wiltu mich daz wizzen lâzen,
des muostu von mir gniezen.
mir was umbe dich gar zorn:
ich wolt dich legen in einen turn,
nû heize ich dich besliezen:
in îsern ringe tuon ich daz,
daz man dich müge beschouwen.
dir ist michel teil hie baz,
sô umb dich gânt die vrouwen
unde vil der megde wol getân .>
der rise sprach < sô entgienge er mir:
ich wil in baz beslozzen hân .>
Der hêrre sprach < waz sol er dir?
ich wând daz dun gevangen mir
ze dienst hetst her gevrumet .>
er sprach < ich liez in gerne leben:
er hât sich mir gevangen geben.
grôz guot mir umbe in kumet:
er hât noch vriunt, ich weiz wol wô,
die süln in von mir loesen.
gedinges was er an mich vrô.
er solde uns selten oesen,
haet er der gelübede niht getân:
ich wil silbers alsô swaere als er,
od aber sîn stolzez houbet hân .>
 <warumbe gît er dir nû guot?
vergebene er des niht entuot:
war an hastû in vunden?
hât er uns ieman erslagen
 (die wârheit soltu mir nû sagen),
daz er sich hât verbunden?
ich gibe iu koste unde rîch gewant,
daz ez mich versmâhet,
kumt ieman vremdes in diz lânt:
obe ir mir den vâhet,
der sol mir ze buoze stân.
solt er nâch iwerm willen leben,
waz hêrschaft möhte ich danne hân?>
 <
Got wolte> sprach her dieterich
 <daz al diu welt wist alsô ich,
wie daz ich bin gevangen.
von eime tugentlôsen man,
der êre ûf erden nie gewan.
er hât mich hindergangen.
daz ich ez gesage niemer man,
daz gelobete ich bî dem eide,
swaz lieber vriunde ich ie gewan:
daz lît mir alsô leide.
her rise, ez möhte noch geschehen,
ir woltent über tûsent mîlen sîn,
daz ir mich hetent nie gesehen.
Daz ir mir dröuwent an den lîp
reht als ich sî ein altez wîp,
urloup ich zuo den vrouwen
solde vor genomen hân.
vür unzuht sülnt ir ez niht verstân.
sît daz ir künnent drouwen,
sô bitte wir den hêrren mîn
daz er uns beide bereite
in die ringe stehelîn,
daz uns nieman enscheide.
ich getar iur zwelve wol bestân.
gânt alle sament her an mich:
ich hân doch groezer dinc getân .>
Alrest der herzoge in besach.
mit ernesthaftem muote er sprach
 <nû was vil wol mîn wille,
ich wolt dir urloup hân gegeben:
sô machest du mir leidez leben.
die nû sitzent stille,
du hetest mir ze noeten brâht,
mîn lânt unde ouch mîn helde.
nû hân ich anders mir gedâht:
du bist an manheit belde,
ich wil dich mir gevangen hân.
du enkumest niemer vuoz von mir,
du muost mir starke gîsel lâzen .>
In îsern ring er beslozzen wart.
 <wie dunkt iuch nû, her vrouwenzart?>
sprâchen die risen alle.
 <wâ sint nû die künegîn,
die iwer helfer solden sîn
vor dirre sorgen valle?
doch heizent iwer schône pflegen:
ez wirt wol vergolden.
wer solde ein sus getânen degen
lâzen kumber dolden,
der vrouwen diener ist gesîn?
vor leide gêt sî kumber an,
ervreischent ez die künegîn .>
Mit spotte im vröude wart benomen.
indes was zuo den vrouwen komen
die hôchgelobeten geste
her helfrîch unde diu herzogîn,
ir bêder kint, ir tohterlîn,
ûz ârône ûz der veste.
zwei hundert rîter man dô sach
in wunneclicher waete,
vrouwen, den man lobes jach,
mit ganzen tugenden staete.
sî wurdn enpfangen rîlîch wol,
als noch daz edel meldet sich
dâ man der tugent bedurfen sol.
Selb zwelft diu künegîn gegen in reit.
sî gruozte den rîter vil gemeit
unde vrâgte in vil schiere
 <sage mir, wunneclîchiu vruht,
durch dîne ritterlîchen zuht,
wes sint die vier baniere?>
 <der lewe unde ouch der adelar
die sint hern dieterîches;
sô ist daz wîze silbervar
des vürsten helferîches;
daz rat daz vüert her hiltebrant;
daz vierde vüert eins vürsten kint
von tirol baldunc hôch genant .>
Diu künegîn sprach < zogt ûf den plân.
ein gezelt ir vor iu sehent stân
daz gegen der sunnen glestet:
dâ stôzent ûf diu banier rîch
daz sî diu baz erkennen sich,
die uns hânt hie begestet.
dâ enist niht trûrens umbe ein hâr,
dâ ist vröude unde ougenweide.
dâ durch sô gât ein brunne klâr,
gar schoene ist sîn geleide:
dar zogent die lieben geste mîn
unde hânt gewalt noch drîstunt mê,
danne sî dâ heime solden sîn .>
Sî tâtn als sî diu künegîn hiez.
diu vier banier man dô stiez
in goldes rîche knöpfe.
die strâzen wâren wol gestalt.
vrouwen wâren dienstes balt
mit wunneclîchen schöpfen,
antlitze unde varwe glânz
in wunneclîcher waete.
sî gâben hôchgemüete ganz
unde dâ bî vröude staete.
nieman wart dô des erlân,
er muoste ein lieplîch umbevanc
unde ein unvremdez küssen hân.
Innen des sach vrô martikos
hern hiltebranden unde sîn ros.
sî sprach mit vröuden schalle
 <wol mir! ich sihe den lieben trôst,
der uns von tôde hât erlôst.
wâ nû, ir juncvroun alle!
gedenkent wie ie uns daz lôz
gap in der sorgen kloben:
dâ von sô hân wir vröude grôz.
enphâhen wirs mit lobe.
iwer heil dem hêrren mîn!
er sol niht wesen unser gast,
er sol gewaltec hêrre sîn .>
Dô bat sî diu künegîn
 <vriunt, du zarte muome mîn,
lâ mich in êrste enphâhen .>
diu juncvrouw sprach < unde taete ich daz,
mir solde sîn diu welt gehaz
ze rehter schanden nâhen.
er enbôt mir sînen lieben gruoz
von ârône her geschriben.
ê machte er mir sorge buoz,
dô ich waere tôt beliben.
in kennet nieman baz dann ich:
enphâhent ir den hêrren sîn .>
daz lobet diu küneginne rich.
Sî lief reht als ein snellez wilt.
sî kante den rîter unde den schilt,
daz ros bî hôhen sprungen.
si enschiuhte niht als umbe ein hâr,
ouch winkte sî den megeden klâr
daz sî nâch ir drungen.
der vürste sach wol daz sîz was,
unde zogte ûf ein grüene,
ûf ein wunnenclichez gras:
dâ hielt der helt küene,
daz sî zime möhte komen.
der vröuden heten tûsent gnuoc,
der sî sich hete ein an genomen.
Mit armen sî in umbevienc,
dâ von manc lieplîch kus ergienc,
unde sprach vil minnenclîche
 <wilkomen, aller saelden grunt,
du vröude gebender heiles vunt,
wer möhte dir gelîchen?
diu tugent in dich gewurzelt hât
unde rîterlîchiu triwe,
manheit ist in dich gesât:
die siht man tegelîch niwe.
dîn edelez herze hât daz saf,
daz kreftet dîner tugende bluot,
daz schanden rîfe nie getraf.
Sît iwer hant uns helfe tete,
edele messe, guote gebete
unde gotes lop gemêret
hân wir gevrumet sît den tagen,
daz unser vîgent sint erslagen,
die engele hôch geêret:
die wunschent iu des dienstes danc,
ir werden vürsten beide:
sît iwer trôstlîch anevanc
uns nam von herzeleide,
dô wart vergezzen gotes nit:
daz heil nieman gemezzen kan,
daz an iu bêden vürsten lît .>
Ze hern hiltbrande ein rîter kam,
der im daz ros ûzer hant nam:
der kunde tugende spehen.
den helm er ûz der keten slôz
...beschouwen unde besehen.
daz hâr was im alsô grîs,
diu wangen îsenrâmec.
dô sprach diu küneginne wîs
 <er ist vil selden krâmec
gewesen her bî sînen tagen.
er hât gestriten strîtes mê
denn er uns gürtele habe geslagen .>
Alsus kam diu künegîn
mit eilf gekrônten megedîn,
die andern schappel truogen:
von rôtem golde erlûhten die.
vil schoener vrouwen vor in gienc,
die sorge gar versluogen
den gesten unde der ritterschaft,
der herzen sî entsluzzen
mit alsô maneger vröuden kraft.
mit dem sô kam gevlozzen
diu minne unde brâhte in ir hant
ûz rehter liebe der minnen seil,
dâ mite sî manegen rîter bant.
Dô diu vrouwe hern hiltbranden sach,
sî dranc hîn nâher unde sprach
 <got wilkomen, lieber hêrre!
lop unde êr sî iu gesaget
von vrouwen unde von maneger maget,
der vröude ist worden merre
dan sî ûf erden ie gewan
deheines keisers kunne.
jâ, du êren rîcher man,
die vröude unde ouch die wunne
hât ervohten uns dîn hant.
dîn lop alsam ein scharfez swert
hât aller hêrren lop entrant .>
Den gruoz galt ir her hiltebrant.
 <ir edeln vrouwen hôchgenant
unde ouch ir megede reine,
hete ich iu gedienet vil,
mit wârheit ich daz sprechen wil,
daz riwete mich gar kleine:
swaz iu ze saelden ist beschehen,
des danket mîme hêrren.
die wârheit die wil ich verjehen
die breite unde ouch die verre>
sprach ze in her hildebrant:
 <swaz ich êren ie gewan,
die hât ervohten mir sîn hant .>
Sî sprach < vil lieber hêrre mîn,
sô liep ich iu müge sîn
 (daz iu got iemer loene!),
wer ist der rîter der dort stât
 (ein habech er ûf der hende hât),
unde ouch diu vrouwe schoene,
diu dâ hât daz hermelîn
daz spilt in ir schôze?>
 <sî ist des bruoder tohter mîn:
ich weiz niht ir genôze.
der hêrre ist helferîch ir man.
diu juncvrouwe ist ir bêder kint:
mîn herze ir aller saelden gan .>
Diu vrouwe sprach < lâzent âne haz,
lâzent mich die geste grüezen baz;
wan ich sî hân enpfangen .>
 <des bite ich iuch> sprach hildebrant:
 <ir triwe brâhtes in daz lânt .>
vil schiere wart gegangen
von künegîn unde von megedîn:
si enpfiengen wol die geste.
sî hiezens willekomen sîn:
mit maneger êren leste
wart in der gruoz widerwegen.
alrest gienc diu tugent hervür,
diu lânge verborgen was gelegen.
Ein getwerc ze hildebrande gienc,
sînen schilt ez im enpfienc:
ez wolde in hân getragen.
der was mit stahel wol durchleit,
vingers dicke, spannen breit
zwelf spangen drûf geslagen.
dar under er dô nider viel
von dem swaeren laste
daz bluot im ûz den ôren wiel:
er druhte ez alsô vaste.
dô schrei ez helfe unde grôze nôt:
 <sûmt ir mich eines vingers lânc,
sô bin ich endelîchen tôt .>
Dô kômen sîner bruoder drî.
sî machten ez der swaere vrî
al von des kampfes dache.
sî sprach < vriunt her hiltebrant,
nemt ir den schilt in iwer hant,
ob ieman mit gemache
leben wil, der hüete sich
vor iurm menlîchen zorne.
gienge er hôhen boumen glich,
sô waere er der verlorne.
daz tuot iu iwer kraft bekant:
den schilt den trüege kûme ein man,
dast iu ein veder bî der hant .>
Des erlachte er hildebrant.
er nam den schilt widr in die hant
unde truoc in als von êrsten.
des was im hôher êren gelt:
in vuorten under daz gezelt
die tiursten unde die hêrsten,
nâch im die werden geste rîch;
die wâren vröudebaere.
die vrouwen vrâgten alle gelîch
welhez der berner waere:
sî wolden im danc hân gejehen.
sî sprâchen < hêrre hildebrant,
lâzent uns den vogt von berne sehen .>
Her hildebrant sprach wider sî < wie
vrâgent ir mich? er ist doch hie
vor ahte tagen eine .>
diu künegîn ûf ir eit dô sprach
 <daz ich in mit ougen nie gesach>
noch ir megede reine.
des erschrac her hildebrant
daz man in sach verblîchen.
diu vröude im alsô verswant
im herzen sicherlîchen.
er sprach < daz ich ie wart geborn,
daz mich der tôt niht lânge nam,
hân ich den hêrren mîn verlorn!>
Alsus rette der werde man
 <swaz ich kumbers ie gewan,
daz ist gegen den schmpfe
den ich durch in lîden muoz .>
sorge wart dâ nieman buoz:
man sach die wazzertrüpfe
diu wangen vliezen nider ze tal.
dô daz die vrouwen sâhen,
sî weinten mit im überal,
wan in begunde nâhen
ir verlust des vürsten leit.
 <ich weiz wol> sprach her helferîch
 <daz er den wec gên mûter reit .>
 <waz weges ist daz?> sprach hildebrant.
 <wer ist über daz selbe lânt
vogt oder hêrre dinne?>
 <daz ist ein herzoge hêr:
geheizen ist er nîtgêr.
istz als ich michs versinne,
er hât zwelf risen durch daz jâr,
die gânt mit stahelstangen.
ich weiz daz sicher wol vürwâr,
sî hânt den helt gevangen.
sî sint mir lânge wol erkant,
daz sî vil manegen edeln man
an hôhen êren hânt geschant .>
Des wart her hildebrant unvrô.
 <ist alsô vil der risen, sô
ist ern zen handen komen.
ich zôch in aller schanden vrî:
er nie vernam waz vlêhen sî.
daz hân ich wol vernomen,
er ist des wâpens alsô blôz
ze disen grôzen noeten:
dâ von sô hân ich sorge grôz
daz sî den hêrren toeten.
lîhte hânt sî in erslagen:
sô wil mir vil trûrens wonen bî
unde allen vröuden widersagen.
Ich lêrte in sprechen reiniu wort,
ganzer tugende vollen hort:
ich liez in nie gehirmen.
ich lêrte in êren priesters leben,
lop den reinen vrouwen geben,
schâchzabel ziehen, schirmen.
ich lêrte in êren rîterschaft,
wie er die behielte
menlîch in rehter noete kraft
alde man schatzes wielte.
ach daz ich ie wart geborn,
sol ich den hêrren unde den dienst
sô schedelîche hân verlorn!
Owê daz er mich ie gesach!
den kumber unde daz ungemach
hât er von mîner schulden,
deich in der arbeit niht erliez.
dô ich in in disen kumber stiez,
des muoz ich drumbe dulden
mê denn ie kein man getruoc
ûf im, des jâmers burde.
daz mich der dunre niht ersluoc
ê mir bevolhen wurde
sîn werder lîp klâr unde zart!
ich zôch in ûf ein keisertuom:
den helt den hân ich umbewart .>
Sî wâren trûrec unde unvrô
unde klageten alle einander dô
den grôzen kumber strenge.
 <sold ich ervaren tûsent lânt>
sprach der getriwe hildebrant
 <die breite unde ouch die lenge,
ich muoz ervaren wâ er sî,
sold ich darumbe sterben.
ich wil des lebens werden vrî
oder aber heil erwerben.
vil getriwe helferich,
wîse mich den rehten wec
gên mûter, helt, des bite ich dich .>
Dô sprach der vürste helferich
 <man sol in kurzen tagen mich
dâ schouwen im lânde
mit manegem rîter wol getân.
ich solde im widersaget hân:
verbaere ich ez, dast ein schande.
nû vürhte aber ich, tuon ich daz,
daz ich den schaden erge
 (die risen sint mir vor gehaz),
daz sî den herrn verbergen,
daz wirn gesehen niemer mê.
nû gebent alle sament rât
waz mînen êren wol an stê .>
Ein rîter sprach < her helferîch,
al umb die burc erkenne ich mich.
der under stêt ein müle:
dâ hât daz wazzer grôzen braht.
dâ ligent die risen durch die nacht
dâ bî in einer hüle.
wir sullen balde kêren dar:
wir mugen sîn wol geniezen.
sî werdent unser niht gewar
al von des wazzers diezen.
eins morgens, sô ez beginnet tagen,
wir süllen warten wer dâ sî,
unde tuon uns die wârheit sagen .>
Sî wâren alle leides rîch.
nû sage wir von hern dieterîch:
den begunde sêre belângen.
er hâte leit unde ungemach.
ze im selben er dô sprach
 <waz lige ich hie gevangen?
ich hân doch nieman niht getân:
ichn weiz wes man mich zîhet.
des ich got zurkunde hân
daz ûf mich hie gedîhet
hôchvart unde unreht gewalt:
darumbe man mich schetzen wil,
daz hât ein koufman balde erzalt.
Ez ist vil wol swaz mir geschiht:
ich wolde deme volgen niht
der mich daz beste lêret.
swer übergêt der vriunde rât,
êst billîch, im missegât:
sîn leit wirt drumbe gemêret.
er ist zer welt ein saelec man,
seht, den dâ niht versmâhet
daz er vriunden volgen kan:
vil saelden im drumb nâhet.
der wîsheit darf ich niht verjehen.
owê, getriwer hiltebrant,
sol ich dich niemer mê gesehen!
unde wistest du wie ez mir stât,
daz man mich hie gevangen hât
umb unverdiente sache,
dîn triwe unde ouch dîn menlîch muot
wâgte den lîp unde ouch daz guot:
ich kaeme ûz ungemache.
dîn helfe mich noch nie verlie
in keiner nôt die lenge:
ze staten kaeme du mir ie
in strîten unde gedrenge,
daz ich noch guot gedinge hân,
erverest du den kumber mîn,
du tuost daz lânt in sorgen stân .>
Nû hete der vürste nîtgêr
ein schoene rîche swester hêr
ein juncvroun wandels eine,
diu hêrren dieterîches pflac
heimelîch nacht unde tac
mit staeter huote reine.
sî gap im manegen guoten trôst,
daz er sich wol gehielte:
er wurde doch vil wol erlôst,
wan sî schatzes wielte.
 <mac mir diu stunde gân in hant,
ich gibe iu silbers hundert marc:
ir sprechent, ez sî iu gesant .>
Des danket ir her dieterîch.
 <vil kiusche maget wunnenclîch,
waer ich dâ mite enbunden
von dem ungehiuren man,
von dem ich grôzen schaden hân,
sô wil an den stunden
von mir hân der bruoder dîn
vil burge unde gîsel.
möhte ich der entladen sîn,
noch vröwende mitem zîsel
waere mir daz herze mîn:
daz singet gegen der swaeren zît;
mit dem wold ich in vröuden sîn,>
 <warumb sint ir sô ungern hie?
man liez iuch eine stunde nie
alterseine belîben.
sô sehent ir maneger leige spil,
vröude, kurzewîle vil
von megden unde von wîben.
sô werdent iu nachtes abe geleit
von mir die îsenringe,
ein schoene bette ist iu bereit:
die vröuden rîch gedinge
hânt ir von mir unde dannoch mê.
ich sliuze iuch heimlîch wider în.
wâ von ist iu bî mir sô wê?
Sô sint ir nachtes niht gespart,
von den risen wol bewart:
sî mügen iuch niht verderben .>
dô sprach von berne er dieterîch
 <vil kiusche maget wunneclîch,
man wil mich hungers sterben .>
 <ach, hêrre mîn, wie kumet daz?>
sprach diu maget reine.
 <mîn bruoder nie niht âne iuch gaz
sô waehes noch sô kleine,
ez wurde ûz iwer teil gesant,>
 <dâ gât der rise hin vür die tür:
er lât mir nihtes niht enhant.
Des ist mîn maht vil nâch dâ hin.
durch daz ich în beslozzen bin,
sô hât er mir gezzen
swaz mir von hove wart gegeben.
alsus krenket er mîn leben.
sô hât er sich vermezzen,
er welle haben gar daz guot,
daz im gelobet wurde.
dâ von sô trûret mir der muot.
in grôzer jâmerburde
drucket mê der vröude last.
kein vrouwe wart sô schoene nie
deich waere gerne alsus ir gast .>
Der rede diu juncvrouw sêre erschrac.
sî sweic unz ûf den mitten tac
biz daz man ezzen gienge.
dô sprach diu maget wol getân
 <sold ez an mînen handen stân,
den risen ich erhienge.
der helt, der dâ gevangen lît,
bî dem was ich gesezzen:
swie vil man im von hove gît,
daz wirt im allez gezzen.
daz hât wîcram getân:
unde waere er ie von guoter art,
dastwâr, er soldez hân gelân .>
Des was des hûses hêrre zorn.
er sante ein rîter wol geborn
vil balde nâch dem risen.
als er in under ougen sach,
gar zornenclîchen er dô sprach
 <man hât mich ie geprisen,
als man tuot manegen biderben man,
gar wîte in dem lânde:
dîn lîp der êren mir verban
unde krenket mich ze schanden.
du arger schalc, du hungers vrâz,
daz du hâst einem vremden man
sô schemelîch sîn spîse gâz.
Got der werd dir niemer holt!
unde obe der helt von dîner schult
im bande hungers stirbet,
ich lege dich an die selben stat:
den lîp den mache ich dir sô mat,
der hart nâch schanden wirbet.
swâ man saget, ez sî hie tôt
ein hêrre in mînen slozzen
hungers, sehent sô stân ich rôt,
mit schanden gar begozzen.
antwurte sol ich denne geben.
kaem ich dâ vürstenvrouwen sint,
sô müese ich dulden schanden leben .>
Des antwurte im der rise jach
 <schade, schande unde ungemach
hân ich von sînen wegen
unde eines, heizet hiltebrant:
der ist mir lânge wol erkant,
der hât sîn ie gepflegen.
zuo den zwein sô weiz ich drî,
die hânt mich gar verderbet
unde allez mîn geslehte vrî:
die sint von in ersterbet,
der vriunde mîn zwei hundert man.
zuo britanje daz beschach.
die vünve ich wol genennen kan .>
Dô sprach ze im der vürste vrî
 <wer sint denne d'andern' drî,
die disen zwein dort hulfen?>
 <der ein ist witege genant,
Wolfhart von lampartenlânt,
der drite biterolfen
âne hôrte unde ist sîn kint:
Dietleip ist er genennet.
diu rede ist mir niht ein wint.
der zuo hânts uns verbrennet
ein lânt unde drîge vesten starc.
sî schatten uns ûf einen tac
mê danne hundert tûsent marc .>
Dô sprach ze im der vürste rîch
 <ist er geheizen dieterîch,
der hie lît in der helte?
hât er dir leides iht getân,
daz soldest du gerochen hân
ûzwendec der welte
diu dâ ist geheizen mîn,
ob er dir iht enthieze.
bêdiu brôt unde ouch den wîn
du im niht enlieze,
swaz im von hove wart gesant.
ervorsche ich keine klage von dir,
du rûmest sicher mir daz lânt .>
Der rise balde dannân gienc,
die hêrschaft er dô ezzen lie.
sîn muot was im swaere.
er gienc dâ er die risen vant,
unde klagete in zehant
wie er gestrâfet waere:
daz haete allez der gemaht
 <der dâ lît in den ringen.
gebent rât wie wirn ze nacht
mügen dannân bringen.
mîns lîbes werde niemer rât:
ich slahe in endelîchen tôt,
swaz mir darumbe ûfe stât .>
Ûf spranc sich wîcrammes sun
 <her vater, wir sîn ungewon
daz man uns hie iht strâfe.
ich wil ez nemen ûf mînen eit,
ez muoz dem berner werden leit
ê denne ich tâlânc slâfe.
swîgent alle sament gelich,
als ir dar umb niht wizzet.
ûf der burc ist heimelich,
wan iederman dort izzet.
lângent mir die stangen mîn:
ich slahe in in den ringen tôt.
des kan got niht sîn helfe sîn .>
Diz hâlen sî dô under ein.
in manegem wasse lac ein stein
bî hern dieterîche.
der was der jungen rîter spil:
den heten sî geworfen vil.
durch manheit ruomes rîche
versuochten sî ir lîbes kraft,
biz daz sî giengen ezzen.
dar kam der rise untugenthaft,
rehte als waere gesezzen
der tiuvel in daz herze sîn.
er sprach < nû giltest du alhie
von mir des vater strâfen mîn .>
Mit zorne er an den helt gienc.
sîne stange er gevienc:
er wolde in hân erslagen.
her dieterîch den stein gevie.
groezer dinc getete er nie
bî allen sînen tagen:
er warf in vür daz herze sîn.
dô wart ein grôz gebrülle,
daz im der grimme tôt wart schîn.
daz bluot gap widerquülle,
daz ez im durch diu ôren wiel.
diu burc erbidemet alle samt,
dô der grôze nider viel.
Disen ungevüegen val
erhôrten sî dô überal,
die in der burge wâren.
die risen die bereiten sich:
die nôt erhôrte er dieterich
unde er begunde vâren
daz im des risen stange wart,
die er truoc in den handen,
er sprach < nû liebet mir diu vart:
waer ich ûz disem bande,
ez müeste ein strîten hie geschehen:
biz an den jungesten tac
müest man mir lobes iemer jehen .>
Der herzoge dô niht enliez,
vil balde er im ervaren hiez
waz brahtes ditze waere,
daz wart vernomen unde geseit:
 <die risen sint alle bereit:
man seit uns starkiu maere
Grandengrûs der lige tôt
mit einem steine geworfen.
dar koment, helfent ûzer nôt,
wellent ir ir bedurfen.
sî jehent ez habe der getân,
der helt der in den ringen lît:
den lîp muoz er verloren hân .>
Ûf spranc der herzoge al zehant:
sîn swert daz hienc an einer want,
daz nam er in die hende.
er lief dâ er die risen sach:
gar zornenclîchen er dô sprach
 <daz iuch got iemer schende,
daz iwer lîp niht verstât
waz êren missezimet,
unde alsô gar der schanden rât
den sige an iu genimet
daz ir niht minnent êren solt.
erslüegent ir als einen man,
iu wurd got noch diu welt iemer holt .>
Des antwurt im wolfrât
 <ir sehent wol daz er uns hât
mîns bruoder sun ermordet.
vürwâr sô wil ich sagen daz:
mînen êweclîchen haz
hât er ûf sich gehordet.
sîn starker lîp der riwet mich:
sîn vorhte diu was kleine .>
dô sprach von berne er dieterich
 <waer ich unde du aleine,
du vergaezest wol dîns neven tôt:
du haetest iemer mê genuoc
ze klagenne an dîn selbes nôt .>
 <daz giltest du> sprach mambolt.
 <got der werd dir niemer holt:
die hôchvart muoste arnen.
reiche mir die stange mîn .>
daz ersach diu herzogîn:
sî kunde in wol gewarnen.
den jungen helt sî dô verbarc
in ein vil starc gewelbe.
 <nû lebet nieman alsô starc
zwischen deme rîn unde der elbe>
sprach ze im diu herzogîn,
 <unde kaeme er her ûf iwern tôt,
ir möhtent sîn ân angest sîn .>
Die risen wâren leides rîch,
daz von berne er dieterîch
sô vaste was beslozzen.
der herzoge was leides vol:
 <zimet daz mînen êren wol?
ez haete ein man genozzen
hinnân sehzec mîlen mîn,
dâ man mich hete genennet:
iur hôchvart ist mir worden schîn
unde mîn gewalt zertrennet,
daz ich hie einen bergen muoz
der swaerlîch hie gevangen lît:
mîns hazzes wirt iu niemer buoz.
Von weme hânt ir den gewalt
daz ir die hôchvart hânt gestalt,
diu mich an êren krenket?
ir hânt gên mir geworben sô,
mîn herze wirt mir niemer vrô,
ezn werde iu în getrenket.
wellent ir gar hêrren sîn
in mîme eigen lânde?
neinâ, ûf die triwe mîn.
des hete ich iemer schande,
gelebte ich, unde solt ir gesigen.
hebent ûf iwern tôten:
waz lâzent ir in hie vor mir ligen?>
Ûf huoben sî dô grandengrûs.
sî truogenn schiere vür daz hûs:
dâ stuont ein alt kapelle.
dâ bestatten sî in zuo dem grabe:
sich huop diu aller groeste unhabe
von schrîgen ungestelle.
vier mîlen durch den tan
wart man des schrîgens innen.
sô wîse wart sich nie kein man
mit allen sînen sinnen,
der riete waz ez möhte sîn.
vil manec herze sêre erschrac:
in unmaht viel diu herzogîn.
Sî schrûwen vaster unde ie baz.
sich huop der aller wirste haz
unde diu ungehiurste klage.
daz hôrten lewen, beren starc,
grôze wurme in herten arc:
ir muot der wart in zage,
dô der ungehiure schal
mit sturmen kam gedozzen,
reht als ein wilder dunders val
ûz hertem velse geschozzen.
der tiere muot was gar verzaget:
sî liefen hin durch rûhen walt
rehte als sî ein her gejaget.
Sî liefen walt, tal unde berc.
dise nôt hôrt ein getwerc,
daz krîzen unde geschreige.
swinde vlôch ez unde lief.
sînen mâgen ez gerief
getwergen maneger leige:
 <vlieht, mîn êrsaeligez volc
in starke berges krüfte.
sehent an des himels volc:
erzurnet sint die lüfte.
der tiuvel der ist ûz gelân
oder der götelîche zorn:
diu welt wil nû ein ende hân .>
Ir vliehen daz wart alsô starc
daz sich ieder man verbarc
von disen grôzen grûwen
hinder in daz gebirge tief.
swie vil man in der bürge rief,
die wîl die risen schrûwen,
sî wârn der sinne gar ein roup.
dô sî begunden rüefen,
sî machten vil der liute toup.
sin westen waz sî schüefen.
ir stimme was sô ungestemen,
rette ein man zem andern iht,
des kunde er nie kein wort vernemen.
Des hôhen vürsten swester vîn,
diu was geheizen ibelîn,
gienc zuo hern dieterîchen
in daz gewelbe dâ er lac,
dâ er vil maneger sorgen pflac.
sî bat in vlîzeclîchen
 <ach, hêrre mîn, nû gebent rât,
wie süllen wir genesen?
diu welt in grôzer sorge stât,
ir wil ein ende wesen,
daz nieman vröude haben mac:
unser geloube ist überal,
ez sî der jungestlîche tac .>
Des erlachte er dieterîch.
 <waer ich noch alsô sorge rîch,
sô müese ich iwer spotten
die wîle deich daz leben hân.
kunnent ir alle iuch niht verstân,
ez sî wîcram mit der rotten?
ir hânt selden mê vernomen
wurme, heiden schrîen:
ich bin dem ze handen komen
in sturmen unde storîen.
ê sî sturben, sî lien den schrei:
der gal mir durch diu ôren dranc,
ich wând der himel waere enzwei .>
Er sprach < vil minnenclîchez kint,
sît daz ir alle in sorgen sint
ûf dirre burc gemeine
unde du bist komen her ze mir,
sô vrâget nieman niht nâch dir,
du klâre wandels eine:
gip mir ein getriwen rât
wie daz ich kume von hinnen.
mîn lîp an dîner helfe stât.
lâ mich des werden innen:
megde prîs unde vrouwen trôst
die hânt vil dicke manegen man
von grôzer sorgen vil erlôst .>
Dô sprach diu wunnenclîche magt
 <mîn helfe sî iu unversagt,
sold ich darumbe sterben:
wellent ir von, ich lâze iu gân.
daz ros müezt ir verloren hân:
daz kan ich niht erwerben.
nû vürhte ich, koment ir in den tan,
ir werdent gar verirret:
ir sint ein verlorner man.
swaz iu dâ nâch gewirret,
wem klagent ir denn iwer nôt?
die risen sint ungemaches vol:
ir welnt iuch geben in den tôt.
Mich müeget iwer ungemach,
sît daz ich ie an iu gesach
sô vil der vröuden breste.
ez ist niht verre in iwer lânt,
swie iu gegangen sî in hant
sô vil der sorgen leste.
wâpen unde dienestman,
wâ hânt ir die verlâzen,
daz ir sint komen in den tan
ûf die wilden strâzen?
irne hânt ir noch hie nâhe bî,
ûf ir trôst unde ûf ir kunft
niht sint ir aller sorgen vrî .>
Dô sprach von berne er dieterîch
 <vil kiusche maget wunnenclîch,
des wil ich iuch bewîsen
wer mich her zuo gedrungen hât:
eins edelen werden rîters rât,
des triwe ich iemer prîse.
der ist geheizen hiltebrant:
sîn lîp gar unervorhten
der brâhte mich in ditze lânt.
vil heiden wir entworhten
durch ein küneginne klâr:
wir hân gevrîet ir diz lânt.
sî roubte ein heiden alliu jâr.
Eins tages ich in vröuden saz,
dâ vil der schoenen vrouwen was,
ûf einem palas schône.
die helde unde ouch diu ritterschaft
dâ hete manheit unde kraft:
des wart in lop ze lône.
sî verjâhen manegen strît
durch kurzewîle den vrouwen
in wilden unde ûf velden wît,
waz von in waere verhouwen.
dô bâten mich die vrouwen vromen
umb âventiure: ich kunde ir niht,
sî was mir nie ze handen komen.
Diu schande mich von êren stiez,
dô mich diu vrouwe sagen hiez
âventiur durch vröude.
der reden ich harte sêre erschrac,
wan mir daz dinc sô nâhe lac.
ich wart ir aller göude.
ich bat mir sagen hildebrant
waz âventiure waere.
der helt der sante dô zehant
nâch eime burgaere:
dem bevulhen wir die stat.
die reise weste nieman mê:
wir suochten manegen engen pfat.
Ein halbe mîle unde dennoch mê
wir hôrten daz ein maget schrê,
diu was in tôdes pflihte.
drîvaltec was ir sorge grôz:
gegeben hete sî daz lôz
eim argen boesewihte.
der brâhte ein heidenischez her
dar alliu jâr ze meige.
gegen den sô was dehein wer:
sî machten grôz geschreige.
diu küneginne zinste ir lânt:
ein maget gap sin alliu jâr.
alsus was diu von ir gesant.
Her hiltebrant hin zuo ir reit.
sî klagete im ir arebeit:
er wolde vür sî vehten.
swie starc er was, er sluoc in tôt:
er machtes vrî vor aller nôt.
zuo kam ich sînen knehten:
ahzec heidenischer man
begunden ûf mich dringen.
iegelîcher mich began
dô ze sorgen bringen.
dô werte sich mîn vrîe hant
unze ûf den vünften tac:
ze helfe kam mir hildebrant.
Vrô wânde er mich vunden hân.
er brâhte ein maget wol getân
vor im in sînem schôze.
nû sach er wâ durch dickez loup
über die hôhen boume stoup,
die vlammen ûz helmen duzzen,
er lie die wunnenclîchen maget
schoene bî der linden.
zuo mir kam der helt gejaget,
dâ er mich trûwet vinden.
swaz lebendes was, daz sluoc er tôt.
wir riten vürbaz in den walt
unde brâhten wurme in grôze nôt.
Doch suochten wir daz megetîn.
wir vundens in der bluomen schîn
bî wazzer unde velsen.
sî twuoc sich in der brunnen bach:
sô schoene ein bilde ich nie gesach.
wol zimet ir daz helsen:
des wart ich an ir wol gewar
in herzeliebem wâne.
vil rosse liefen her unde dar,
diu wâren heiden âne.
wir viengen dô dazz beste schein.
dar ûf satten wir die maget:
wir santen sî zen vrouwen hein.
Sî zogte bluomen unde gras.
wir hiezen grüezen swer dâ was.
sî wânde uns sîn beliben
bî deme brunnen, der was klâr:
dar über wolde wir vürwâr
die stunde hân vertriben,
vil lîht drî tage oder mê:
sô waere uns müede entwichen.
von slegen was uns bêden wê,
an varwen gar verblichen.
sô solden wir dann in daz lânt.
uns truoc ê der tiuvel zuo
dâ von uns kumber gienc in hant.
Wir hôrten manegen widerschal,
der dâ von jungen würmen hal.
wir nie gemerken kunden
waz daz rehte mohte sîn.
ich suochtes unde der meister mîn:
mit schaden wir sî vunden.
mir getete nie vart sô wê.
sich, daz bevant ich schiere.
ez kômen alter wurme mê:
risen, heiden, tiere
viengens ûf der wilden vart.
sî truogen sî dâ in ir nest:
dâ mite ir kint gespîset wart.
Ein grôzer wurm der kêrte an mich
kreftec, grôz unde angestlich,
der wolde mich verslinden.
dô muoste ich weren mich durch nôt:
vor im vriste ich mînen tôt.
in des begunde vinden
her hildebrant der jungen vil,
die sluoc er gar ze tôde.
dâ von wart im ein hertez spil:
der wurm tete im sô nôte.
sî gâben kampf einander grôz.
des wurmes schrê, des swertes hal
sich in den lüften widerdôz
Biz er mit ellenthafter hant
den starken wurm dô überwant.
er hôrte in kurzer stunden
eins jungen ritters klage grôz.
des lîp was aller vröuden blôz:
den brâhte ein wurm verslunden
her biz an die arme sîn.
dô er sach hiltebranden,
er klagte im sînes herzen pîn:
des lôste er in ûz banden.
mit mînen ougen ich daz sach:
sît daz diu welt âne vienc,
groezer dinc nie mê geschach
Von einem man: daz dunket mich.
der wurm was grôz unde engestlich,
doch sluoc ern ûf die grüene.
dar nâch suocht er den jungen helt,
der in dem wurme was verquelt:
ûf rihte in der küene
vriuntlîchen in des windes vart
unde liez in underblâsen.
dô wart lânger niht gespart:
ze samene sî gesâzen.
der was sîns bruoder tohter kint.
daz was in alle ir tage unkunt:
alrêrst bevunden sî daz sint.
Ich leit dâ angest unde nôt.
drî starke wurme lâgen tôt
von mîner hant ervellet.
ûf einen ronen ich gesaz:
mîn herze vröude gar vergaz,
ez was in zorne erwellet.
der sweiz mir durch die ringe ran,
dô ich begunde sitzen.
groezer nôt ich nie gewan.
von allen mînen witzen
kom ich, daz ich mich niht versan.
sage mir des dienstes nieman danc:
mir ist liep deich sîn began.
Küeler wint mich undergienc,
dâ von ich süezen luft enpfienc:
der stiurte mich ze sinnen.
dô hôrte ich einen grôzen sturm:
daz was mîn ros unde ein wurm.
der noete wart ich innen.
ich îlte balde durch den tan
dem rosse mîn ze trôste.
den starken wurm den kêrte ich an,
daz ich daz ros erlôste.
dô waere ich worden sigelôs,
wan hildebrant . der suochte mich:
den helt ich an den triwen kôs.
an im ich grôzez wunder kôs:
Der wurm kunde manegen wanc,
swenn ich daz swert nâch im swanc,
daz ich vaelte dicke.
sô traf ich manegen herten stein,
dar ûz diu rôte varwe schein.
die selben viures blicke
ersach mîn vriunt her hildebrant
unde ouch sîn mâc der junge:
zuo mir kômen sî gerant.
eins wîsen pfaffen zunge
seite niht mîn ungemach.
helfe wart mir nie sô nôt:
mîn swert mir in der hant zerbrach .>
Dô sprach diu wunneclîche maget
 <ir hânt mir iwer nôt gesaget,
daz ich von sorge switze
wie iwer junger lîp genas,
dô iwer swert zerbrochen was
von sînes zornes hitze.
got selber unde diu güete sîn
half iu an den stunden.
nû wartent, ûf die triwe mîn
ir werdent noch enbunden:
iwer sorge wirt guot rât.
iu wirt tûsentveltec lôn;
den iwer lîp erarnet hât.
Nû sagent, vürste, hêrre, mir,
bescheident wie erwertent ir
des wurmes iuch mit henden?>
dô sprach von berne er dieterich
 <juncvrouwe, dâ sach ich umbe mich:
ich warte an manegen enden,
als der liebes wol bedarf.
sô tete ich an den stunden:
manegen stein ich ûf in warf,
die vienc er mit dem munde.
swie vil der ronen ich ûf in warf,
sô schein er doch niht sigelôs.
Sô nôt wart mir von im getân:
ich mohte kein gewer gehân
der stocke noch der steine,
ûf hôher daz er mich geschielt.
den schilt ich dô ze schirme hielt:
ez half mich doch vil kleine.
ze einer bache er mich gedranc,
dâ müeste ich sîn verdorben:
her hildebrant dô vür gespranc,
der mir hât dicke erworben
ungemach unde dâ nâch trôst.
mit slegen tete er im sô wê
daz ich von tôde wart erlôst.
Nû hâte ich zorn unde ungemach,
dô ich in vür mich vehten sach:
ich strâfte in harte sêre.
dô tete er als ein wîser man,
der sich zaller zît versan:
er gunde mir der êren,
als er dicke hât getân.
er sprach mit zühten schône
 «wol her, welnt ir den wurm bestân:
iu wirt noch lop ze lône . »
von im versmâhte mich sîn swert.
sin mâc rentwîn lêch mir daz sîn:
daz was mir tûsent marke wert.
Dô ich daz swert sô guot gesach,
dô zergienc mîn ungemach:
dô kêrte ich an den grôzen.
der hâte schuopen als ein visch,
dickez horn hert unde vrisch.
ich engesach in niender blôzen.
er lie sich ûf sîn hindern bein,
sîn kraft begunde im trâgen.
herte slege, manec stein
in sînem lîbe lâgen:
die machten in an kreften laz.
er schrei, daz man den galm vernam
der dannen eine mîle was.
Sîn hals den racter über mich.
rehte als ein swîn strûbter sich:
man sach die blôzen ringe
an sîme halse hornes bar.
des wart her hiltebrant gewar:
der gap mir daz gedinge.
er hiez mich swinde houwen in,
dâ er daz horn sach offen:
von im sô nam ich den sin.
der wurm wart von mir troffen,
deich im daz houbet abe swanc.
des half mir sîn wîse rât,
der mich ûz manegen noeten twanc.
Ein bote wart uns nâch gesant,
der uns mit grôzen noeten vant
z 
Ârône ûf der veste.
daz ist ein hûs unmâzen guot,
vor allen vînden wol behuot,
dâ wârn wir liebe geste.
der wirt der heizet helferîch,
der zuo der veste hoeret,
unde sîn vrouwe wunnenclîch,
an ir ist gar zerstoeret
untriwe, unvuoge unde arger haz.
swaz lieber geste kom ze hûs,
die wurden nie enpfangen baz.
Der rîter, den her hiltebrant
in des wurmes munde vant,
der was kint ir beider.
sîn vater der kam in den walt,
dâ vor uns lac der wurm ervalt.
er sach im diu guoten kleider
an sîme sune bluotgevar.
der helt erschrac des sêre:
er huop sich snelleclîchen dar.
dô hôrte er vremdiu maere:
unser getât wart im bekant.
er vuorte uns z ârône ûf daz hûs:
dâ gienc uns grôziu vröude in hant.
An uns bêde wart geleit
êre unde saelekeit:
die weste ich vil kleine.
unser name ir wart benant:
dô daz diu herzogîn bevant
diu klâre wandels eine
 (hildebrant sî muome hiez),
dô kams uns zwein ze trôste:
der sippe sin geniezen liez
unde och ir kint erlôste.
si enpfienc och mich sô, wizzent daz,
daz muoter kint wart nie sô zart
daz ie gegrüezet wurde baz.
Sô vrô man unser kunfte was.
dô mit bluomen unde gras
wart in dem sal geströuwet,
dô vuorte man mich sunder hin
ze schoenen vrouwen: under in
wart mir der muot ervröuwet:
harpfen, videlen, süezen sanc,
dâ von noch trûren stirbet,
manec lieplîch umbevanc,
den niemer man erwirbet.
ich wart nâch ungemüete vrô:
dez himelrîche lieze ich sîn
unde waere bî in iemer sô .>
Dô sprach diu maget wol getân
 <ich kan iuch, hêrre, wol verstân.
bescheident mich der sinne
wer iu den boten hete gesant,
der iuch z ârône in vröuden vant .>
 <daz tete ein küneginne,
ir vrouwen unde ir megetîn,
die hiezen nâch uns rîten.
der bote sprach « wir lîden pîn,
vil wê tuot uns daz bîten . »
ir gemüete stüende in sô,
wirn kaemen zuo in in daz lânt,
ir herze wurde niemer vrô.
Der bote seite uns von in mê,
daz allez herzeclîchez wê
bî in sô gar verswunde;
ir ougen gaeben liehten schîn,
ir antlit unde ir wengelîn.
an rubînrôtem munde
spurte man daz paradîs,
swer des wil nemen goume,
dar inne daz muscât rîs,
die edelîchen boume,
der balsme unde ouch der grânât bluot,
der blüete smac, der vrouwen zuht
machten ein keiser wolgemuot.
Den boten hân wir wider gesant.
dô hiez ich unde hildebrant
den vrouwen wider sagen,
daz sî trüegen hôhen muot;
vor ir vînden waeren sî behuot:
zergangen waere ir klagen.
in ahte tagen koem wir dar,
ob uns got heiles gunne.
der wart helferîch gewar,
ein adelîchez kunne.
er hiez sich bereiten dô
zwei hundert rîter ûf der vart:
der reise wârens alle vrô.
Vil schône wurden sî bereit,
der vrouwen wât, der rîter kleit.
ir ros wârn schône bedecket.
vil baniere in sô rîcher bluot
...ich wart sô gar erwecket
von sorgen, der ich lânge pflac:
vil hôch wart mîn gemüete.
dô gelebete ich nie sô lieben tac
durch reiner vrouwen güete.
von in ich âne wâfen reit:
nâch mir zogete der vrouwen schar.
wunneclîchen wol bereit.
Willec wart ich dirre vart.
daz ich der strâzen irre wart
ze grôzen mînen leiden!
daz ich ie kam in den tan
dâ mich der ungetriwe man
von vröuden wolde scheiden!>
er sagte ir mê wie dâ geschach
von dem argen boesen.
 <durch in sô lîde ich ungemach;
dar zuo muoz ich mich loesen
mit silber, daz hân ich gesworn,
daz sô swaere sî als ich:
des hân ich vröude vil verlorn.
Ist im der helt her hildebrant
zuo den vrouwen in daz lânt
an vürsteclîchen êren
unde ouch der helt her helferîch,
dar zuo sîn vrouwe wunnenclîch,
die vröude solde ich mêren:
sô ich dâ bî in niht enbin,
daz ist in allen swaere;
son weiz hildebrant, wâ hin
nâch mir tuon die kêre.
wisten sî den kumber mîn,
daz ich hie gevangen bin,
ich solde schiere enbunden sîn .>
Der âventiur diu magt verjach
 <sô liebez ich nie mê gesach
von kleinâte noch von mâgen
dâ vür, saeh ich hern hiltebrant,
der in dem wald die maget vant
diu in des tôdes wâgen
was gegeben . dô was ich,
daz sî der helt erlôste,
bî den vrouwen wunnenclich:
sîn helfe se alle trôste.
dô hôrte ich im vil lobes jehen:
ist er zuo in komen dar,
sô kan in liebers niht geschehen.
Ich hôrte ouch daz diu maget sprach
 «der helt leit nôt unde ungemach,
ê er den sige gewunne, »
wie sin zen vrouwen komen bat.
 «daz ist wâr » sprach ûf der stat
ir keiserlîchez kunne,
 «sîn hern er in dem walde lie:
den muoste er snelle vinden . »
sî seite ouch gar wie ez ergie:
er brâhtes zeiner linden
bî einem brunnen, der was klâr.
er gelobete ir helfe in kurzer stunt:
daz liez er ir mit triwen wâr.
Sît er sô vil der tugende hât
unde iwer kraft an im stât,
an adel unde an êren,
sô hânt ir schoenen jungen lîp.
reine megede, edeliu wîp,
den sulnt ir vröude mêren.
ir sint sô rehte wol getân
unde kunnent wol gebâren;
an iwern handen sô muoz stân>
sô sprach diu reine klâre
 <der rîche berc, daz wîte lânt.
den vrouwen wirt ê tâlânc nacht
ein bote snel von mir gesant,
Daz iu von mir niht waer sô nôt,
unde aezent mînes bruoder brôt,
biz ir ze lîbe kaement:
ich gaebe iu alles des genuoc
daz man ie keiser vür getruoc;
daz ir daz von mir naement
ein halbez jâr: daz waere iu guot,
sô kaemet ir ze lîbe.
an iuch sô wende ich mînen muot,
durch daz ich iuch vertrîbe;
ich machte iuch aller krankheit bar.
...es wurde ouch niemer man gewar .>
Des antwurte er in kurzer stunt
 <mir wart nie groezer triwe kunt.
dîn reinez lieplîch prisen,
hetst du daz allez vür mich brâht
daz ie von meister wart erdâht,
gar ûz erwelte prisen
unde dar zuo allez seitenspil,
der süezen harpfen klingen,
schoene vrouwen, megde vil
ze dienste mir hie singen:
daz vröute lützel mir den sin,
die wîl mîn hiltebrant niht hât
unde daz ich hie gevangen bin .>
 <sît iwer herze sorge hât,
vil werder man, sô gebent rât
waz botschaft weln wir senden
den vrouwen unde hildebrant?
den brief schrîb ich mit mîner hant,
daz sî iu kumber wenden:
ir ligent ze mûter sunder danc
swaer ûf den lîp gevangen.
des mügent ir haben keinen wanc,
dâ von müez iuch belângen.
daz muoz heimelîche ergân:
bevindet ez der bruoder mîn,
den lîp muoz ich verloren hân .>
Der berner sprach < vil schoene magt,
du hâst gewalt: swaz dir behagt,
daz schrîp nâch dîme muote .>
diu maget gienc dô al zehant,
dâ se ein getriwen boten vant.
sî brâhte in zuo der huote
dâ der berner inne lac.
dâ branten schoene kerzen,
dâ was von wurzen ein gesmac,
alsô abrelle unde merze
waeren dâ mit voller bluot.
sî tete im dâ noch dienstes mê,
durch daz er waere baz gemuot.
Diu maget den boten niht erliez,
mit triwen sî in sitzen hiez
unde sprach vil wunnenclîche
 <mîn sundervriunt vil tugenthaft,
du wirp mir eine botschaft,
wiltu sîn guotes rîche.
daz lâ belîben doch bî dir
unde sage ez nieman mêre.
daz lânt wil ich nennen dir,
dar du solt tuon die kêre,
unde gibe dir drumb sô rîchez guot.
mîn triwe sî dîn eigen pfant:
du wirst vor armuot wol gehuot .>
Des dienstes er ir dô verjach.
 <durch iuch sô lîde ich ungemach,
swar ir mich wellent senden.
mir ist alumbe unde umbez lânt
vunf hundert mîlen wol erkant:
ich kan ez wol volenden.
walt, birge, wazzer unde tal
diu hân ich wol durchgangen,
gevaren slehtes über al.
des lâzent iuch niht belângen,
daz ez mir ist sô wîten kunt.
ich wirbe iu allez des ir gernt .>
des danktes im in kurzer stunt.
Nû hete der berner lieben tac.
diu maget des boten schône pflac
mit wîne unde mit spîse.
den imbîz er bî ir vertreip.
einen brief diu maget dô schreip.
mit tugentlîcher wîse
tete sî dô dem boten kunt.
sî sprach < nû solt du schouwen
ein berc, der heizet jeraspunt:
dar inne sitzent vrouwen,
die dienent einer künegîn.
ein rîter, heizet hildebrant,
ze deme soltu mîn bote sîn .>
Er sprach < der berc ze jeraspunt,
êst mir von hinnân dar wol kunt:
der wec ist rûch unde enge.
ein brunne stêt dem berge bî
vil nâch in kurzer mîlen drî:
ich weiz sîns vluzzes lenge.
er ist geheizen larmant;
er rinnet durch ungern,
ein sîte in der heiden lânt.
dô ich was drî stunt junger,
hete ich wol daz lânt ervarn:
ze jeraspunt, daz gloubent mir,
dar kunde ich komen vor zwênzec jârn .>
Dô wart besigelt im der brief.
nâch zergelte diu meit lief,
sî gap dem boten schône
ze liebe dô zwei hundert pfunt.
sî sprach ouch zuo der selben stunt
 <daz habe dir niht ze lône:
sô dich her wider hât gesant
diu rîche küneginne
unde ouch der helt her hiltebrant,
sô lône ich dir mit minne.
nû sage den vrouwen nihtes mê:
der brief der tuot in wol bekant,
swaz von uns dâ geschriben stê .>
Der bote dô von dannân gienc,
den rehten wec er dô gevienc:
gên jeraspunt gar schône
kam er biz an den eilften tac,
daz er vil lützel ruowen pflac.
zehant man lûte nône.
dô sach er manec schoene gezelt
bî einem wazzer kleine,
daz was geslagen ûf ein velt.
vil kiuscher megde reine
vant er bî einander stân.
der bote wider sich selben sprach
 <mîn sorge wil ein ende hân.
Gedankt muoz es dir, hêrre, sîn
unde ouch der lieben gnâde dîn
der helferîchen stiure,
die du mir armen hâst getân
unde ich von dîner gnâden hân.
nû ist mir leider tiure
daz ich den alten hildebrant
niht enkan erkennen.
ich bin komen in diz lânt
unde kan in doch wol genennen.
hie stât sô manec schoene gezelt:
ichn weiz niht welhez sî daz sîn.
die snüere kostent keisers gelt .>
Ein rîter gegen im reit
unde gruozte den boten vil gemeit
unde bat im sagen balde
 <sage mir, tugenthafter man,
obe mir got der êren gan,
wann kumest du ûzer walde?>
 <hêrre, daz wil ich iu sagen
ûf mîne rehten triwe:
dar an wil ich niht verzagen,
daz ez mich niht beriwe.
von mûter sô bin ich gesant:
daz hât getân ein herzogîn.
ich saehe gerne ern hiltebrant .>
 <daz ich die wârheit müge gejehen:
ich hân hern hildebrant gesehen
unde ouch die küneginne
unde von lûne ern helferîch
unde sîne vrouwen wunneclîch.
ich râte dir mit sinne,
bistu von mûter her gesant,
daz mahtu sagen gerne,
unde bistu komen in daz lânt.
weistu den von berne,
den ein rise gevangen hât?
wiste daz diu künegîn
unde hildebrant wiez im stât!
Wiltu mit mir sâ zehant,
ich wîse dich hern hildebrant
unde ouch die küneginnen
unde ein gezelt sô wunnesam:
daz hân ich vunden ûf dem plân.
mit allen mînen sinnen
sach ich sô schoene banier nie:
sî steckent ûfme gezelte
 (des bin ich innen worden hie)
in hôher êren gelte.
der lewe, der are unde ouch daz rat,
daz dirte in drîn strîchen lît,
daz vierde gelwiu tier dâ hât .>
Des antwurte im der bote jach.
 <ich hân geliten grôz ungemach
über velse unde über stîgen,
manec grôze rotsche hôch,
diu sich gegen den lüften zôch.
dar nâch muoste ich sîgen
wider nider in diu tal:
dar în sô muoste ich vallen.
dâ sach ich loufende ûf der wal
die grôzen wurme schallen
unde manec kleine getwerc:
diu liefen alle durch den walt.
dô kam ich hinder einen berc.
Ich wând si waeren gar dâ hin:
dô was ich enmitten under in.
iedoch stuont ich verborgen,
daz mich keiner nie gesach.
gar lützel ich zuo in gesprach:
ich leit ouch vil der sorgen.
maneger lief dô über den stîc
mit sînen scharpfen klâwen,
daz ich gedâhte « rehte swîc . »
indes sô muoste ich grâwen,
daz ich sô grôzen kumber leit,
daz ich her bekomen bin:
ich hân erliten grôz arebeit .>
Er nam den boten bî der hant.
er îlte dâ er die vrouwen vant:
 <wol dan daz iu got lône!>
bî ir sô saz her hildebrant.
 <uns gânt âventiure inhant:
enphâhent in gar schône.
er treit ein eberspiezelîn,
zwên handschuohe in der hende .>
 <got wolde> sprach diu künegîn
 <unde hete mîn leit ein ende
unde ouch mîn grôzez ungemach,
daz ich hân lânge her getragen
sît ich den starken heiden sach!
Orkîse tete mir diz leit,
der alle mânôte ûf mich reit.
des muoste ich im geben
ie zuo dem jâre ein megetîn:
daz truobte mir daz herze mîn.
nû lât er mich wol leben
in vröuden unde in werdekeit.
ich bin von im gevrîet.
ez was mir innenclîchen leit.
sîn schande ist gedrîet:
des lône got hern hildebrant
unde ouch dem berner hôchgeborn!
die hânt gevrîget mir daz lânt .>
Als diu rede verswigen wart,
sî sâhen komen ûf der vart
dort einen rîter schône
unde einen boten, der was vîn.
zehant dô sprach diu künegîn
 <daz iu got iemer lône,
hêrre meister hiltebrant:
erkennent ir den boten,
sô tuont mir sîne vart bekant.
ez wirt im wol erboten .>
dô sprach der alte hiltebrant
 <ich sach in ze berne nie.
ichn weiz niht wie er ist genant .>
Der riter erbeizte ûf daz lânt.
er nam den boten bî der hant,
er vuorte in vür die vrouwen.
gên im gienc diu künegîn
mit vrouwen unde mit megetîn.
die wolde er gerne schouwen.
 <got grüez dich, edeliu künegîn,
du ûz erweltez bilde,
ir vrouwen unde ir megedîn.
nû was mir wîlent wilde,
ich solde iuch niemer mê gesehen.
nû bin ich komen her ze iu:
der wârheit muoz ich iemer jehen .>
Sî hiez in willekomen sîn.
 <nû sage mir durch den willen mîn,
bistu mir gesendet
von mûter, als ich mich verstân?
sô wil mîn sorge ein ende hân,
unde ist mîn leit erwendet
daz ich lânge hân getragen
in herzen gar beslozzen.
daz wil ich iemer gote klagen:
mit leide ich bin begozzen,
dâ von ich niht geruowen kan .>
 <swîgent> sprach der bote guot,
 <ein brief ich in der teschen hân .>
Den brief den nam er in die hant:
er gap in meister hildebrant.
dô sprach diu küneginne
 <lesent, hêrre, kunnent ir .>
 <beitent, vrouwe, ez ist mîn gir.
lâzent mich in baz besinnen.
ich hân gelebet ouch die zît,
ich haete in wol gelesen:
nû brist mir an den ougen sît,
diu wellen mir entwesen.
iedoch lise ich vor in wol,
swie kleine er hie geschriben stât.
diu maere mir gevallent wol .>
Her hildebrant den brief ûfbrach,
daz êrste wort daz er dô sprach
 <man grüezet hie mit schalle
ein gelobeten künegîn,
die vrouwen unde diu megetîn,
dar zuo die rîter alle.
unde einer, heizet hiltebrant,
den grüezet sî besunder:
er ist ir, weizgot, unerkant.
sô nimet mich iemer wunder
wâ der helt sô lânge sî,
daz sîn hêrre gevangen lît:
er solde in machen sorgen vrî .>
Sô grüezet hie ein juncvrouw vîn:
diu ist geheizen ibelîn.
sî pfliget des heldes gerne
in dem gewelbe dâ er lît.
swaz im diu herzoginne gît,
des dankte der von berne,
wan ein grôzer boesewiht
der kumet dar gegangen,
der izzet im sîn geschiht.
des wirt er noch erhangen.
unde ein schalc, heizet grandegrûs,
eins tages warf in her dieterîch,
man truoc in tôt vür sîn hûs.
Die eilve tâten einen schrei:
man wând der himel waere enzwei
unde der luft zerrizzen
von dem ungevüegen schal,
der vaste zuo der bürge erhal.
die risen sich des vlizzen,
sî schrûwen vaste unde dannoch mê:
sî wolden nie geswîgen.
des wart der herzoginne wê,
daz sî begunde sîgen.
laben des man sî began.
der herzoge selbe sêre erschrac:
dô vluhen vrouwen unde man.
Noch vaster dô geschrûwen wart.
dô vluhen rîter ûf der vart
hinder daz gemiure:
sî dâchten, diu hell waer ûf getân
unde waere der tiuvel ûz gelân.
ir lachen was in tiure.
sî wânden'z' waere der jungste tac,
unde heten alle ir ende:
got hete gesendet sînen slac.
des wunden sî ir hende
beidiu vrouwen unde man.
daz werte unz an den andern tac,
daz vrô ibelîn her wider kam.
Dô sprach diu keiserlîche maget
 <ir stât an vröuden gar verzaget:
daz müeget mich vil sêre.
daz hânt die risen mir getân:
herzeleit daz müezens hân,
dâ bî alle swaere:
swaz diu welt ir ie gewan,
daz müez allez in beklîben:
ungelucke gê sî an,
dar zuo der laster schîbe
müeze in allen gân in hant .>
 <waz meint sî?> sprach diu künegîn.
dô lachte der alte hiltebrant.
 <got wolde> sprach her hildebrant
 <daz mînem hêrren gienge in hant
allez daz er wolde:
sô waere er dirre sorgen vrî
unde mînes kumbers ich dâ bî.
iedoch er selbe solde
niht sô gar unsitec sîn,
als er ist gewesen:
des muoz er dâ gevangen lîn.
daz hân ich hie gelesen:
ez enbiut uns ein juncvrouwe vîn,
wir müezen loesen in mit heres kraft;
diu ist geheizen ibelîn .>
Dô sprach der alte grîse dô
 <mîn herze wurde niemer vrô,
ichn saehe hern dietrîchen .>
der bote sprach < die rede lâzent sîn:
sît ich bin geheizen beldelîn,
ir mugent in niht gelîchen.
Mûter die starken vesten guot,
der mugent ir niht gewinnen:
sî ist vor vînden wol behuot.
mit allen iwern sinnen,
braehtent ir dar zwelf tûsent man,
ir möht der vesten gwinnen niht,
als ich sî rehte erkennen kan .>
Dô sprach der alte hildebrant
 <ich muoz gên berne in daz lânt
nâch den wulfingen.
koment sî zuo uns ûf den plân,
des wirt uns sô wol getân,
obe ich sî her bringe.
Wolfhart der neve mîn
vröuwet sich der maere.
sô weiz ich wol daz schiltwîn
nimet gern die kêre.
Sigestap kumet her in diz lânt.
Gêrwart der starke man
der richt uns alle mit der hant .>
Zehant sprach diu künegîn
 <ich wolde wol, unde möhte ez sîn,
daz wir in möhten gwinnen
den helt, der dâ gevangen lît
 (der in lôste, es waere zît),
mit allen unseren sinnen.
daz er sô lânge gevangen lît,
wir hân sîn iemer schande.
waere er dan, ez waere zît.
kaemen uns die held ze lânde
unde slüegen uns die risen tôt,
nâch dem gewinne wir die burc
... <wellent ir> sprach her hildebrant
 <daz uns die risen gân in die hant
unde geben sich gar gevangen?
nein, wir müesen lîden nôt:
sî slüegen uns alsament tôt.
nû lâzent iuch niht belângen:
guoter state nie gebrast.
wir süln der wîle erbîten.
got sol uns senden noch den gast,
die wol geturren strîten:
sô gât uns danne gelucke in hant.
ichn mac doch nimmê denne ein man,
swie ich heize hildebrant .>
Dô sprach von lûne helferîch
 <ir vrouwen, ir sint wunderlîch:
ir wellent niht gelouben,
strîten ist ein hertez spil.
des hân ich mich genietet vil.
wir mugen sî niht berouben.
ich hân gevohten manegen strît
ze tuskân in dem lânde
mit hêrren grôz unde wît:
dâ vaht ich âne schande.
nû hân ich hie der helfe niht:
kom wir ze mûter vür daz hûs,
schad unde schande uns dâ geschiht.
Nû sage du mir, beldelîn,
daz du saelec müezest sîn,
wie heizt des hûses hêrre?>
 <nîtgêr ist er genant,
sîn vrouwe simelîn erkant
die naehe unde die verre,
daz man sî billîch êren sol
wol über sehzec mîle:
ir lîp ist aller tugent vol.
si enlânt deheine wîle,
sî geben den risen grôzen solt:
sî hüetent in des lândes wol.
mîn herze wirt in niemer holt
Umb eine getât diu dô geschach,
dô ich den risen starc ersach
komen her von walde:
der brâhte gevangen einen man,
dem al diu welt wol guotes gan.
den hiez er sliezen balde.
daz waz dem herzogen leit
unde sîner vrouwen schoene.
die risen wârn sîn alle gemeit,
des wart in sît ze loene
kumber unde grôz ungemach:
er warf ir einen vür die brust.
der vater daz mit ougen sach.
Dô muoste er lîden grôze nôt:
die risen wolden in hân tôt
erslagen in den ringen.
des wart der herzoge gewar:
er unde sîn vrouwe liefen dar.
sî kundenz nie verdingen.
in ein gewelbe man in stiez,
dâ lît er noch mit sorgen.
der grôze rise niht enliez,
er suochte in alle morgen
ob er im iender gienge in hant .>
 <er wirt im noch ze teile wol>
sprach der alte hildebrant.
 <nû sage du mir, beldelîn,
wie vil mac der risen sîn
die hüetent dâ der veste?>
 <ir wâren zwelef unde niht mê.
dem einen wart eins tages wê:
er roubte vil der geste.
des gaehen tôdes er dô starp
mit eime steine erworfen,
daz der junge helt verdarp.
die risen sîn bedurfen:
dô schrûwen sî ein schrei sô grôz,
daz ez in daz gebirge erschal
unde in den luften widerdôz .>
Baldunc sprach zuo der selben stunt
 <sît uns daz maere ist worden kunt,
sô süln wir balde senden
nâch dem künege îmîân.
der hât der strîte vil getân:
er kan sî wol volenden.
er bringt uns manegen vrumen man
ûz ungarischer marke,
der mit dem bogen schiezen kan
mit horne gewürket starke.
mit dem kumet ouch ein man
des küenen biterolfen sun,
der wol mit risen vehten kan .>
Dô sprach der alte hildebrant
 <wen sende wir denn in daz lânt,
der uns kunne erwerben
die botschaft? ez tuot uns nôt.
ez muoz noch maneger ligen tôt,
von unser hant ersterben,
ê daz volende sich der strît,
der hie wirt gesprochen.
wir houwen noch die wunden wît:
mîn hêrre wirt gerochen
an dem grôzen lângen man,
kumet mir biterolfen sun,
der mit den risen vehten kan .>
 <bônîse, liebiu swester mîn,
tuo uns dîner helfe schîn
unde heiz sich bald bîbungen
bereiten . er muoz ûf die vart.
ez wirt an im niht gespart:
im ist sô vil erlungen
ûfe maneger wilden vart,
dâ er hin ist geriten,
dâ er dicke müede wart.
sam hete er niht vermiten,
er volente al den willen mîn
unde gâhte wider heim ze mir.
des muoz er noch mîn bote sîn .>
Nû zogt diu künegîn über den plân
mit zwênzec megetîn wol getân,
dâ sî den kleinen wiste.
 <got grüez dich, bîbunc, biderber man.
wol ich dir der êren gan:
du kanst sô vil liste.
du solt balde bereiten dich>
sô sprach diu küneginne,
 <du verst eim rîchen boten gelich,
mit allen dînen sinnen.
du muost gên ungern in daz lânt
nâch dem künege îmîân:
sô gêt uns êre vil in hant .>
 <waenent ir, juncvrouwe guot,
daz hin gên ungern stâ mîn muot?
ich enmac sîn niht erîlen.
sendent einen andern dar,
der iu der maere neme war,
ez ist wol hundert mîlen:
sô bin ich gar ein kleiner man.
swâ mich die liute schouwen
unde mich alle blicken an,
sô kan ich niht wan drouwen:
maneger lîhet mir sîn spot.
sendent einen andern dar
unde tuont daz lûterlich durch got .>
Des antwurte im daz megetîn
 <wol dan zuo der künegîn
unde sage dîniu maere.
belîbest heime, sô sî guot
daz ich sol enden mînen muot:
daz ist diu beste lêre .>
 <gerne> sprach der kleine man,
 <ich getar wol vür die vrouwen:
ir lîp ist sô wol getân,
daz ich sî gerne schouwe.
mac ich mit worten mich ernern,
gên ungern kume ich niemer vuoz,
ichn müge mich sîn dann niht erwern.
Kêrent hin wider, ich kume iu nâch .>
dem getwerge was niht gâch.
ez satte ûf eine krône,
die vergulte niht ein herzentuom:
an ir lac hôher êren ruom,
unde lûhte von im schône.
zwelef rîter lobelich
in wunnenclîcher waete
heten schiere bereitet sich.
iegelîcher haete
ein krône ûf dem houbet sîn.
her bîbunc zogete ûf die vart
unde kêrte gegen der künegîn.
Als daz getwerc sî komen sach,
zehant diu künegîn dô sprach
ze meister hildebrande
 <erkennent ir den jungen man,
der iuch von ârône gewan?
derst wol ân alle schande .>
 <jâ ich, ich erkenne in wol.
ich ersach in zuo ârône.
sîn wât die vüert er als er sol:
wer gap im die rîchen krône?
ein keiser solde ir geêret sîn .>
 <von der alten troien kam sî her,
unde gâben im die bruoder sîn .>
Sî hiez in willekomen sîn.
dô gnâdete ez der künegîn
unde hiez im sagen balde
 <wie unde war woltent ir mîn,
ir hôchgelobet künegîn?
ichn wil niht hin ze walde.
ich hete nâch mîne sinne vlorn
dâ von der wurme schricken.
ich sage iu, vrouwe hôchgeborn,
der gegen getar iu blicken
mit wârheit nie dehein man.
nû sendent einen andern dar,
der sîne rede gebezzern kan .>
 <getwerc, nû hebe von hinnân dich.
du solt daz wizzen sicherlich
daz du bist mîn eigen .>
 <vrouwe, diu rede sî alwâr:
ich wil iu sagen offenbâr,
ir enmügent sîn niht bezeigen
mit rittern noch mit megetîn.
daz süllent ir doch wizzen:
nieman mac wol eigen sîn.
wir kunnen niht vermissen,
got tuot uns allen wol den tôt:
des eigen suln wir iemer sîn,
unde mac uns helfen ûzer nôt.
Iedoch wil ich hin in daz lânt:
mir sint die strâzen wol bekant
über velse unde über wilde.
vunde ich den künec iesô,
sô müest mîn herze werden vrô.
unde nimet in grôze unbilde
waz reise er müge her gelegen
sô verre in disem lânde
unde alsô manegen ûz gewegen,
der uns noch nie erkande.
ist daz niht ein wunder grôz,
daz ich sol bringen einen man
der helbelinc mîn noch nie gnôz?>
Baldunc unde helferîch,
her hiltebrant, diu vrouwe rîch
diu wurden des ze râte,
daz sî schriben einen brief
besinnet wol mit reden tief
eins âbendes sô spâte,
betrahtet unde gemachet wol
mit rîcher rede sinne,
als ein brief von rehte sol.
diu rîche küneginne
besigelte in mit ir selbes hant.
in eine lade sî in beslôz.
des lachte er bîbunc al zehant.
 <got gesegen dich, edeliu künegîn;
ich wil morne von hinnân sîn
ê diu sunne ûf stîge.
got gebe iu allesament heil.
mir gelücke ein michel teil
gegen iu, vrouwe, verswîge.
ich bite iuch, edeliu künegîn,
unde meister hiltebrande
daz ir doch gedenkent mîn:
blîb ich in vremdem lânde,
nement mich in iur gebet.
ich wil varen eine vart
daz keiser groezer nie getet .>
Urloup er zuo der vrouwen nam.
ein getwerc, hiez sideram,
kom ze im gegangen:
die lade nam er im al zehant.
dô sprach bîbunc wol erkant
 <nû lâzent iuch niht erlângen:
rihtent iuch ûf rîche kost,
als ich hân vor gesprochen,
nâch eines herzen muotgelust.
hin über die zwelf wochen
bringe ich einen hêrren grôz.
es muoz engelten noch der man,
der sich des berners nie genôz .>
Alsus her bîbunc dannân reit.
Beldelîn was ouch bereit:
der wolde hin gên mûter
wider in sîns hêrren lânt.
im gap diu künegîn al zehant
zwelf marc goldes lûter,
her hiltebrant zwei brievelîn.
 <nû gâst du sicherlîche:
den einen gip vrô ibelîn,
den andern hern dietrîche,
unde heiz des heldes wol enpflegen:
nâch sînes herzen muotgelust
wil ich in mit golde widerwegen .>
Vroelîche er von dannân gienc.
unrehten wec er dô gevienc:
er kam in eine wilde.
dâ vant er manegen grôzen wurm,
dâ zergangen was der sturm:
ez nam in grôz unbilde
daz sô maneger tôt dâ lac
geströuwet bî der wende.
er wânde ez waer sîn jungster tac,
unde solde hân sîn ende.
der smac wart im ie starker kunt:
er îlte dannân unde vlôch.
die hant sluoc er vür den munt.
Ze vliehen wart im alsô gâch:
er wânde im liefe der tiuvel nâch
mit allen sînen knehten.
durch ein ende er in gedranc,
über ein bach er balde spranc:
er trûwete niht ze vehten.
ein schricke im als anz herze schôz
von des tiuvels rotten.
dâ vant er einen wurm algrôz,
der was enzwei geschrôten.
als er daz houbt von êrste ersach,
er îlte dannân unde vlôch:
dem berner sider er des verjach.
Die rehten strâzen er gevienc:
eben diu gegen der vesten gienc.
er îlte balde gâhen,
dô er die schoenen burc ersach.
wider sich selben er dô sprach,
dô er begunde nâhen,
 <got hât mir liebes vil getân.
von der wurme schricken
sorgen bin ich nû erlân.
die wilden dunres blicke
varnt im in den lîp ( biz an die knie.
unser spotten vrouwen unde man .>
der wîse sprach: < ir lâzent mir hie>)
In die vesten daz er gienc,
unde in daz megetîn enpfienc
Ibelîn diu reine,
sî hiez in willekomen sîn.
 <daz du sô lânge bist gesîn
unde lâst mich aleine
hüeten eins gevangen man,
der hie lît beslozzen!
mîn lîp im aller êren gan.
ich hân sîn übel genozzen:
boesiu wort unde valschen rât
geniuze ich der triwen mîn.
der rise mich betrogen hât .>
Dô sprach er < juncvrouwe, als wie?
ich enhôrt doch von iu nie,
ir sint in ganzen triwen.
hât der rise sît iuch belogen,
er mac sich selben hân betrogen,
unde muoz in schiere beriwen.
ich sach dort einen alten man,
unde solde er mit im strîten,
des ich guoten glouben hân,
er getörst sîn niht gebîten:
unde waeren noch der risen drî,
er gaebe in allen kampfes gnuoc.
sîn alt gemüete dast sô vrî.
Den schilt, den er ze armen treit
 (spangen zwelve drûf geleit,
man siht ir keine wagen),
er ist wol zwelef klâftern wît:
bî einer starken siule er lît.
wir mohtenn niht getragen
unser vier, daz weiz ich wol.
al zuo den selben stunden
sî wurden alle lachens vol,
dô heben wir begunden
in vaste her biz an diu knie.
unser spotten vrouwen unde man.
der wîse sprach « ir lâzent mirn hie . »
Nemt hie, juncvrouwe, diz brievelîn:
daz sante iu her ein künegîn
ein spiegel aller vrouwen
von der alten troien ûz genomen.
sî ist an êren vollekomen:
man mac sî gerne schouwen,
vrouwen unde megetîn.
sô hât sî vil getwerge
 (ir lîp der müeze saelec sîn),
dar zuo die guldîn berge.
daz ich iu sage, daz ist ein wiht:
alle sameztage ze nacht dient ir
wol tûsent marke von geschiht .>
Zuo dem berner daz er gienc,
wie daz in der vürste enpfienc,
dâ er lac in den slozzen?
 <wannen kumest du, beldelîn?>
 <daz tuon ich von der künegîn:
sî liez mich niht ungenozzen.
zwelf marc goldes sint mir geben
durch willen iwer êren.
des lâze iuch got lânge leben.
iur vröude wil sich mêren:
ir werdent gêrt über alliu lânt.
daz hôrte ich von der künegîn
unde ouch von meister hildebrant.
Nemt, hêrre, disen brief in iur hant:
den sante iu meister hildebrant.
ichn weiz niht waz er diute.
er wart geschriben an einer nacht,
mit sinnen wart er wol gemaht.
ez tâten hübesche liute,
vrouwen unde megetîn:
sî sâzen bî einander.
ir lîp der müeze saelec sîn:
ichn gerte ir keiner wandel.
in schreip diu schoene goldelîn:
von walhen lânde kam si dar
unde ist ein edeliu herzogîn.
Ich sach daz aller schoenste gezelt,
daz nie hêrre gewan dez gelt,
daz er ez möhte koufen,
unde bîte sich noch drîzec jâr.
...ein ros daz mähte loufen
ein halp hin durch daz gezelt.
vunfzec ampeln schône,
vier alter, kostent michel gelt,
dar über ein rîchiu krône,
ich kan des wunders niht gesagen:
swenne diu nacht sîget zuo,
sô wil ez danne schône tagen .>
Dô sprach der von berne hôchgeborn
...unde ouch mir niht engunden
ze sehen diu schoenen megetîn,
des muoz ich iemer trûrec sîn .>
zuo den selben stunden
kom gegân vrouw ibelîn:
sî hôrte disiu maere.
sî sprach < vil lieber hêrre mîn,
lâzent iwer swaere.
ich wil iur pflegen baz denn ê .>
 <nû sagent mir, juncvrouwe guot:
ist allen gevangen alsô wê?>
 <ach, hêrre mîn, waz vrâgt ir mich?
ir soldent wizzen baz dann ich
umb manheit unde ritterschefte
unde umbe die gevangen man,
der ich wênec kunde hân.
mit iwer sinne krefte
sluogent ir die wurme tôt
unde ouch die sarrazîne:
ir koment schiere ûz dirre nôt.
vil lieber hêrre mîne,
warumb hânt ir sô swachen trôst?
ir ligent niht ein halbez jâr,
ir wert mit êren wol erlôst .>
 <juncvrouwe, ir gênt mir guoten trôst.
ich wirde niht sô schiere erlôst;
ich lige hie vaste beslozzen .>
diu maget sprach < daz ist mir leit.
ich gaebe dez aller beste kleit:
ich hân sîn übel genozzen;
daz ich iu sage, daz ist wâr:
ûf mîne rehten triwe
ich truoc ez niht ein halbez jâr,
ez ist schoen unde niwe;
dar zuo gaebe ich hundert pfunt,
daz ir der ringe waerent vrî
unde giengent dâ ze geraspunt .>
Er sprach < juncvrouwe, daz mac niht sîn.
ich muoz in disem gewelbe lîn
lasterlîche gevangen:
got enwirt mir niemer holt.
ich hân daz silber noch daz golt,
deich müge gelt erlângen.
unde wolden sî mîn sicherheit,
ich wolde ins gerne geben:
ez solde in niemer werden leit
unde mähten in êren leben.
ich wolde in sweren einen eit:
liezen sî mich gân in der burc,
ich taet doch keinem niemer leit .>
 <ach, hêrre mîn, nû gênt mir rât,
wan ez mir kumberlîchen stât:
man wil die burc erstîgen.
daz geschiht in kurzer vrist,
swie leit ez mîme bruoder ist.
sol ich diu maere verswîgen,
des muoz ich iemer schande hân,
unde warne ich niht den hêren:
kumbers vil daz gêt mich an,
mîn leit daz wil sich mêren.
verswîge ich ez, daz ist missetân:
mich hazzent vrouwen unde man.
ichn weiz niht wiez mir sol ergân .>
 <juncvrouwe, ich gibe iu guoten rât:
alsô der vürste gezzen hât
unde man wazzer hât gegeben,
sô sult ir kunden disiu maer
dem vürsten rîch, hern nîtgêr.
er lât iuch doch wol leben:
man widersaget manegem man
ûf burgen unde in lânden,
der sich dâ nâch gerihten kan
mit sinnen unde mit handen.
niht entsliezent iwer muot:
unde sagent ir im diu maere ganz,
si endunkent in niemêre guot .>
Diu maget dô des niht vergaz:
bî dem bruoder sî gesaz.
alsô man gezzen haete
unde man daz wazzer dannân truoc,
schiere der maere sî gewuoc.
sî was an vröuden staete.
 <hêrre, nû hoerent niwez maer
 (ichn weiz wiez iu behaget)
von einem rîchen künege hêr:
der hât iu widersaget
 (er ist geheizen îmîân),
dar zuo die wulfinge alle gar.
die lîbe müez wir vloren hân .>
Der herzoge zurnen sêre began.
dô sprach der tugenthafte man
 <ichn weiz wes er mich zîhet.
ich getete dem künege nie kein leit,
swie er mir doch hât widerseit,
daz ûf mich gedîhet
kumber unde grôz ungemach.
daz er mich hôrte genennet,
mit ougen er mich nie gesach,
swie er mich doch erkennet.
hânt im die risen iht getân,
daz rech et der hêrre swanne er wil:
er sol mich mit gemache lâzen.
Iedoch wil er mich sîn niht erlân
...sô muoz er mit mir strîten.
dar zuo helfe mir daz lânt.
kumbers gât in vil in hant:
ich getar ir wol erbîten.
koment uns die wulfinge her
dâ von vremden lânden,
strîtes ich sî wol gewer:
sî werbent nâch grôzen schanden,
hânt sî mich vür einen gouch.
daz guot, daz sî gewinnent hie,
daz teilent sî zwêne wol ouch .>
Er hiez ein rîter wol getân
balde nâch den risen gân.
die lâgen in der hüle
unde wâren alle zornes vol
unde îlten balde vür daz hol
unde stuonden vür die müle,
unde wâren alle schône bereit
in liehter harneschwaete,
ir starken brünje an geleit.
ir iegelîcher haete
ein swaere stange stehelîn.
unde saehe sî ein breitez her,
ez müest dâ von erschrocken sîn.
Sî gâhten mit dem rîter dan.
der hêrre vrâgen dô began
umb disiu vremden maere,
obe in iht waere kunt
umbe ein burc ze geraspunt,
wie dâ ein künegîn waere
wol gewaltec über den berc,
megede unde vrouwen;
dar zuo hete sî manec getwerc.
 <von ir hân ich in trouwen
unde einem künege widerseit .>
des spotten die risen allesamt;
ez wart in sît an triwen leit.
Der herzoge zorneclîchen sprach
 <laster unde ungemach
muoz ich durch iuch dulden.
von iu sô hân ich grôzez leit.
daz mir ein künec widerseit,
daz kunt von iwern schulden,
daz ir in niht liezent gân,
rîten ûf der strâzen.
ungelucke ir müezent hân:
dem tivel sint ir verwâzen!
daz tuot mir allez wîcram.
der tivel gevâhe sînen hals,
daz er von der mülen ie bekam .>
Des antwurte im der rise verjach.
 <ir jehent, ir habent ungemach
geliten durch uns die lenge:
ich hân michels mêre nôt.
mir ist ein junger rise tôt
geworfen in iur enge.
unde woldent ir mir urloup geben,
ich hete in balde gerochen.
waz lâzent irn sô lânge leben?
ich hete in balde erstochen:
sô möhten wir mit êren leben.
ich wil gern in der hellen sîn:
ich hân den himel ûf gegeben .>
 <waz hât iu der helt getân,
daz ir in niht wellent lâzen
ligen mit gemache?
wâ sint ir ze schuole gewesen?
hât iu der tiuvel vor gelesen?
oder mit welher sache
welnt ir verderben einen man,
ir grôzen valschen narren,
der iwer kunde nie gewan?
sagt mir ze welhem pfarren
hânt ir iwer bîht getân?
der tiuvel sol iur lêrer sîn
unde iu mit triwen bî gestân .>
Diu rede was dem risen zorn.
Vellenwalt der blies ein horn
krefteclîche ein wîle,
daz ez in daz gebirge erdôz.
daz hôrte ein rise unmâzen grôz:
der lac wol drîger mîle.
in einem vinstern wüesten tan
riht er sich ûf ze berge.
ez was der aller küenste man,
der ie gewuohs ze erge.
die stange nam er in die hant.
swaz er der este ie begreif,
die vielen vor im umb daz lânt.
Hin gegen der vesten daz er gienc,
der schilt im an dem arme hienc.
er gienc mit zorne balde,
dâ er die risen sitzen sach,
gar zorneclîchen er dô sprach
 <daz iwer der tiuvel walde!
wie sitzent ir sô trûreclîch?
waz ist iu nû geschehen?
des sulnt ir balde bescheiden mich:
die wârheit müezt ir jehen.
sagent mir wâ ist grandegrûs?>
 <er nam ein lesterlîchen tôt:
man gebôt uns allen vür daz hûs .>
 <wâfen! wer hât daz getân?
den lîp muoz er verloren hân,
unde kunnent ir mirn genennen .>
 <von berne sô ist er genant.
er ist uns vil wol erkant:
ir mügent in wol erkennen .>
 <hât in der tiuvel her getragen
unde allez sîn kunne?
daz er niht enist erslagen,
des ist vil kranc mîn wunne.
daz ir des tiuvels müezent wesen,
dô er was in iwer gewalt,
daz ir in liezent ie genesen!
Nû sagent mir eht wâ er ist.
ich rîche iuch in kurzer vrist.
ir süllent alle swîgen.
sô diu maget von im gât
unde sî den vürsten eine lât
unde ich beginne stîgen
vaste hin an des velses want
daz ich in mac gesehen,
ich wil in toeten sâ zehant.
der wârheit müezt ir jehen:
ichn vürhte niemer gotes zorn.
ich slahe in in den ringen tôt:
den lîp muoz er hân verlorn .>
Hin gegen der vesten daz er gienc,
der schilt im an dem arme hienc.
er hiez sî alle swîgen.
dô er an die mûre kam,
kluogiu maere er dô vernam:
dô er begunde stîgen,
er sach den berner wol getân
unde ouch die maget reine.
vor der burge stuont ein plân:
sî zugen mit dem gesteine.
ez heizet noch ein hêrren spil.
sî heten kurzewîle genuoc:
daz dûhte den grôzen ze vil.
Daz diu maget an die mûre sach,
wider den vürsten sî dô sprach
 <nû erschrac ich nie sô sêre.
hêrre mîn, nû gebent rât
 (der tiuvel an der mûren stât),
ob ich ze vlühten kêre .>
 <nein, du liebez megetîn,
du solt niht sêre erschricken.
nû wart des ûf die triwe mîn:
ich vürhte in niemer wicken.
ist der tiuvel oder sîn wîp,
er kan mir einec niht geschaden.
er treit ein ungestalten lîp.
Juncvrouwe, ir sulnt ze hove gân
unde lâzent mich aleine stân
unde reichent mir der steine
ein sehse vaste nâhe bî.
als rehte liep als ich iu sî,
ir sullent niht enweinen
unde kunt diu maere sâ zehant,
ich lige in grôzen noeten.
êst umbe mich alsô bewant,
mich welnt die risen toeten.
got weiz ez wol durch sînen tôt,
ich enwart nie schâchers gnôz,
swie ich doch lige in dirre nôt .>
Diu maget hêre niht enliez:
sî tete daz sî der vürste hiez,
unde lângte im vil der steine.
vür den bruoder dô sî gienc:
zühteclîche er sî enpfienc.
sî stuont vor im sô eine.
sî sprach < vil lieber bruoder mîn,
wol ich dir gan der êren.
du tuo dem vürsten helfe schîn.
der tiuvel wil sich mêren:
Hülle ist komen in daz hûs.
über die mûre sach er în:
sî wellen rechen grandengrûs .>
Dô sprach der herzoge sâ zehant
 <ist hülle komen in daz lânt,
sô getar in nieman schelten.
mac sich der berner niht erwern:
sô mac in anders niht ernern:
ich vürht der risen engelten.
er wolde ir zwelve hân bestân:
nû wer er sich aleine.
ich muoz in mit gemache lâzen.
daz prüeve wiech ez meine:
sî müezen halten mir daz lânt.
mir hât ein künec widerseit,
dar zuo der alte hiltebrant .>
Diu maget erschrac dô sâ ze stunt.
si gedâhte manegen wilden vunt,
daz sî den helt behielte
vor den risen . daz geschach,
trûreclîch daz sî dô sprach,
wie daz sî îsens wielte:
unde möhte sî daz bringen dan,
sî taet ez mit willen gerne,
umb daz er was ein küene man.
sî brâhte ez dem von berne:
 <diz legent, hêrre, an iwern lîp .>
 <blôz man selten küene wart:
er stêt alsam ein bloedez wîp .>
Diu maget erschrac der rede tief.
Balde von dannân sî dô lief
nâch eime guoten schilte,
sô sin allerbeste vant.
den zöugt diu maget mit der hant.
den berner niht bevilte:
der helt nam in an den arm
unde began sich dâ mit decken.
zehant wart im von zorne warm:
 <wer wil mich nû erschrecken?>
diu maget kuste in an den munt.
daz swert schutte er in der hant:
 <nû wart ich nie sô wol gesunt .>
Dô er daz wâfen âne sach,
daz leite er an sich unde sprach
 <wâ sint ir nû, her vreise?
juncvrouwe, entsliezent mir diu bant.
owê, getriwer hiltebrant,
nû bin ich hiute ein weise:
wan waerestu mir nâhe bî,
sô taetest du mir stiure.
du machtest mich hie sorgen vrî:
dîn helfe ist gehiure.
der êren wil ich gerne jehen.
owê, getriwer hiltebrant,
sol ich dich niemer mê gesehen .>
Diu maget unde der berner sweic.
die wîl der rise hin über steic:
er kom in die veste.
er hiez in willekomen wesen:
 <daz du des tiuvels müezest wesen!
wer bedarf hie dirre geste?
waerestu dâ heime belîben,
unz ich dich hete geheizen!
hât dich der tiuvel ûz getrîben?
selten hân ich gevreischen
ein alsô ungestalten man.
nû wart her: ûf die triwe mîn,
mîn herz dir wênec êren gan .>
Des antwurt der ris unde sprach
 <laster unde grôz ungemach
muoste durch mich dulden.
ich mache dir die stirne rôt.
du wurfe grandegrûsen tôt:
daz kam von dînen schulden .>
 <nû lâ, helt, dîn dröuwen sîn
unde rich in mit der stangen .>
der rise sprach dô < ez muoz sîn .>
nâch im begunder lângen
ein alsô ungevüegen swanc
mitten hin ûf sînen schilt,
daz stucke über die mûren spranc.
Der helt des swanges niht erschrac:
der streit biz ûf den mitten tac.
hin gegen der vesperîe
der berner dâchte in sînem muot,
 <lângez beiten ist niht guot>:
dô wart ein grôziu krîe.
ûf den risen daz er lief,
mit beiden sînen handen
er sluoc im zwelef wunden tief:
ez wart in allen lânden
nie gevohten herter strît.
der rise der wart sigelôs:
er vor dem berner niderlît.
Der rise wider ûf gespranc:
er treip in sunder sînen danc
hin wider ze dem gevelle.
er gap im ein ungevüegen slac,
daz er ûf den kniwen lac
aldâ vor der zelle.
des erschrac diu maget zehant,
daz man sî sach erblîchen:
diu vröude ir alsô gar verswant
in herzen sicherlîchen.
 <owê daz ich ie wart geborn!,
daz mich der tôt niht lânge nam,
hab ich den hêrren mîn verlorn!>
Der helt diu ougen ûf gebrach.
nû mugent ir hoeren wie er sprach
hin zuo der megde reine.
 <ir süllent iwer trûren lâzen.
ir sehent mich schiere in vröuden stân:
schoene, niht enweine!>
 <owê> sprach daz megetîn,
 <ich weiz wol waz mir wirret.
mir ist iwer kumber schîn.
iwer ganc ist verirret:
ir stânt vor mir mit bluote rôt.
hêrre got, ich klage dir:
ich wolde ich waere in êren tôt .>
Der helt der megede klage erschrac.
er gap dem risen manegen slac
hin gegen der stahelstangen,
daz sî im ûz den henden schôz.
er sluoc im starke wunden grôz,
swâ er in mohte erlângen,
daz er vor im dô nider viel.
er luote alsam ein ohse:
daz bluot im in dem herzen wiel.
er stach in in die uohsen:
daz swert hin in die erde sneit.
 <nû lige du dâ ins tiuvels namen!
du getuost uns beiden niemer leit .>
Daz houbet er im abe sluoc.
mit dem hâre erz balde truoc
hin an des velses ecken,
dâ er die risen sitzen sach.
wider die maget er dô sprach
 <ich wil sî alle erschrecken .>
ûz den henden daz erz liez
swinde hin abe vallen,
vil rotschenz von dem steine stiez.
 <nû enpfânt den ballen.
wartent, ist er iu bekant.
er hât gerochen grandegrûs:
der tiuvel hât in wol gesant .>
Die risen schrûwen baz dann ê:
ir innenclîchez herzewê
daz muosten sî dâ sehen.
des wurdens in der burc gewar:
sî santen einen boten dar.
der wârheit muostens jehen,
wie hülle komen waer in daz lânt
unde woldes hân gerochen:
 <nû sîn wir baz dann ê geschant:
er hât in ouch erstochen.
daz ist uns hiute unde iemer zorn.
wir gebeiten niemer halbez jâr:
den lîp muoz er hân verlorn .>
Dem herzogen wart daz maere geseit.
 <ez sol mir niemer werden leit
ûf mîne rehten triwe,
swer mit bôsheit umbe gât,
swie er doch verloren hât,
unde muoz in schiere geriwen.
swer verderben einen man
wil gar ân alle schulde,
die sunde niht gebüezen kan,
unde vliuset gotes hulde.
der risen hôchvart was ze vil.
swer sich vrîget vür den tôt,
daz dunkt mich niht ein kindes spil .>
Den risen was leit unde zorn.
 <den lîp den muoz er hân verlorn,
den wir hân hie gehecket .>
 <nû sagent mir, juncvrô ibelîn,
waz mac iwer helfe sîn?
......ich mac in niht erweren .>
sî sprach < vil lieber hêrre mîn,
ir mügent in wol erneren.
sus enheizent ir ein hêrre niht.
niht enhengent unrehten gewalt,
swie vil sîn in dem lânde geschiht .>
Nû sullen wir der risen gedagen:
wir süln ein ander maere sagen
von eime rîter kleine.
der ist bîbunc genant
unde ist dâ hin gên ungerlânt
geriten alterseine
zuo dem künege îmîân
unde wirbet sîniu maere
 (ze jeraspunt ûf deme plân
mit êre er gerne waere),
alsô in hiez her hiltebrant
unde ouch diu künegîn virginâl:
alsus ist er dâ hin gesant.
Her bîbunc vür den künec gienc.
ein rîcher garte in umbevienc
mit maneger hande boume.
dâ ensprungen vîgeln unde klê,
der reinen wurzeln michels mê
gewahsen zeime soume.
er vant den künec wol getân
under einer grüenen linden:
darhumbe gienc ein grôzer plân.
als ern begunde vinden,
der künec gruozte in willeclîch
unde hiez in willekomen sîn.
 <nû lône iu got von himelrîch .>
Rîter unde megede klâr
diu retten niht als umbe ein hâr:
sî swigen alle gemeine.
sî besâhen ie den kleinen man:
der hete vil liehten harnesch an
gar lûter unde reine.
sî stuonden ernesthaft gemuot:
sîn getorste nieman spotten.
der harnesch dûhte sî sô guot.
die gîgen unde die rotten
unde swaz von anderm spile dâ was,
die hiez man alle swîgen gar,
unde leiten sich nider ûf daz gras.
 <heizt, hêrre, lesen disen brief .>
ein bote bald von dannen lief
nâch dem kappellâne.
den brief den las er ûf der stat,
alsô her bîbunc ê des bat.
dâ bî im ûf dem plâne.
 <iuch grüezet hie ein künegîn,
ir vrouwen unde ir megede.
in iwer dienste weln sî sîn.
sî klagent michel klegede:
kumber ist in gegân in hant.
der berner in gevangen ist:
des trûret meister hiltebrant.
Ich bite iuch, künec minneclîch,
durch den süezen got von himelrîch
unde durch sîner muoter êre
unde durch die reinen hantgetât
die er an iu begangen hât
 (des hât er lobes mêre),
unde durch die drîvaltekeit,
durch willen der persônen
die er hât an sich geleit,
unde durch der engel krônen:
sô entsliezent iwers herzen bant.
troestent die künegîn virginâl
unde den getriwen hiltebrant.
In disem brieve stât noch mê:
Helfrîch unde portalaphê,
Valiklius diu reine
 (diu ist beider mahelkint,
an die diu lânt gesetzet sint),
diu klâre wandels eine,
diu wellen eine hôchzît hân
sî wellen iuch vil noete erlân,
ir müezent zuom gezelde.
Baldunc wil ouch komen derîn,
er ist iwers bruoder kint.
der reise wil er sicher sîn .>
Der künec antwurte unde sprach
 <in zwêzec jârn ich in nie sach.
ich haete im gerne gegeben
ze wîbe ein junge herzogîn:
Stîrerlânt mocht sîn eigen sîn,
unde solde in êren leben.
sît er im selber hât
âne mich gewîbet,
mîn helfe unde ouch mîn rât
mit êren im belîbet:
er ist mînes bruoder kint.
sô ist helfrîch ein herzoge guot:
wie liep sî mir ze mâgen sint!>
Dô sprach der künec îmîân
 <hât in des tiuvels nôt getân?
wes woltens zuo in rîten?
swer im selber machet leit,
er kumet sîn in arebeit:
wes wolden sî ze strîten?
waeren sî dâ heime beliben:
in ir guoten vesten,
gemaches waere in vil beliben:
sî vuorn ze vremden gesten.
des lîdents nû der schanden last.
swer ze vremden rîtet vil,
der wirt vil dicke ein leider gast .>
 <hêrre> sprach der kleine man,
 <dô sî riten in den tan,
dô vant der helt gebunden
daz aller schoenste megetîn,
daz in der welde möhte sîn:
ir hende hetes gewunden
dazz bluot ze bêden sîten ran,
ir ougen gar genetzet
...des wart sî sît ergetzet:
er lôste der megde al ir bant.
z 
Ârône kômen sî hin ûf:
dâ gienc in vröude vil in hant.
Hêrre, sî lîten grôze nôt:
sî sluogen der heiden ahtzec tôt
unde riten von dannân schône.
ich weiz daz sî kumber liten,
indess mit starken wurmen striten.
ich vant sî dâ z ârône:
daz ist ein hûs unmâzen guot.
ich vant die hêrren beide:
sî heten alle hohen muot.
dâ hiengen wâfenkleide
zerhouwen unde von bluote rôt.
vierzehen tage wârens dâ:
diu herzogîn in daz gebôt.
Alsus riten sî von dan.
gevangen wart der küene man
vor einer guoten veste.
haet er der vrouwen im gebiten,
sô waere er niht unrehte geriten.
im begegenten boese geste.
zwelef risen durch daz jâr
die hüetent in dem lânde.
daz ich iu sage, daz ist wâr:
er hât sîn kleine schande.
haet er sîn wâfen angeleit,
unde waern die risen alle dâ,
er haetes brâht in arebeit .>
Dô sprach der künec îmîân
 <möht ich nû einen degen hân,
sô wolde ich mit iu rîten.
der sitzet noch in stîrelânt:
im sint die risen wol erkant.
er getar wol mit in strîten:
er ist ein ûzerwelter degen.
er macht sich ûf die strâzen.
strîtes hât er sich derwegen:
er getar sîn niht gelâzen .>
 <hêrre mîn, dar sendent mich.
ich bringe iu den vürsten her:
daz sulnt ir wizzen sicherlich .>
Dô sprach der künec sâ zehant
 <du kumest niemer in daz lânt.
ich wil selber senden
einen boten sâ ze stunt.
im sint die strâzen alle kunt:
er kan sî gar volenden.
er ist ein rîter von dem göu;
er macht sich ûf die strâzen.
er sihet an kein boese gedröu.
er getar sîn niht gelâzen.
er ist ein degen endelîch.
er bringet rîter unde kneht:
die vüerent ein baniere rîch .>
Ein rîter der hiez êlîant,
den hiez er rîten in daz lânt
ze stîre in die marke.
er vant den vürsten wolgetân
in sîner ritterschefte stân:
bî im sô stuont der starke
Biterolf der vater sîn,
sî alle in einem râte.
er hiez in willekomen sîn,
er vuorte in sô gedrâte
in eine kemenâten rîch.
man schankte im den kalten wîn.
man hôrt sîn maere wunderlîch.
Dô sprach der rîter êlîant
 <mich hât ein hêrre her gesant,
obe ir wellent schouwen
diu aller schoensten megetîn,
diu in der welde mügen sîn,
dar zuo die reinen vrouwen,
singen unde sprechen guot,
turnieren unde stechen
 (sî trîbent alle hôhen muot),
dâ bî der schefte brechen.
swelher daz sîne hât getân,
dem wirt ein vriuntlîch umbevanc
von der megede einer sân .>
Dietleip von stîre sprach
 <sô lieben tac ich nie gesach,
als daz wir sullen rîten
sô ze schoenen megetîn:
dâ mac wol kurzewîle sîn.
wir suln niht lânger bîten.
mich dunket an den maeren wol,
der berner sî gevangen.
an êren muoz ich werden hol.
möht ich die vînde erlângen
die im den schaden hânt getân,
ich wil ez nemen ûf mînen eit,
sî müesten ungelücke hân .>
Dô sprach der küene biterolf
 <mîn herze muoz dir werden holt
daz du sô gerne suochest
vrouwen unde megetîn
 (daz mac wol kurzewîle sîn),
unde des niht enruochest
daz du strîtest durch daz jâr
mit helden alsô gerne.
daz ich dir sage, daz ist wâr:
du bist der tugende ein kerne.
nû strîtâ durch der êren solt:
beschirme witewen, weisen.
sô wirt dir got von himele holt .>
Alsô diu rede wart getân,
ein rîter kam dort her gegân,
der was von alter grîse,
sîn houbet wîz alsam ein swan.
gegangen kam er ûf den plân.
er was von künsten wîse.
 <hêrre mîn, war wellent ir?
ir wellent uns vertrîben.
war nâch stât iwers herzen gir?
ir süllent hie belîben.
ich vürhte ir werdent sigelôs:
die heiden brechent in daz lânt,
als ich hînt ame gestirne kôs .>
Des antwurte im der küene degen
 <ich hân ouch strîtes mê gepflegen.
ir süllent uns niht leiden
ein alsô ritterlîchen vart:
vergebenes niht erhaben wart.
wir suln niht lânge beiten.
mich dunket an dem maere wol,
der berner sî gevangen.
an êren muoz ich werden hol.
möht ich die vînde erlângen
die im den schaden hânt getân,
ich woldez nemen ûf mînen eit,
sî müesten ungelücke hân .>
 <hêrre, sol i'u' die wârheit sagen,
der berner was vil nâch erslagen
vor einer guoten veste:
diu lît nâhe an walhen lânt.
z 
Ârône kam er ûz gerant,
mit im die reinen geste,
vrouwen unde megetîn:
die wârn in hôhem muote.
der berner wolde der êrste sîn.
im wart geleget huote:
ein rise kam ze im gegân.
ein stange truoc er an der hant:
mit valsche er ûf den hêrren kan.
Hêrre, ir sülnt mir urloup geben:
got lâze iuch lânge an êren leben!
biz wenne went ir komen?>
 <du sage deme künege alsô:
in aht tagen bin ich dâ
unde hilfe im ze vromen.
ich bringe im zwei tûsent man
in liehten harneschringen,
der iegelîcher vehten kan.
nû habe er den gedingen:
unde saehen wir ein breitez her,
des warte er ûf die triwe mîn,
wir slahenz nider sunder wer .>
Alsô der küene dannen reit
über ein wilden heide breit
zuo dem künege rîche.
als in der künec âne sach,
er lachte sêre unde sprach
daz wort vil minneclîche
 <sag an waz maere bringest mir?
wil uns ieman komen?>
 <nâch alles iwers herzen gir .>
 <sô hilt er mir ze vromen?>
 <er bringet iu zwei tûsent man:
in aht tagen sint sî hie.
diu maere ich rehte vernomen hân .>
Der künec wart der maere vrô.
er hiez im balde bereiten dô
ein wunneclîch gesaeze:
daz was eins starken hoves lânc.
dar durch sô gienc ein schoener ganc,
durch daz man drunder saeze,
vrouwen unde megetîn
unde allez sîn gesinde.
der dâ ze hove mohte sîn,
die hiez er sitzen swinde
unde hiez ir ritterlîchen pflegen
nâch ir lîbes muotgelust.
der koste was er vor erwegen.
Der künec hiez bereiten dar
in einer wunnenclîchen schar
vünfhundert rîter rîche
alle in liehter scharlâtwât
mit reiner sîden wol durchnât:
in was dâ niht gelîche.
die hielten vür den künec dar,
daz er sî solde schouwen.
er nam der hêrren guote war,
dar zuo die reinen vrouwen.
die riten gegen dem degen wert:
mit in zogete der künec guot.
sîn herze milter tugende gert.
Sî sâhen der baniere wât
mit vil zeichen wol durchnât,
busûnen unde schalmîen,
die töuber manegen wilden slac,
dâ von manec tier erschrac.
dô sprâchen ie die vrîen
 <wir sehen manegen werden helt
gegerwet wol in ringen,
von herzenmuot gar ûz erwelt.
nû hân wir den gedingen,
enphâhen wir den vürsten guot.
er rît under der banier rîch
unde vüert eins wilden lewen muot .>
Sî sâhn ir wâfenkleider wât
ein teil mit golde wol durchnât,
die andr in silber wîze:
diu drite was grüen, diu vierde rôt,
diu vünfte in zobel lieht durchnât,
diu sehste in schoener glîze
was ein gelwiu varwe vîn,
vil manec tier durchstrîchen
von golde lieht ûz arâbîn:
daz was dâ unerblichen.
sî sâhen manegen werden gast
mit maneger hande zeichen guot
unde den vil lützel êren brast.
Der künec enpfienc den werden degen
 (rede wart dô genuoc gepflegen),
mit im die rîter alle.
als sî kômen in den sal,
der was gestüelet über al,
man saste sî mit schalle.
wazzer wart in schiere gegeben,
spîse reine trahte.
man sach sî alle in vröuden leben.
ir iegelîcher dâchte,
daz aller schoenste seiten spil,
daz er mit ougen ie gesach,
des treip man vor dem tische vil.
Dar nâch kam ein kleiner man.
kluoger rede er sich versan:
die liez er ûz dem munde.
er gienc dâ er den vürsten sach.
zühteclîchen er dô sprach
 <sô wol der saelegen stunde,
daz ich iuch, hêrre, vunden hân
maneger maget ze lobe!
des wil ich al mîn sorge lâzen.
ir varent den rittern obe,
als obe dem valken tuot der ar.
ein keiser solde gêret sîn
der iwer ritterlîchen schar .>
 <nû sage du mir, kleiner man
 (vil wol ich dir der êren gan),
waz tuont diu megetîne?>
 <hêrre, sî hânt vröuden vil,
vil maneger hande wunnen spil
dâ in der bluomen schîne,>
sprach daz wunneclîch getwerc
diu maere als endelîche:
 <ein wazzer diuzet durch den berc
in ein gezelt sô rîche.
dâ bî sô loufent hermelîn,
eichhorne unde wiselen vil:
mit den sô spilent hundelîn.
Hêrre, sî liten kumber grôz:
der heiden tete manegen stôz
gar alliu jâr ze berge.
nû wolde er hân die künegîn:
dô woldes niht sîn eigen sîn.
daz sâhen wir getwerge,
daz sî teilten ie daz lôz,
ûf welhe daz minnest rîse.
des wart in angest alsô grôz:
ir arme unde ouch ir brîse
sî zarten, ouch ir wengel rôt.
dô weinde manegez megetîn,
diu künegîn durch die selben nôt.
Als sî zuo dem berge ûz schreit,
wir sâhen dicke ir arebeit,
daz sî begunde wenken,
ob sî die vluht iht möhte hân:
ez kunde ir nieman understân.
dô began diu reine denken
 «ach, hêrre got, durch dînen tôt!
ichn weiz wes man mich zîhet,
daz ich muoz lîden dise nôt,
daz ûf mich gedîhet
kumber unde herzepîn.
swann hie der lîp ein ende hât,
sô enpfâch, hêrre, die sêle mîn! »
 «
Nû sage vürbaz, kleiner man,
wie verre vuorters in den tan
oder ze welhen stunden? »
 «hêrre, wol einen bogenschuz
gên einer buochn »: ein schoener vluz,
dâ hât er sî gebunden
zem houbete unde zen brusten gar
unde ir snêwîze hende.
wir wurden ir vil wol gewar:
dort in des steines wende
sâhen wir ir kumber grôz.
ez weind dô manec megetîn
unde viel der künegîn in ir schôz.
Nû sante uns got hern hiltebrant:
der lôste der megede al ir bant
unde vuorte sî von danne
 (ein ros sî beide samen truoc:
arbeit hetez mit in genuoc)
unde vrîgete uns die tanne.
z 
Ârône kômens ûf gerant:
dâ wârens liebe geste.
zehant wart ich nâch in gesant.
ich vant sî ûf der veste.
die herrn enpfien mich willeclîch
unde hiezen mich wilkomen sîn:
diu maere wizzent sicherlîch.
Rîcher künec hôchgenant
unde werder helt von stîrerlânt,
ir lâzent mich willeclîche
hin wider zuo der künegîn:
ich mac niht lânger hie gesîn.
diu saelden, tugende rîche
sî vürhtet daz ich sî erslagen
oder sus gevangen:
sî kan mich niemer volleklagen.
dâ von muoz mich belângen.
ir heizt mir geben ein brievelîn,
daz diu vrouwe geloube mir:
sô sint sî maneger sorgen vrî .>
Dô sprach der künec tugentlîch
 <ich wil dich lâzen willeclîch
zuo den vrouwen allen .>
er hiez im geben sâ zestunt
zwô baniere rîch: < sô wirt ir kunt
vröuden rîchez schallen.
als du kumest vür daz gezelt
daz sî dich müge gesehen,
sô halt du von in ûf daz velt:
sô sî die baniere spehen,
lâ sî vliegen ûf dem plân.
enpfâch uns hereberge wît:
wir müezn ein michel leger hân .>
 <hêrre, daz sol gar geschehen.
der wârheit müezent ir verjehen,
daz keiser nie sô schône
gelac bî eime wazzer klâr.
daz wilt daz vâht ir durch daz jâr.
diu künegîn mit ir krône
kumet mit ir megetîn,
wil uns sehen beizen:
sî wil mit iu in vröuden sîn.
ich getar iu wol geheizen
hinden unde hirzen vil:
wilder swîne hânt ir gnuoc,
dar zuo diu reinen vederspil.
Einhalp vür daz gezelt
wil ich iuch legen ûf daz velt
bî einer schoener mûren,
diu ist drîger ellen hôch:
der luft sich darumbe zôch:
waz solde mich des tûren?
ich wil iu sagen wunder vil
von eime rîchen berge.
diu maget diu hât michel spil,
sô hân wir vil getwerge
alle gewahsen wol als ich:
man vint ir vil eins kniwes hôch .>
dô lachten hêrren alle gelich.
Dietleip von stîre alsus sprach
 <sô kluogen man ich nie gesach
sô adelîch gebâren.
sage mir, bistu iht alt?
in kindes jugent bistu gestalt .>
 <jâ, hêrre, in drîzec jâren
 (diu sint mir alliu wol bekant)
mit êre ich hân gelebet
 (bîbunc sô bin ich genant),
nâch tugenden vil gestrebet.
swie daz ich sî ein kleiner man,
hêrre von stîre, ich wil iuch weren,
wir müezen guot gemüete hân.
Got lâze iuch hie wol gesunt!
ich wil dâ hin gên geraspunt:
waz enbietent ir der vrouwen?>
 <vrouwen unde megetîn
...wir wellen schiere schouwen,
wie daz leger sî getân
under dem gezelde:
wir wellen zuo in ûf den plân,
sî sehen ûf dem velde.
du solt mir grüezen diu getwerc,
diu dâ sint eins kniwes hôch.
wir wen rîten vür den berc .>
Sîn ros daz wart im schiere bereit,
sîn liehter harnesch drûf geleit:
si begunden in dô schouwen
rîter unde megetîn,
swaz dâ ze hove mohte sîn,
dar zuo die reinen vrouwen.
die wunschten im geluckes vil,
swelhiu in mohte ersehen.
er was ze hove ir aller spil:
die wârheit muostes jehen.
zer porten was im alsô gâch.
her bîbunc hinder sich gesach:
sî machten im manc kriuze nâch.
Alsus her bîbunc dannen reit.
er was der baniere vil gemeit:
er îltes vaste binden
hin hinder sich in einen bal.
er treip vil manegen lûten schal.
er kund die strâzen vinden,
diu dâ gienc gên geraspunt
durch acker, über heide
 (im wârn die stîge alsô kunt:
er wolde kein geleite),
biz er kam hin vür den hac.
 <hêrre got, ich lobe dich:
ich hân gelebet lieben tac .>
Her bîbunc guoter witze pflac.
er îlte als sanfte über den hac,
daz er begunde luogen,
ob ieman vor dem berge rite.
an im hâte er guote site:
er leite ez an mit vuogen.
er îlte balde ûf daz velt
unde liez die baniere snurren:
man sach dô loufen vür daz zelt
in mitevart verworren
vrouwen unde megetîn.
manec getwerc dô mit in lief,
dôs ersâhen der baniere schîn.
Die vrouwen giengen alle dar,
die megede mit in an der schar
unde sâhen die baniere.
sî hiezen in wilkomen wesen.
 <du bist mit êren wol genesen.
nû sage du mir schiere,
Bîbunc, tugenthafter man,
wer gap uns die baniere?>
 <der iu maneger êren gan,
unde bringt ir ouch wol viere.
daz geschiht in kurzer stunt:
hie steckent hundert oder mê .>
des lachte manec rôter munt,
Diu künegîn unde ir megetîn.
her bîbunc muose der êrste sîn
wider zem gezelte.
alrêrst wart er enpfangen wol,
als ein rîter billîch sol,
nâch hôher êren gelte.
spîse wart im dar getragen,
geschenket klârer wîne.
 <ich wil iu allen sament sagen,
ir schoenen megetîne,
hêrren koment her in diz lânt.
als rehte liep als ich iu sî,
wâ ist mîn hêrre hiltebrant?>
Des antwurte im diu künegîn
 <er mac niht verre von uns sîn:
ich hân nâch im gesendet .>
der vürste der kam al zehant,
Helferîch an sîner hant.
er sprach < nû wirt volendet
von dem künege îmîân
unde sînen helden maere,
sî koment zuo uns ûf den plân:
wie noete ers abe waere!
rihtent iuch ûf rîche wât:
die alten legent gar dâ hin,
diu niwe werde schiere genât .>
Dô sprach diu küneginne rîch
 <ich wil die vrouwen alle gelîch
mit einander kleiden,
dar zuo die megede alle gar,
die hoerent her an mîne schar:
wir süln niht lânger beiten.
hêrre meister hiltebrant,
ûf iwer rehten triwen:
welhz dunket iuch ein rîch gewant?
ich hân noch zendel niwen
mit golde unde steinen wol durchnât,
noch tûsent ellen oder mê:
sô hân ich rîchen ziklât.
Sô heizen wir diu megetîn
legen an ir swenzelîn
durchrigen wol mit golde.
diu ziehens über diu zendelkleit
 (sô sint sî schône genuoc bereit:
ein keisers sehen solde),
dar ûf ir kleinen gurtel smal,
saphîre unde rubbîne,
dâ von erliuhte berc unde tal
von ir glânzen schîne;
ûf ir houbet krônen rîch,
daz hâr hin über dem golde swebe:
des gânt sî engeln wol gelîch .>
Dô sprach der alte hiltebrant
 <ich wil ouch kleiden in mîn gwant
die werden rîter alle,
in vrische niwe beldekîn:
daz gibet gegen der sunnen schîn.
wir wellen ouch mit schalle
mit iu zogen über den plân
die werden helden enpfâhen.
sô dunket mich vil wol getân:
sô wirn beginnen nâhen,
die megde haben dâ bevor.
ie zwô unde zwô die gên inein:
sô entsliezen wir der saelden tor .>
Bîbunc sprach < ir vrouwen klâr,
daz ich iu sage, daz ist wâr:
ich hân noch zobel niwe.
den truoc ich wîlent in den berc.
dâ wil ich kleiden mîn getwerc
ûf mîne rehte triwe,
iegelîch ein elle guot
niht ze lânge gesniten,
unde des selben einen huot
mit vêhen wol durchbriten:
daz dunket mich ein rîch gewant.
enphâhent ir den künec guot:
ich enphâhe den helt ûz stîrelânt.
Ich wil dem helde ûz stîrelânt
willeclîche gên in hant
unde endelîche enphâhen,
dar zuo manec lieplîch gruoz.
er machte uns maneger swaere buoz,
wold er uns schiere nâhen.
hêrre got, durch dînen tôt
ich wil dirs iemer danken:
ich hân geliten grôze nôt
durch swâben unde durch vranken,
dô ich schiet von ungerlânt.
mir ist gewahsen grâwez hâr,
sît ir mich, vrouwe, hânt gesant .>
 <du hâst nâch êre geworben vil.
uns was gelegen der megde spil:
nû hât mich got erhoeret,
sîn muoter liep gemachet vrô.
wolde ez komen schiere alsô,
sô waer mîn leit zerstoeret.
kaeme ich ûf der saelden stuol,
dâ ich wîlent hân gesezzen
...mîns leids wold ich vergezzen
unde der vröude gân in hant.
wenne süln wir den berner sehen,
getriwer meister hiltebrant?>
 <vrouwe, des enweiz ich niht
wenne mir diu saelde geschiht:
ich saehe den vürsten gerne.
ich lîde durch in ungemach:
daz mir diu tôrheit ie geschach!
mich truoc der tivel von berne
des muoz ich lîden grôze nôt,
dar zuo vil der pîne.
ich wolde ich waere in êren tôt.
unde, liebe vrouwe mîne,
diz ist allez noch ein wint:
als ich heim ze berne kume,
sô heizents mich des tiuvels kint.
Sol ich ze in ze berne komen,
sô wirt vröude mir benomen
wort unde alliu wîse.
ich bedörfte wol der saelden segen:
nû triffet mich der hagelregen
in mînem alter grîse.
Wolfhart der neve mîn
der getar mîn wol spotten .>
dô erlacht diu künegîn
mit einer ganzen rotten,
die klâren meide alle gar,
rîter unde alle ir knehte,
die lachten alle an einer schar.
Des lachte ouch her hildebrant.
 <ez ist im alsô gewant,
daz nieman mit gemache
noch mit êren leben wil.
boeser hôchvart ist ze vil.
mit dirre selben sache
lebet manec biderber man,
der sich wol bedenket
noch in die schande rennen kan,
unde er sich selben krenket.
ê er gaebe undaere guot,
er wâgte ê tûsent sêlen dar,
unde behielte sînen gugelhuot .>
Als diu rede was gelegen,
 <got gebe uns allen sînen segen!
ich wil dâ hin gên berne
nâch der wulfinge trôst,
die mich dicke hânt von sorge erlôst:
ich saeh die helde gerne.
sî müezen zuo uns ûf daz velt
zuo den schoenen vrouwen,
daz sî sehen diz gezelt,
dar zuo den künec schouwen.
Helfrîch, lieber vürste mîn,
als rehte liep als ich dir sî,
du solt des heres meister sîn,
Biz daz ich mac her wider komen.
sô wirt uns sorgen vil benomen
von den helden rîchen.
ich bringes mit mir in diz lânt>
sprach der alte hiltebrant.
 <wer mac uns denne gelîchen?
kumet aber ez alsô
daz ez ervint vrouw uote,
sô muoz ir herze sîn unvrô,
diu reine saelege guote:
sô schrecke ich noete ir herzen ger .>
 <neinâ, helt,> sprach helferîch,
 <bring uns die vrouwen mit dir her.
Diu gît uns allen guoten rât,
diu sô volle sinne hât.
sendets uns got von berne
zuo uns hie her vür den berc,
ir dienent vrouwen unde getwerc
unde tuont daz alle gerne.
hêrre meister hiltebrant,
gedenkt an alle triwe:
bringt sî zuo uns in daz lânt.
sî macht uns vröude niwe.
daz ich iu sage, daz ist wâr:
ich vüere sî z ârône ûf
unde halte sî noch drîzec jâr .>
Dô sprach der alte hildebrant
 <waz tügen vrouwen in diz lânt?
sî sullen mit gemache
dâ heime belîben: daz ist reht.
ir dienent rîter unde kneht:
dast vrouwelîchiu sache.
hiest minne noch schâchzabelspil
ziehen mit den vrouwen:
ez lît hie nâhe vînde vil.
die wolde ich gerne schouwen,
die hânt gevân den hêrren mîn.
die rede lâzent underwegen,
vil hôchgelobte megetîn .>
Dô sprach diu rein portalaphê
 <ez tuot mir inneclîchen wê,
sol ich sî niht gesehen:
ez ist mir hiute unde iemer leit.
ich kume sîn lîhte in arebeit.
die wârheit muoz ich jehen,
des ich guoten glouben hân,
swie ez doch gedîhet:
zuo iu hân ich guoten wân,
daz ir mir vrouw uoten lîhet.
ir vil tugenthafter lîp,
swaz man noch singet oder saget,
sî ist ein reinez saelec wîp .>
Nû bat in ouch diu künegîn:
ir vrouwen unde ir megetîn,
rîter unde knehte
knieten nider vür in dar
in einer keiserlîchen schar.
sî dienten im ze rehte.
des erschrac her hiltebrant,
daz er begunde roeten.
 <truoc mich der tiuvel in daz lânt
ze disen grôzen noeten?
ich hân den hêrren mîn verlorn:
sol ich vrouw uoten zollen hie,
sô hân ich leides vil erkorn .>
Her hildebrant bereite sich,
dar zuo stricte in helferich
in liehten harnesch reine.
ûf sîn ros daz er gesaz,
nie keinem alten zam ez baz.
er segentes alle gemeine
 <rîter unde megetîn,
west vrô in staetem muote.
ich wil hie bî iu schiere sîn
unde bringen ouch vrouw uote
mit mir vroelîch in diz lânt .>
 <der gelübde weln wir sicher sîn,
getriwer meister hildebrant .>
Dô stuonden im dâ nâhe bî
zwên rîter, wâren sorge vrî,
küene unde dâ bî werde.
zuo den sprach her hildebrant
 <lângent mir in mîne hant
den schilt dâ von der erde .>
beide huoben sî in dar:
die arme begundenn krachen.
des wart her hiltebrant gewar:
er begunde lûte lachen.
er zukte inn balde ûz der hant.
 <got gesegene swaz belîbet hie:
ich wil dâ hin gên berner lânt .>
Nû lâzen wir die vrouwen ligen:
ich hân ein teil ze lânge geswigen.
diu guote stat ze berne
lîdet kumber, ungemach:
sô leit in allen nie geschach,
sî saehen den hêrren gerne.
 <wir wizzen niht reht wâ er sî
oder war er sî bekomen.
des wonet uns allen trûren bî:
diu vröude ist uns benomen.
owê, getriwer hiltebrant:
waerstu in leben, sô wist wir wol,
du braehtest den vürsten in daz lânt .>
Indes dô kam her hiltebrant
ze berne in die stat gerant
mit zorneclîchem muote.
die liute liefen al hervür
unde wurfen ûfe manec tür.
diz ersach vrouw uote.
sî hiez in willekomen sîn
unde vrâgete in der maere:
 <sage mir ûf die triwe dîn:
wâ ist der bernaere,
daz du aleine her bist komen?>
 <vrouwe, sol i'u' die wârheit sagen,
ein grîfe hât den hin genomen .>
Wolfhart toben sêre began,
er sprach < ir sint ein valscher man.
ir hânt uns hin gegeben
den lieben hêrren in den tôt.
ich bringe iuch in grôze nôt:
warumb liezt irn niht leben?
waenent ir diu lêhen hân
eine hie ze lânde?
der hôchvart müezt ir iuch erlân:
ir hânt sîn iemer schande.
hetent ir den hêrren mit iu brâht,
wir heten iuch alle gerne gesehen.
ir hânt valschen muot erdâht .>
Der wîse zühteclîchen sprach
 <sô zornegen man ich nie gesach,
als du bist gewesen.
Wolfhart, du bist der neve mîn:
tuo dîn tugent an mir schîn
unde lâ mich, helt, genesen.
wiltu aber niht abe lâzen,
sît daz ich gedenke,
waeren dîn zwelve ûf eime plân,
ich wolde iu lützel wenken:
bestüende mich mîn grimmer zorn,
ich wold dir sweren einen eit,
ir müest daz leben hân verlorn .>
Wolfhart vrâgete aber zehant
 <nû sagâ mir, her hiltebrant,
wâ ist der bernaere?
lebet er oder ist er tôt?
mügen wirm helfen ûzer nôt?
bescheident mich der maere.
hânt irn ze klôster în getân
oder sus in die klûse,
daz er uns eine hât gelân
ze berne ûf sînem hûse?
unde gebent ir mirs niht underscheit,
er sî nunne oder der münech,
ez muoz in allen werden leit .>
Die burger vrâgten alle gelîch
umbe den jungen dieterîch,
den vürsten dâ von berne.
 <welch ende ritent ir in daz lânt?
sagent, getriwer hildebrant:
diu maere wist wir gerne.
lît er dâ ze jeraspunt
bî den schoenen vrouwen?
ist der hêrre noch gesunt?
des wellen wir uns vrouwen.
sagent, getriwer hildebrant:
bedürft ir, helfe wir iu tuon:
wir rîten mit iu in daz lânt .>
Dô sprach der alte hildebrant
 <ir müezent mit mir in daz lânt
die wârheit gar ervinden.
dô wir ûzer berne riten
 (ich leite ez an mit guoten siten:
ich möht von leide verswinden!),
von dem gebirge her unde dar
wir hôrten manec stimme.
einer megde wart ich dô gewar
noch lûterr denne ein gimme:
diu was gebunden an ein boum.
daz maere hât ein ende niht:
ez ist iu allen noch ein troum .>
Vrouw uote vrâgete al zehant
 <sagent mir, her hildebrant,
wer tete der megde reine?>
 <ein heiden vrumte sî aldar:
selb ahtzegest reit er an der schar.
ich vant sî aleine.
dar kam der heiden dô gerant
mit zorneclîchem muote.
dô lôste ich der meit al ir bant.
nû sehent, liebe vrouw uote:
mit im sô vaht ich einen strît.
den heiden ich ze tôde sluoc:
mîn herrn vant ich in noeten sît.
Dô wir die heiden heten ervalt,
wir riten dannen durch den walt
unde îlten durch die tanne:
dô hôrte ich einen grôzen sturm.
den vrumte manec wilder wurm:
die kunden sêre zannen.
ich îlte balde nâher baz
unde bevant diu rehten maere.
der grôze wurm der was niht laz:
er nam an mich die kêre.
ein riter er in dem munde truoc.
waz sol ich iu sagen mê?
der wurme ich vil ze tôde sluoc.
Ich lôste den rîter dô zestunt:
er viel dem wurme vür den munt.
er was erschrocken sêre.
Rentwîn sô ist er genant:
er tete mir sîne vriunde bekant.
wir gwunnen sîn michel êre.
dô suochten wir den hêrren junc
in einer tiefen tellen.
er vaht mit des tiuvels unc:
er kunde in nie ervellen.
daz houbet er im abe sluoc.
z 
Ârône kômen wir al ûf:
die spîse man uns dar getruoc.
Ein bote wart nâch uns gesant:
z 
Ârône kam er ûf gerant
unde brâhte uns liebiu maere.
wir solden zuo den vrouwen komen:
sorge waere in vil benomen
unde dâ bî alliu swaere.
zehant dô riten wir von dan
mit vünfzec schoenen vrouwen.
mîn hêrre der îlte durch den tan:
er wold die künegîn schouwen.
vür eine vesten daz er kam,
ein rise in dâ gevangen hât.
der ist geheizen wîcram.
Diu maere hânt ir wol vernommen.
wil iemen mit mir hinnân komen,
der bereite sich gar balde.
ich wil hin wider ûf daz velt,
dâ liez ich ein vil schoene gezelt
dort ligen vor dem walde.
dar kumet der künec îmîân
unde manec rîter küene:
si erbeizent nider ûf den plân,
al ûf den anger grüene.
ez ist niht edellîch getân,
kum ich von êrst hin wider niht:
wer sol die hêrren dort enpfân?
Vrouw uote, welnt ir mit mir varn,
ich vüere iuch an der megde scharn
zen vrouwen algemeine.
ich weiz doch wol, swie daz geschiht,
daz man dich vil gerne siht,
du klâre wandels eine.
sî wellen eine hôchzît hân:
Baldunc ist uns sippe.
vil vrouwen koment ûf den plân:
sît got lac in der krippe,
sô schoene dinc wart nie gesehen.
unde ist ez daz ir koment dar,
des wârheit müezt ir selbe jehen .>
Vrouw uote diu sprach al zehant
 <waere ez im alsô gewant
daz ez naeme ein ende,
ich wolde gerne mit iu dar,
daz ich saehe der megde schar;
dar zuo ir wîzen hende,
ir gezelt unde ir getât
wolde ich gerne schouwen,
wie sî haben daz genât
die reinen schoenen vrouwen.
hêrre meister hiltebrant,
swaz ir gebietent, daz sol sîn:
ich vare mit iu durch diu lânt .>
Wolfhart zühteclîchen sprach
 <sô zornegen man ich nie gesach.
ir sint noch in dem lânde,
......ir hânt sîn iemer schande.
als der künec kumet dar
durch kurzewîle den vrouwen,
sô zaem wir wol bî iu an der schar,
daz wir sî wolden schouwen.
hêrre veter hiltebrant,
als rehte liep als ich iu sî,
lâzent uns mit iu in daz lânt .>
Dô sprach der alte hildebrant
 <nû bereitent ir iuch al zehant,
vünf hundert helde küene.
ich vüere iuch mit mir dâ hin
ûf verlust unde ûf gewin
al ûf den anger grüene.
ir sullent alle staete sîn
in starkem, vestem muote:
man tuot uns widersache schîn .>
dô sprach diu saelege uote
 <des sol werden vil guot rât.
ir sullent iuch gar wol gehaben:
gelücke ist wîten hin gesât .>
Wolfhart sprach < her hiltebrant,
ich wil rîten al zehant
ze witegen unde ze heimen
ze rabene in die guoten stat.
sî rîten mit mir ûf den pfat,
vind ich sî bêde heime.
ich wil in sagen dô ze stunt,
der berner sî gevangen.
ez ist in gar ein wilder vunt:
die helde muoz erlângen .>
dô sprach der starke bloedelîn
 <bringst du die helde bêde her,
sô mügen wir strîtes sicher sîn .>
Wolfhart niht lânger beit.
er îlte dâ hin unde reit
vil minnenclîche balde
ze rabene in die guoten stat.
er gruozt die hêrren unde bat
 <daz iwer got bêder walde!
iuch grüezet meister hildebrant
unde ouch vrouw uot diu reine.
koment zuo in in daz lânt.
ichn weiz niht waz ez meine:
wir hân den jungen helt verlorn.
helfent in uns loesen .>
dô wart den helden bêden zorn.
 <sagâ an, wie kumet daz?
was er an dem strîte laz?
oder wiest der helt gevangen?
ist er gevangen umbe guot
oder truoc in dar sîn übermuot?
mügen wir den helt erlângen?>
 <ûf einer vesten, dâ er lît,
diu ist geheizen mûter,
sîn hüetent risen zaller zît
bî einem wazzer lûter:
sîn pfliget ein schoene megetîn .>
Hemei sprach < die kenne ich wol:
sî ist geheizen ibelîn .>
Witege sprach < ez ist mir leit.
nû sî den risen widerseit,
dem lânde unde ouch der veste.
sendet uns got zuo in dar,
sî werdent unser wol gewar,
sîn wir iht vremde geste.
wir wellen komen ûf daz velt
hin nâhe bî die risen
unde slahen unser gezelt
hin mitten ûf die wisen:
sô wirt den risen allen zorn.
dâ mite hebet sich der strît:
sî müezenz leben hân verlorn.
Sô loesen wir den jungen man,
der uns wol der êren gan
swie er lige gevangen;
er ist es selden mê gewent.
Hildebrant sich nâch im sent,
den vürsten muoz belângen.
Wolfhart, nû rît du dâ hin
unde sage hern hildebrande,
zehant komen wir dâ hin
man siht uns in dem lânde.
daz geschiht noch an den vürsten,
deiswâr, daz wir darumbe sagen:
ich nime ez ûf die triwe mîn .>
Wolfhart balde dannân reit:
er was der botschaft wol gemeit.
er reit dâ hin gên berne.
sî hiezenn willekomen sîn
rîter, vrouwen unde megetîn.
her hiltbrant sach in gerne.
 <uns koment zwêne helde guot,
die wol geturren strîten:
sî hânt gewunnen zornegen muot.
sî weln niht lânger bîten.
vil saelden an in bêden lît.
Hiltbrant, lieber neve mîn,
nû gip du mir den êrsten strît.
Obe mir daz niht mac geschehen,
sô muoz ich trûrens iemer jehen.
ich kume ûz mînen sinnen:
dar zuo wirde ich niemer vrô.
mîn herze ist dürrer danne ein strô:
ez muoz von leide verbrinnen.
......dar zuo wil ich niemer vrouwen gesehen
noch spilen mit den kinden.
hêrre meister hildebrant,
ich wirde töbeger denne ein hunt,
komen wir niht in daz lânt .>
 <nû bist du gar ein zornec man,
unde ich dich niht versinnen kan:
du dunkest dich sô wîse.
ich weiz noch ahtzic wurme starc:
ir kein sîn kraft noch nie verbarc.
sî sint von alter grîse.
sî hânt gelegen manec jâr
in einer tiefen tellen:
daz ich iu sage, daz ist wâr.
mahtu ir ein ervellen,
sô dunkest mich ein küene man .>
Wolfhart sprach < des bin ich vrô.
als liebiu maere ich nie gewan .>
Dô sprach der starke bloedelîn
 <mac ich des strîtes sicher sîn,
sô wil ich mit iu rîten.
ez ist umb mich alsô gewant,
unde swenne ich kume in daz lânt,
sô muoz ich mit risen strîten
oder sus mit wurmen starc,
sî sîn junc oder grîse.
mîn manheit ich noch nie verbarc.
swer mich ir rehte wîse,
ez sî der rise, ez sî der wurm,
wirde ich sîn sihtec an,
ich vihte mit in einen sturm .>
Hâche sprach < waz hilfet daz?
nû wart ich nie an sterke laz:
ich getar iu wol erwegen.
ich dunke iuch lîhte der jâre ein kint:
ich slahe durch helm unde durch den grint
unde wil sî nider legen.
ich bin ouch mê ze strîte komen
ûf velde unde ûf der wilde:
manheit ist mir niht benomen.
ez dunkt iuch lîht unbilde:
ich wil mit ellenthafter hant
der risen gerne zwêne bestân.
ich velles nider ûf daz lânt .>
Dô sprach der junge schiltwîn
 <sol ich hînt ungestriten sîn,
oder wiest mir geschehen?
dô ich eins tages unde einer nacht
mit vier starken risen vaht,
des muosten sî mir jehen:
die zwêne sluoc ich balde tôt,
die ander mir entrunnen.
ich half mir selber ûzer nôt
unde reit her an die sunnen.
hêrre meister hiltebrant,
wirt mir des êrsten strîtes niht,
ich kume niemer in daz lânt .>
 <ir helde, gehabent iuch gar wol:
ich mache iuch alle strîtes vol.
ez ensint niht veige kinder,
mit den ir waenent umbegân:
strîtes sülnt ir gnuoc dâ hân.
ich vürhte, ir tretent hin hinder.
ir dunkent iuch gar übel hie
unde welnt der tiuvel wesen:
ir reichent in kûm an diu knie.
wie wellent ir genesen?
sî gênt iu allen strîtes hort.
etlîchen weiz ich under in:
die tragent klâfterlângen bart.
Ez was mir liep unde dâ bî leit:
mîn hêrre kam sîn in arbeit
ûf einer guoten vesten.
ein rise kam ze im gegân:
des muoste der vürste sorge hân.
dô bereite er sich des besten:
er warf den starken risen tôt
mit eime starken steine.
des kam der vürste sît in nôt.
nû merkent wiech ez meine:
dâ von manec herze erschrac,
die risen tâten einen schrei,
man wânde ez waere der dunderslac .>
 <nû bescheident mich, her hiltebrant,
wiez umb die risen sî gewant,
wâ sî sîn ûf gewahsen,
die dâ die lângen berte tragen.
wir wellen niemer gar verzagen,
unde waerens joch von sahsen
oder von priuzen her bekomen.
an got wil ich ez ziehen:
sî nement unser niemer vromen.
wir wellen in niht vliehen.
ez mac vil lîhte alsô geschehen:
wir houwen in die wunden tief,
ez möht der tiuvel durch die hellen sehen .>
Wolfhart der rief dô überal:
die helde liefen in den sal
unde vrâgeten waz dâ waere.
dô sprach der alte hiltebrant
 <bereitent iuch bald in daz lânt,
ir werden helde maere.
ich wil iuch wîsen ûf die vart:
ir vindent wol die wurme.
von mir wart dâ nie gespart:
wir machten grôze gesturme.
sî brâhten mich in arebeit:
daz ich ze wurmen ie bekam,
daz ist mir hiute unde iemer leit .>
Des antwurte im dô wolfhart
 <wol ûf! balde hin ûf die vart!
wir weln niht lânge bîten.
belîbent ir hie, daz sî sô:
mîn herze wurde niemer vrô.
wir geturren selbe strîten.
hânt ir uns vür göuche ersehen?
wir sîn noch im lânde.
der wârheit müezt ir selbe jehen:
ir hânt sîn iemer schande,
sît wir den hêrren hân verlorn.
dâ nâch sô wâgen wir den lîp:
ez ist uns hiute unde iemer zorn .>
Dô sprach der alte hildebrant
 <mit dröuwen gwinnent ir nie lânt,
des wil ich iuch bewîsen.
swer ze vil beginen wil,
erwirget er, êst niht ze vil.
ez zaem noch baz eim grîsen:
gestanden swert daz ist noch guot
ze alsôlîcher herte.
ich mac gewinnen noch den muot,
ich ercler ûf der verte.
wiltu mir iht sicher geben?
sô du die risen vunden hâst,
sô lâz ir, helt, doch einen leben.
Der kan uns dan die wârheit sagen
wie vil der risen sî erslagen,
unde wîst uns ûf die slâge.
wiltu dan die wurme bestân,
sô muost du guot gelucke hân.
wiltu iht vürbaz vrâgen?>
 <nein ich, lieber hiltebrant:
nû wîst mich in die wilde .>
 <nû rît du vür dich sâ zehant.
du vindst ein grôz gevilde
unde einen ungevüegen hac:
kumest du enmitten drîn,
du erkiusest niemer lieben tac.
Wolfhart, wie ist dir sô gâch?
du weist doch, dâ rîtet her nâch
Witege unde heime:
bist du dan enwec geriten
unde hâst der hêrren niht gebiten,
unde vindent dich niht heime,
daz ist niht ritterlich getân.
du soltestz wol vermîden.
der rede soltu abe lâzen
unde lâ sî mit uns rîten:
wir hân ir êre unde ouch vromen .>
 <welnt ir niht rîten, sô belîbt:
ich enbite iwer keinen komen .>
Wolfhart der wart schiere bereit.
ûzer berne daz er reit
mit zorneclichem grimme,
gên dem gebirge was im gâch.
nieman reit im hinder nâch.
dô hôrte er eine stimme:
diu was sô griusenlich gestalt.
er dâchte in sîme sinne:
 <der tiuvel bûwet disen walt
unde ist mit hûse dinne.
nû kam ich nie in sô vinstern hac.
her hildebrant, nû hânt ir wâr:
ich kiuse kûme hie den tac.
Ich hân ein teil ze verre geriten.
ich wolte wol, het ich ez vermiten .>
nû hôrte er ein geschelle,
daz was in dunres wîse grôz:
ez vaste durchz gebirge erdôz.
nû sach er in der telle
einen grôzen wurm her gân
mit ûf getânem munde.
Wolfhart hete dô den wân,
er hete in wol verslunden,
bêdiu ros unde ouch den man:
 <der tiuvel walde dirre vart!
waz wolde ich her in disen tan?>
Der wurm kêrte vaste her.
Wolfhart neigte ouch sîn sper:
er reit hin in die dicke.
ûf daz houbet daz er stach,
der sper in hundert stucken brach:
er erschrac niht ein wicke,
er erbeizte nider ûf daz lânt.
er begunde sêre blüegen.
daz swert daz zukte er mit der hant:
der wurm der tete vüegen
mit dem zagel einen slac,
daz berc unde tal dâ von erschal.
Wolfhart nie sô sêre erschrac.
Der wurm was grûwelich gestalt.
er hete gebûwen dâ den walt
dâ her bî sehzec jâren.
sîn rucke im dic von horne was,
noch lûterr denne ein spiegelglas.
er begunde wol gebâren:
schirmen er sich âne nam
unde gienc hin gegen dem wurme
als eime helde wol gezam.
als in dem êrsten sturme,
der wurm gap im einen slac
mit dem zagel den er truoc,
daz er vor im gestrecket lac.
Der helt ein wênec sich versan:
er macht sich von dem wurme dan
hinder die starken boume.
er stuont unde dâchte in manege wîs,
wie er behielte dâ den prîs.
er nam des wurmes goume:
 <hât dich der tiuvel her getragen?
du kumest von der hellen.
ich wolde daz du waerst erslagen:
wer bedarf dîn zeime gesellen?
daz ich die wârheit müge gejehen:
swaz ich ze teilen hân mit dir,
ich wolde daz ez waere geschehen .>
Dô liefens aber einander an:
dô wart sô ritterlich getân
mit grôzen slegen herte.
daz geschuof sîn ellenthaftiu hant.
der wurm an manegen enden schrant:
der zagel bleip ûf der verte.
den giel er wîten ûf gewarf
unde wolde in hân verslunden:
er sach dâ vil der zene scharf
al zuo der selben stunden.
den schilt den bôt er im dar:
der wart vor im al zehant
zerhowen in kleiniu stuckel gar.
Daz swert stiez er im in den giel,
daz er vor im dâ hin viel:
daz schuofen sîne krefte.
des er blüegelte als ein ber.
 <truoc dich der tiuvel zuo mir her,
swie kûme an dir behefte?>
ein stimme er ûz dem munde liez,
diu hal wol drîge raste.
vil boume er dô nider stiez
mit wurzel unde mit aste,
unz er vor im dâ nider viel
vor dem velse, daz er lac
alsam ein grôzer starker kiel.
Er gienc hin umbe in unde sach,
wider sich selben daz er sprach
 <got, durch dîne güete,
wie bistu sô engestlichen grôz!
ez enlebet keiner dîn genôz.
got mich vor iu behüete!
hâst aber iht gesellen mê
lebende in dem tanne,
sô wê mir hiute unde iemermê:
wie gevihte ich danne?
den lîp muoz ich hân verlorn.
her hildebrant, nû hânt ir wâr:
ich hân mir strîtes vil erkorn .>
Er macht sich bî den wurm hin baz.
von dem houbete er in maz
ahtzec schuohe der lenge
unde dâ bî wol zwênzec hôch.
sîn ros er balde dannen zôch
durch die dicke unde durch die enge.
wider kam er vür den walt
in zornhaftigem muote:
dâ vant er einen brunnen kalt
under eime schetehuote.
der lief durch einen schoenen berc:
der was wol einer mîlen hôch.
dâ vor stuont ein rîch getwerc.
Wolfhart dem getwerge rief.
wie balde ez ze im lief!
er vrâgete ez der maere
 <sagâ mir, kleinez getwerc,
wer hât gebûwen disen berc?
gern wiste ich wes er waere .>
 <daz ich iu sage, daz ist wâr:
der berc lît hie ze solde.
er ist der künegîn virginâl.
...alsô besitze ich disen berc,
der sî wol noch sehse hât
unde dar zuo manec getwerc .>
 <nû sage an unde bescheide mich:
weistu, von berne er dieterich
wâ lît der helt gevangen?
wir hân in beime jâre verlorn:
des ist mir hiute unde iemer zorn.
mügen wir den helt erlângen?>
 <hêrre, des enweiz ich niht.
ich gesach in nie mit ougen:
mir ist leit doch swaz im geschiht.
man giht im sunder lougen
wie daz er sî ein biderber man.
unde daz er im gevangen lît,
des müezt ir iemer schande hân .>
 <ich wil ez nemen ûf mînen eit:
mir wart nie kein dinc sô leit.
möht ich ez dâ mite erwenden!
ich hân geliten grôze nôt
von eime wurm; den sluoc ich tôt
dort bî den velses wenden.
ich liez in ligen alsô grôz
unde macht mich balde dannen.
...hinder mich tete ich manegen blic.
ez ist ein ungehiuriu vruht:
ich leit von im manegen schric.
Ich weiz niht rehte wâ ich bin:
woldest du mich wîsen wider hin
den rehten wec gên berne?>
 <hêrre, ir süllent sîn gelat:
enbîzt . ich wîse iuch ûf den pfat:
ich tuon daz alsô gerne.
ir süllent schouwen disen berc,
golt unde ouch die sîde,
dar zuo manec rîch getwerc,
gesteine unde daz gesmîde,
daz ir vür wâr kunnent jehen,
sô ir ze berne koment hin,
ir habent ein rîchen berc gesehen .>
Alsus vuorte ern in den berc.
dô sprach sich meizlîn daz getwerc
 <got willekomen, hêrre .>
ein tavel schiere wart bereit,
rîche spîse drûf geleit:
sî stuont im niht ze verre.
zwei getwerc diu giengen dar
unde dienten im ze rehte:
sî nâmens heldes guote war.
bêde, riter unde knehte,
sî triben süezez seitenspil,
daz er sô schoenez nie gesach.
ouch lac dâ rîcher sîden vil.
Als man daz wazzer hâte gegeben
 (man sach sî alle in vröuden leben),
dô sprach der degen maere
 <wîse mich ûz, ich wil dâ hin.
gên berne stât mir ie der sin:
dâ heime ich gerne waere .>
 <hêrre, ir süllent urlop hân:
ich wil iuch gerne wîsen.
durch got, ir süllent des niht lâzen,
ir grüezent mir den grîsen,
der dâ heizet hildebrant.
ez ist vil wâr daz er noch lebet,
vil êren lît an sîner hant .>
Wolfhart der bereite sich.
vier getwerge lobelich
in brünige reine sîde,
dar inne swebete ein adelar:
der was mit golde gezieret gar.
sî vuorten hêrlîch gesmîde.
sî wîsten in bald sâ zehant
vür des waldes ende,
dâ er die rehten strâzen vant.
mit gruoze unde ouch mit hende
wart im urlop dô gegeben.
 <nû rîtent wider in den berc:
got lâze iuch lâng mit êren leben .>
Nû lâz wir rîten diu getwerc
wider in den holen berc
unde sagen ein ander wîse.
Wolfhart reit gegen berne her
âne schilt unde âne sper.
sîn ungevüege ich prîse.
er reit ze berne in die stat
ze meister hildebrande.
wie balde er im sagen bat
 <wa waere du im lânde?
hâstu die wurme alle ervalt?
warumb lieze du niht einen leben?
du hâst gewüestet uns den walt .>
Wolfhart zorneclichen sprach
 <sô spaehen man ich nie gesach,
als ir sint gewesen.
nû sagent mir, her hiltebrant:
giengen iu die wurme gerne in hant?
liezent ir kein genesen?
sluogent ir sî alle tôt?
diu maere wiste ich gerne.
oder brâhtens iuch in keine nôt
oder den vogt von berne?
ir wellent gar der tiuvel wesen:
rîtent hin wider in den walt
unde luogt, mac keiner vor iu gnesen .>
Dô sprach der alte hildebrant
 <ez ist umb mich alsô bewant,
daz ich mac nimê rîten
des âbends unde des morgens vruo.
daz alter sîgt mir vaste zuo:
sô mac ich lützel strîten.
Wolfhart, daz bevilhe ich dir.
dô du waere gegen dem walde,
ûf dîn triwe nû sage du mir,
slüege du die wurme iht balde?
mac ich dir der êren jehen?
des ich kûme gelouben hân,
du habest ir keinen nie gesehen .>
 <sol ich dan die wârheit sagen,
der wurme hân ich ein erslagen;
der lît under den tannen.
rîtent dar, welnt ir in sehen:
ir müezent mir der wârheit jehen.
ich îlte balde dannen:
er was sô grûwelich gestalt;
ich besach in umb die grane.
kûme hân ich in ervalt:
ich vlôch die wilde bane.
mir tete nie kein vart sô wê:
solde ich leben tûsent jâr,
ich ensehe ir keinen niemer mê!>
Des antwurte im her hildebrant
 <ich hân mich des vil wol erkant
in manegen lânden wîten.
strîtes hân ich vil gesehen:
des muoz man mir der wârheit jehen.
in engen unde in wîten
wart mir geslagen manec slac
zem schilte unde ouch zem helme,
daz maneger vor mir tôt gelac
in stoube unde ouch in melme.
Wolfhart, daz sage ich dir vürwâr:
dô ich strît von êrste âne vienc,
dast volleclîch wol ahtzec jâr.
darumbe rîten wir dâ hin:
gên mûter stêt mir ie der sin,
den vürsten saehe ich gerne.
den liez ich dort in grôzer nôt.
ich vürhte er sî von leide tôt,
der edele vürste ûz berne.
daz tâten im die grôzen man,
die dâ heizent risen.
ir ahte ich wol erkennen kan:
die gânt dort in der wisen.
bî der mülen stêt ein hol.
Wolfhart, diu maere sage ich dir,
daz lît sich alle nehte vol .>
 <her hildebrant, nû gebent rât,
als iwern êren wol an stât,
unde wîsent uns gên mûter.
lâzent uns die starken risen sehen,
von den uns leit ist geschehen,
dâ bî dem wazzer lûter.
daz ich iu sage, daz ist wâr:
dâ weln wir mit in vehten
vroelîche wol ein ganzez jâr
mit rittern unde mit knehten.
sît ir jehent, ez sî ein wint,
wir geben in allen kampfes gnuoc,
unde waerens och des tiuvels kint .>
Bî der wîlen al zehant
dô kam ein bote dar gerant:
der brâht diu maere ûz vranken:
 <dâ koment zwêne küene degen,
die hânt strîtes sich verwegen:
man sols in gerne danken.
Witege vüert ein banier rîch,
daz velt dast kolen grüene;
dar inne ein zeichen wunneclîch:
daz vüert der degen küene,
ein hamer unde zang von golde rôt,
ein nater, diu ist von silber wîz,>
als im sîn vater wielânt gebôt.
Dô sprach vrouw uot diu reine vruht
 <êrent ritterlîche zuht:
enpfâhent sî mit êren .>
Ûz der stat sô sach man varn
manegen degen an den scharn:
die rotten gunden mêren.
ze vorderst reit her hiltebrant,
Wolfhart an der zîlen,
Bloedelîn unde herebrant.
bî einer kleinen wîlen
enpfiengen sî die werden degen:
sî wurden alle einander vrô.
si begunden guotes muotes pflegen.
Heime vuorte zuo der stunt
ein baniere guot ( dast kunt)
von wîzem hermîne:
dar inne der lewe unde ouch der ar,
die wâren zobel swarzgevar,
in liehtem glânzen schîne.
die gap im der künec ermenrîch,
dô er streit vor rabene.
daz sülnt ir wizzen sicherlîch:
sî zimet im wol ze habene.
sî ist wol einer klâftern breit
unde ist mit golde wol durchnât,
als uns diu âventiure seit.
Sus kêrtens wider zuo der stat.
ritterlîch wurdens gelat.
von maneger schoenen vrouwen
wurden sî enpfangen wol,
alsô man billîchen sol:
sî woltens gerne schouwen.
sî vuorten sî hin ûf den sal:
dâ wurdens baz enpfangen.
die schoenen megde über al
die kômen zin gegangen:
dô gwunnen sî der vröuden stap.
als man die tavel ûf gehuop,
vil raetschen man dô umbe gap.
Dô sprach der alte hildebrant
 <got truoc iuch zuo uns in daz lânt
nû merkent wie ich ez meine.
ich unde mîn hêrre liten nôt:
wir sluogen wurme unde heiden tôt
unde lôsten die maget reine.
dâ wurd wir wol enpfangen.
wir wurden beide wol erkant.
die vrouwen begunde belângen.
dô sant nâch uns diu künegîn:
indes mîn hêrre gevangen wart.
hier umbe müez wir trûrec sîn .>
Heime vrâgete al zehant
 <sagent mir, her hiltebrand,
wellen wir zuo den vrouwen
unde zuo den schoenen megetîn?
wie lânge wellen wir hie sîn,
daz wir sî niht enschouwen?>
 <ja wir> sprach her hiltebrant,
 <wir süllen zuo in rîten
mit einander in daz lânt:
wir weln niht lânger bîten.
wir wellen schouwen ir gezelt,
ir getwerc unde ir getât
unde wellen zuo in ûf daz velt.
Dâ lâzen wir die vrouwen gar
vor uns rîten an einer schar
in lîhtem vrôhen muote
unde mit in vünfzec megetîn,
sô si aller schoenest mügen sîn.
bereitent iuch, vrouw uote .>
 <gerne, meister hiltebrant,
wir wellen uns bereiten
mit einander in daz lânt.
wes wellent ir nû beiten?
nû gebent rât, her hildebrant,
gênt uns ein geleitesman:
sô rîten vor hin in daz lânt .>
Die wagen wurden schiere gestalt.
mit reiner sîd, diu was niht alt,
wurdens verdecket schône:
dar ûf wol vunfzec megetîn.
man truoc dar laden unde schrîn.
sî sâzen mit ir krône.
etelîch heten hundelîn
loufende in den gêren,
eichörnel unde hermel vîn.
sî wolten varen mit êren.
her hiltbrant wîstes ûf die vart.
Witege unde heime brâchen ûf:
niht lânger dô gebiten wart.
Als sî kômen in den walt,
sî sâhen manegen brunnen kalt
durch velse unde durch tellen.
dô sprâchen diu schoenen megetîn
 <vrouw uote, lâzent uns hie sîn.
des wir iuch biten wellen.
hie ist daz aller schoenste velt
in liehter ougenweide.
heizent slahen diu gezelt.
hern hildebrands wir beiten.
mit im gêt uns vröude in hant .>
vrouw uote sprach < ez ist mir liep>.
indes kam wolfhart zuo gerant.
Niht lânger wart von im geswigen:
er hiez sî alle stille ligen,
biz daz die hêrren kaemen.
Wolfhart schuof im guot gemach
 (er leit sich vor ûf einen bach),
als helden wol gezaeme.
hêrren kômen zuo gerant
ûf die schoenen ouwen.
vröude wart in dâ bekant:
bî den schoenen vrouwen
haetens alle guot gemach.
ein messe vruo gesungen wart,
dar nâch der tac vil schiere ûf brach.
Si bereiten aber sich ûf die vart.
manec horn versuochet wart,
sî lûte begunden schellen.
man hôrtes verre durch den walt.
diu hundel gunden bellen
den juncvrouwen in ir schôz:
sî gunden lûter singen.
der rosse wihen daz wart grôz:
die helme muosten klingen.
ze varn sî heten sich bestalt:
Witege unde heime riten vor
die rehten strâze durch den walt.
Am andern âbende ez geschach,
sî leiten sich an ir gemach
in eine schoene ouwen.
dô sprach der alte hildebrant
 <wir ligen in nîtgêres lânt:
wir solden morne schouwen
 (ir süllent von mir urlop hân)
brinnen in dem lânde .>
Wolfhart lachen dô began
 <nû stelle ich nâch brande,
daz sô grôzer nie geschach .>
Witege unde heime vröuten sich.
nû hebet sich leit unde ungemach.
Des morgens, dô der tac ûf brach,
man in dem lânde brinnen sach
von den helden maeren.
sî stiften roup unde ouch den brant:
daz tâtens in nîtgêres lânt.
dâ sî noch wol bewaerent.
sî schûhten niht als umbe ein hâr,
sin branten im lânde.
daz ich iu sage, daz ist wâr:
sî kunden wol mit brande.
dem hêrren wart dô schade kunt.
sî branten daz manz verre sach
hin vür den berc ze jeraspunt.
Bî der wîlen al zehant
her wider kômen sî gerant.
vrouw uote vrâgte maere
 <sagent mir, ungetoufter man,
wes hânt ir iuch genomen an?
diz sint boese lêre
 (ir soltent mîn geschônet hân)
brinnen in dem lânde.
lasters hânt ir gnuoc getân:
ir hânt sîn iemer schande.
mir ist über iuch gar zorn .>
Wolfhart sprach < diu maere lâzent.
daz lânt wirt allez von mir vlorn .>
Her hildebrant mit zühten sprach
 <nû habent ir alle guot gemach
unde volgent mîner lêre.
Wolfhart, nû rît du balde vür
 (wir sîn ûf der rehten spür)
unde sage den vrouwen maere.
du sihst zehant ein schoene gezelt
ûf einer grüenen ouwen:
darumbe gêt ein schoenez velt.
nû rît du zuo den vrouwen
unde zuo der edelen künegîn.
du solt ir liebiu maere sagen:
wir weln noch hînaht bî ir sîn .>
Wolfhart was der maere vrô.
er îlte balde dannân dô,
als er dô wart gewîset.
zehant sach er ein schoene gezelt:
darumbe gienc ein rîchez velt.
daz wart von im geprîset.
er sprach < rîcher hêrre got,
von mir sîstu gerüemet!
hie ist volendet dîn gebot,
daz velt schône geblüemet.
wer hât ein gezelt sô schoene erdâht?
die heilegen hânt ez ûf geleit:
sô hântz die engel vollebrâht .>
Wolfhart reit hin nâher dar.
Bîbunc wart sîn schiere gewar:
er îlte zime gâhen,
als er den degen âne gesach.
Wolfhart ze dem getwerge sprach,
dô er begunde nâhen,
 <sagâ du mir, kleiner man,
tuo nâch hoverehte,
daz ich mê erkennen kan
rîter oder knehte.
diu maere wiste ich gern vürwâr:
vinde ich hie ein künegîn
diu ist geheizen virginâl?>
Des antwurte im der kleine man,
alsô er sich wol versan,
 <ich tuon nâch hoverehte.
hie sint noch rîter unde ir kint,
die gerne hie ze hove sint
unde dienent den vrouwen slehte.
sagent an, wie heizent ir?
getar ich ez an iuch wâgen .>
 <wolfhart sprechent die liute mir.
waz wiltu vürbaz vrâgen?
ich bin ze boten her gesant.
wîse mich vür die künegîn:
dâ kumet meister hildebrant .>
Si erbeizten nider ûf daz lânt.
er nam den degen in die hant
unde vuorte in gedrâte
vür die rîchen künegîn.
sî hiez in willekomen sîn.
er sprach < vrouwe, gnâde.
hôch gelobte künegîn.
ich bin ze iu gesendet.
ir süllent hie in vröuden sîn:
iwer leit ist erwendet.
alsô bin ich her gesant:
dâ kumet ein vil schoenez her,
daz bringet meister hiltebrant .>
Diu künegîn hiez in den sal
sich bereiten überal
die megde algemeine.
 <legent an iwer rîch gewant:
dâ kumet der alte hiltebrant
unde ouch uote diu reine.
ir süllnts enphâhen werdeclîch
nâch hôher wirde lône.
iwern êren tuont gelîch
unde setzent ûf iur krône.
enpfâhent sî mit vröuden grôz .>
die megede sich bereiten gar
unde wurfen die hundel ûz dem schôz.
Helferîch dort nâher gienc:
den degen er dô umbevienc
unde gruozte in werdeclîche.
er sprach < du bist mîn sippenbluot.
mîner sêle ez iemer sanfte tuot:
wâ lebet dîn gelîche?
du bist der wulfinge man
 (der wârheit ich muoz jehen),
unde ich dich niht erkennen kan
noch selden hân gesehen:
daz ist mir hiute unde iemer zorn.
ir koment mir ze hûse niht:
iwern namen hân ich verlorn .>
Die megde wurden schiere bereit.
diu künegîn hete an geleit
ein semît mit golde.
Portalaphê was ouch bereit:
sî hete des selben an geleit
als sî ze rehte solde.
ez was ein hôhiu herzogîn,
unde lebete gar mit êren.
Helfrîch sprach < ir megetîn,
nû suln wir hinnân kêren .>
ein baniere nam er in die hant:
 <sô uns der berner sihtec wirt,
sô kennt uns wol her hiltebrant .>
Alsus heten sî sich an geleit.
Bîbunc der was ouch bereit
vil snelleclîchen balde.
vor im stuont ein maezec ros.
er îlte balde unde sprach alsus
 <daz got der saelden walde,
der êrste der dâ kumet her
daz ich in mac gesehen:
ûf jenen wil ich brechen ein sper
 (der müest ir alle jehen)
durch vrouw uoten die herzogîn .>
Wolfhart sprach < swie daz geschiht,
sô muoz der tiuvel in dir sîn .>
Sî zogten über den wîten plân.
die stolzen megde wol getân
begunden lûter singen.
dar under seitenspil dô klânc,
dâ mite gemischet wart der sanc:
man hôrt die harpfen klingen.
alsô rehte meisterlîch
wart in ein gemischet:
ez was niender ir gelîch.
ir herze wart ervrischet.
busûnen wurden ouch erschalt.
sî zogten vrîlîch über den plân:
man hôrtes verre durch den walt.
Helfrîch sprach, der vürste vrî,
 <ich sihe schoener baniere drî
vliegen über die heide.
die êrsten kenne ich ûf der stat:
Hildebrant der vüert daz rat.
die andern kenne ich beide.
diu eine hoeret witegen an,
diu ander sîn gesellen,
ob ich sî rehte erkennen kan.
got gebe daz sî wellen
lânge mit êren bî uns sîn .>
 <ich solz in bêden bieten wol>
sprach diu reine herzogîn.
sî zogten vaste nâhe bî.
Witege was gemüetes vrî:
er îlte balde springen.
daz sper nam er in die hant:
Bîbunc sach in al zehant,
gên im kunde er dringen.
sîn ros was unmâzen stolz:
nâch im kund er ez bringen.
ez îlte balder denne ein bolz.
er kund ez mit sporen twingen.
ein schoeniu jost von im geschach.
Bîbunc reit in vroelîch an:
sîn sper zuo zwein stucken brach.
Des erlachten vrouwen unde man:
die hêrren sân einander an.
dô sprach diu künegîn reine
zuo ir schoenen megetîn
 <ir süllent wol in zühten sîn.
enpfânt wol die wandels eine,
vrouw uoten, die reinen herzogîn,
sî unde ir megetîn schône.
sî süln mit uns in vröuden sîn.
ir wirt von mir ze lône
daz aller schoenste sîdîn werc,
daz nie kein vrouwe mê gewan,
unde vüerents mit iu in den berc .>
Alsô sî die rede heten gelân,
man sach sî mit einander gân:
mit wîzen armen kleine
wurden sî enpfangen wol,
alsô man billîch geste sol.
diu klâre wandels eine
enpfienc uoten die herzogîn
nâch hôher êren solde.
ir gap diu edele künegîn
von silber unde von golde
daz aller schoenest sîdîn werc,
daz ie vrouwe mê gewan,
unde dar zuo manec klein getwerc.
Dar nâch enpfienc sî sâ zehant
den getriwen hildebrant,
die werden rîter alle,
Witegen unde heimen wol
unde machtes alle vröude vol
unde vuorte sî mit schalle
wider über daz schoene velt
durch eine grüene ouwen.
sî giengen her in daz gezelt
...manec tavel was dar geleit,
vil sîden, dâ man sanfte saz.
ouch was dâ rîche spîse bereit.
Grôz ezzen wurden dâ gegeben:
man sach sî alle in vröuden leben.
dar zuo die werden schenken,
sî heten rîlîch an geleit:
sî truogen diu aller besten kleit,
diu man kunde erdenken.
ouch was dâ rîchez seitenspil
vor den taveln schône.
diu künegîn wart besehen vil.
sî hâte ûf ein krône:
diu gap an manegen enden glast.
die megde besâhens alle gar
unde dar zuo manegen werden gast.
Ein glocke lûte vor in klânc.
man brâhte den aller schoensten schanc,
der iender wart gesehen:
den brâhte getragen diu getwerc,
ir hundert, vür den holen berc;
des sî muosten jehen
bêde vrouwen unde man,
grôze unde ouch die kleinen,
swer sî rehte erkennen kan
die guldîn köpfe reinen.
Wolfhart zuo den vrouwen sprach
 <ich wil ez nemen ûf mînen eit:
sô schoene gezierde ich nie gesach .>
Die tavel wurden hin getrân.
man sach die küneginne gân,
dar zuo die vrouwen alle.
vor in giengen diu getwerc:
sî wîsten sî hin in den berc
mit maneger hande schalle.
sî sâhen manec mandelrîs
sich neigen gegen der erden.
diu brâchen sî in manege wîs,
die tiursten unde die werden.
muscât unde negelîn
brâchen sî die hende vol.
des erlacht diu künegîn.
Vor dem berge stuont ein man
 (der hete liehten harnesch an)
mit einer stahelstangen:
die hete er in die hant genomen.
ezn getorste nieman bî in komen.
swen er dâ mohte erlângen,
waer er gewesen stehelîn,
er sluoc in zuo der erden:
sô starc kunde er niht gesîn
oder ouch sô küene werden.
swaz er ergreif, daz was verlorn.
die heiden kante er alle wol:
sî vorhten dicke sînen zorn.
Die megde ersân den lângen man:
sî vluhen al hin wider dan
zuo der küneginne.
dô sprach diu vrouwe tugentrîch
 <ich wil iu sagen sicherlîch:
mit allen iwern sinnen
...durch dise selben strâzen .>
balde hiez sî diu getwerc
die brucke nider lâzen:
dô gesaz der lânge man.
vroelîch giengens in den berc,
alsô ich iu bescheiden kan.
Als sî kômen in den berc,
vor in spilten diu getwerc
ze lobe unde ouch ze prîse:
daz eine lief, daz ander spranc,
daz dirte rief, daz vierde sanc
in maneger hande wîse.
ouch lac dâ rîches silbers vil
bî dem rôten golde.
sî triben maneger hande spil.
swer ez dâ sehen wolde,
rîches gesteines vil dâ lac:
daz gap in dem berge lieht,
rehte als waere der liehte tac.
Diu künegîn zuo vrouw uoten sprach
 <sô liebe geste ich nie gesach
in allen mînen zîten.
ein lêhen daz wil ich iu geben:
ir sülnt mit mir in vröuden leben.
joch mac ich ez wol erlîden.
daz enpfâ du, edele herzogîn:
ez sol sîn dîn eigen.
ir sülnt mit mir in vröuden sîn.
ich magz iu wol erzeigen:
ez ist gar ein rîchez lânt.
Dolos sol dîn eigen wesen:
ez verdiente wol her hildebrant .>
Des dankte ir vrouw uot zestunt
unde dar zuo manec rôter munt
unde alle die bî ir wâren.
die triben maneger hande spil:
sî kunden sichs genieten vil
unde gar adelîch gebâren.
 <sô lône iu got ze tûsent stunt.
iur êre vernime ich gerne:
ir sint ein heilbernder vunt.
kumet der vogt von berne
zuo uns allen in diz lânt,
er sols iu vür mich danken wol,
dar zuo der alte hildebrant .>
Die vrouwen santen ein getwerc
nâch den hêrren vür den berc,
daz sî zuo in kaemen
unde besaen den rîchen hort,
der laege an manegem ende dort,
unde daz sî sîn vil naemen.
daz getwerc lief dô von dan
unde sagete in disiu maere.
ûf stuont dô maneger vrumer man
in ritterlîcher baere,
unde giengen alle vür den berc.
ûf rihte sich der lânge man:
von dannen lief dô daz getwerc.
Wolfhart sprach zuo hern hildebrant
 <wir sîn an êren hie geblânt:
der wârheit muoz ich jehen.
diu helle diu ist ûf getân,
der tiuvel derst her ûz gelân,
unde wir in alle sehen,
ein alsô grûwelîchen man
mit sîner stahelstangen.
des ich guoten glouben hân:
möht er uns hie erlângen,
wir müesten hie vlorn hân daz leben.
kennt iwer kein des tiuvels man,
sô heize uns vride vor im geben .>
Des antwurte im her hildebrant
 <nû gât dir êren vil in hant.
wiltu mit im vehten
daz ez die schoenen vrouwen sehen,
sô müezen sî dir lobes jehen
vor rittern unde vor knehten .>
 <nein ich, veter hildebrant:
ich wil mich es erlâzen.
truoc mich der tiuvel in diz lânt
in sô gedröulîch strâzen?
er habe brucke unde den berc:
der tiuvel vüere in oben ûz .>
des erlachten vrouwen unde getwerc.
Dô sprach der alte hiltebrant
 <wolfhart, nû bist du geschant
an guote unde ouch an êren.
ze bern waer du ein îsenbîz:
ze vliehen stêt dir hie der vlîz.
dîn schande wil sich mêren.
ich hân doch selden mê vernomen
dîn vliehen oder dîn zagen.
nû sîn wir hie ze vrouwen komen:
waz wiltu nû verzagen?>
 <hiltbrant, lieber neve mîn,
ich bestüende in gern, waer er ein man:
nû wil er gar der tiuvel sîn .>
Dô sprach der starke bloedelîn
 <wil er nû strîten, daz muoz sîn:
er wirt von mir bestanden .>
Wolfhart sprach < des henge ich niht.
swaz schaden mir dâ von beschiht,
ich wilz dem arme enblânden,
alsô ich dicke hân getân .>
er gienc hin zuo dem bilde.
einen slac den muoste er hân:
den enpfienc er mit dem schilde,
daz er dô spranc ûf den plân.
 <her hildebrant, nû strît ouch ir:
ich wil daz mîne hân getân .>
Des erlachten al die hêrren gar,
dar zuo die vrouwen an der schar.
diu künegîn kam gegangen.
 <wolfhart, wer hât dir getân?
ein starken zorn den muose er hân .>
 <vrouwe, der mit der stangen:
der ist des sihtegen tiuvels kint
unde kumet ûz der hellen.
er hât ougen als ein rint.
waer er bî sînen sellen,
dâ er dicke ist mê gewesen!
der tiuvel vüere in berc unde tal.
ich bin sô kûm vor im genesen .>
Diu künegîn sprach < ez ist mir leit.
ich bringe dich von arebeit .>
sî nam in mit der hende.
sî vuorte in in den holen stein,
mit im die hêrren sunder mein.
dâ hete sîn sorge ein ende.
sî sâhen manegen rîchen hort
von golde unde mit steine:
der lac an manegen enden dort
grôz unde dâ bî kleine.
sî giengen vür diu megetîn:
mit den sô spilten diu getwerc
maneger hande vröuden schîn.
An dem dirten tage vruo
her hiltebrant der sprach in zuo
 <ir megde unde ir vrouwen,
ir hêrren, rîter unde getwerc,
wir sullen zouwen vür den berc,
unde sullen schiere schouwen
den rîchen künec îmîân
mit sînes heres krefte.
wir sullen zogen ûf den plân
mit unser ritterschefte:
daz dunket mich ein wîser rât .>
Wolfhart sprach < nû luogent dar,
ob jener noch ûf der brucken stât .>
Sî liezen nider diu antwerc
unde giengen alle vür den berc
mit zühten unde mit êren.
sî hôrten manegen lûten schal,
dazz vaste durchz gebirge erhal.
 <unser vröude wil sich mêren>
sprach der vürste helferîch.
 <wir süllen wol gedingen:
hie kumet uns der künec rîch.
wir suln die risen twingen,
die dâ ligent inme hol,
unde sullen lânger beiten niht:
wir strîten nû mit êren wol .>
Des antwurte im her hildebrant
 <nû legent an iwer rîch gewant,
ir hêrren al gemeine.
wir süllen zouwen über den plân,
vor uns die megde wol getân,
lûter unde dâ bî reine,
enpfân den künec hôchgenant
gewilleclîch mit êren
unde vüern in vür des velses want.
unser vröude wil sich mêren:
er gît uns allen guoten rât .>
die vrouwen wurden schiere bereit
in liehte niwe ziklât.
Die megde wurden ouch bereit,
von golde keten an geleit;
dar zuo die vêhen borten
wurden ouch vil schiere bereit
unde ûf ir houbetvahs geleit:
die glizzen zallen orten.
lûter als ein spiegelglas
was daz golt gelicket.
ûf erden dô niht schoener was:
diu sunne drinne geblicket.
daz gap den ougen widerglast.
schoener megde wurden nie gesehen:
si ervröuten manegen werden gast.
Bîbunc unde die sîne man
die heten ouch geleget an
zobel liehtgebaere.
sô zogeten mit im ûf den plân
getwerge hundert wol getân
durch liebe vremder maere.
er hiez sî alle stille stân,
 <daz keiner hin vür schrîte!
die megde süllen vor hin gân:
iur iegelîch des bîte .>
des dankete im her hildebrant,
 <des sullent ir geêret sîn:
nû gêt uns vröude vil in hant .>
Ein rîter der hiez sigemunt:
dem wârn die strâzen unkunt
durch walt unde durch die ouwen.
von êrste kam er hin gerant.
ein baniere vuorte er in der hant:
die gunden die hêrren schouwen.
diu was sô schoene zendel rôt:
ein kriuze drîn gevieret,
als im diu wâre schulde gebôt,
von hermelîne gezieret.
dô sprach der alte hildebrant
 <got sol walten dirre vart!
uns kumet der künec von ungerlânt .>
Nâch der baniere kam geriten
ein herr nâch ritterlîchen siten:
den mügent ir wol erkennen.
den enpfiengen al die hêrren gar,
dar zuo die megde an der schar.
Dietleip ich in nenne.
des dankete er in willeclîch
mit triwe, zuht unde êre.
 <nû sagent ir mir algelîch,
wâ ist der bernaere,
daz ich in niender bî iu sehe?>
Wolfhart zorneclîchen sprach
 <mirst leides vil von im geschehen .>
Sî sâhen vil der baniere komen.
des wart ein dringen dâ vernomen
von dem alten grîsen:
mit im die wulfinge alle gar,
Helfrîch ouch hin an der schar,
daz man sî muoste prîsen.
si enpfien den künec hôchgenant,
als er ein engel waere.
des dankete er in sâ zehant
nâch küneclîcher baere,
 <sagent mir, her hildebrant,
alsô rehte liep als ich iu sî,
wâ ist der berner hôchgenant?>
 <daz ich iu sage, daz ist wâr:
êst volleclîch ein halbez jâr,
dô riten wir von berne
mit einander in diz lânt.
dô wart uns starker strît erkant,
unde tâten daz bêde gerne.
ich hôrte ein schoenez megetîn
schrîgen an einer buochen:
ich tete ir mîne helfe schîn.
mîn heil muost ich versuochen:
ich lôste der megde al ir bant.
dâ von leit ich kumbers vil:
ein heiden kam ûf mich gerant.
Der brâhte mich in grôze nôt.
mir half doch got: ich sluoc in tôt.
daz die vrouwen sâhen:
die liefen al hin in den berc.
mit in vluhen diu getwerc:
si getorsten uns nie nâhen.
ûf in sluoc ich manegen slac:
diu swert begunden klingen.
ze jungest er vor mir gelac:
daz schuof mîn starkez dringen.
er brâhte mich doch vor in nôt.
got von himel mir dô half:
ich sluoc den starken heiden tôt .>
Sus liezen sî die rede sîn.
gegangen kômen diu megetîn
mit golde wol behangen,
dar zuo die vrouwen alle gar,
der getwerge vil an einer schar.
der künec wart umbevangen
von maneger schoener megde kluoc
unde vrouwen liehtgebaere.
getwerge vil dô gîgen truoc:
mit golde lobebaere
wârens alle wol beslagen.
harpfen unde roten vil
sach man vor dem künege tragen.
Sus gâbens rede widergelt.
sî vuorten den künec inz gezelt
rîlîch unde schône.
mit in giengen diu megtîn:
sî begunden alle in vröuden sîn.
sî heten ûf ir krône:
die stuonden in ze wunsche gar.
der künec wart gesetzet:
vil spîsen truoc man allen dar.
sî wurden dô ergetzet,
ob in ze leide ie iht geschach.
Dietleip von stîre sprach
 <sô schoene megde ich nie gesach .>
Dô sprach der künec tugentrich
 <ieder man bereite sich
des besten des er kunne.
wir sullen vür die vesten zogen
des aller besten des wir mugen.
dâ suln wir haben wunne.
ich wil gwinnen den jungen man
her abe von der veste.
daz hân ich mich genomen an,
ich unde mîne geste.
unde waer daz lânt der risen vol,
des wartent ûf die triwe mîn:
wir rîten zuo in vür daz hol .>
dô bereit sich allez daz dâ was.
man sach sî halten ûf daz gras
mit maneger banier rîche.
her hildebrant unde helferich
die heten schiere bereitet sich
in wâfen wunneclîche,
dar zuo die wulfinge alle gar
mit starker heres krefte
in eine wunneclichen schar
mit schoener ritterschefte.
diu künegîn zühteclîchen sprach
 <bringent ir des berners niht,
sô leide mir nie mê geschach.
Ir herrn, ir sulnt mich baz verstân.
ir wellent mich in sorgen lâzen
unde mîne megde reine:
bringet mir den lieben trôst,
der mich von sorge hât erlôst,
unde in mit triwen meine.
owê, getriwer jêsu christ,
wie lâst du mich in sorgen!
daz geschiht mir noch in kurzer vrist,
den âbent unde den morgen.
nû sagent mir, her hiltebrant
êrent got von himel dran
unde bringt in mit iu in diz lânt .>
Niht lânger dô gebiten wart.
sî îlten balde ûf die vart
die riter in vrechem muote.
eines sunnentages vruo
kômen sî gegen mûter zuo.
daz ersach diu reine guote
vrouw ibelîn daz megetîn
unde lief ze dem bernaere.
sî sprach < lieber hêrre mîn,
nû hoerent vremdiu maere,
obe sî iu gevallen wol.
ich sihe manec baniere rîch:
daz gebirge ist allez hêrren vol .>
 <es waere zît, unde möhte ez sîn.
nû sage mir, liebez megetîn,
kanst du mir kein genennen?>
 <jâ ich, hêrre, ûf der stat.
ich sihe einen, der vüert daz rat.
den mügent ir wol erkennen .>
 <jâ, daz ist der meister mîn.
nû kume ich von sorgen:
des wartent ûf die triwe mîn.
swie lânge ich lige verborgen,
swie daz er ez gevüegen mac,
er laet mich hie niht lânge ligen:
er bringt mich zuo im an den tac .>
Der herzoge an die zinne gienc.
diu vrouwe in mit der hende enpfienc.
 <owê der leiden maere>
sprach diu junge herzogîn,
 <nîtgêr, lieber hêrre mîn,
dirre grôzen swaere.
Mûter, du edele veste guot,
nû muoz ich dich verliesen
 (ich gwinne niemer guoten muot)
unde herzeleit erkiesen .>
der hêrre trûreclîchen sprach
 <owê, got, durch dînen tôt!
daz ich die risen ie gesach!>
Die risen hôrten die klage wol.
sî giengen alle vür daz hol
gelîche unde algemeine.
 <wir müezen zuo zin ûf daz wal.
wir jagen ze berge unde ze tal
daz unser ein aleine.
waz wolten wir nû alle dar?
er sleht sî wol ze tôde.
sô nemen wir des hûses war
unde hüeten sîn genôte.
dâ habent keinen swachen wân:
alle die ir sehent hie,
die müezen rûmen disen plân .>
Dô sprach ein rise, hiez wolferât,
 <ir wizzent niht daz einer hât
der risen sô vil erslagen.
er ist mir lânge wol erkant.
...nû lâzent iu vür baz sagen:
hât er die zwêne mit im brâht,
Witegen unde heimen,
die hânt sich strîtes wol verdâht:
unsanfte muoz uns tröumen.
der vierde heizet hildebrant:
des wartent ûf die triwe mîn.
er hât der risen vil geschant .>
Dô sprach ein rise, hiez adelrant,
 <nû wil uns êre gân in hant
unde schande den wulfingen.
wir süllen zuo zin ûf den plân:
ein geleite sullens von uns hân,
ob sî mit uns gedingen .>
sî giengen mit einander dar,
durch rîter unde durch knehte.
sî nâmens heres guote war:
sî gruozten sî mit rehte.
sî kômen vür den wîsen man.
er gruoztes alle willeclîch:
er sach sî wol mit zühten an.
 <sint willekomen, her hildebrant,
unde iwer hêrren in diz lânt
vür mînes hêrren veste.
durch waz sô sint ir her bekomen?
wolt ir den berner hân genomen
ir unde iwer geste?
daz iu selden mac geschehen.
nû îlent iwer strâzen.
die wârheit wil ich iu verjehen:
ir müezt in uns hie lâzen.
ir tôren, affen, kleinen man,
îlt von hinnân, ez tuot nôt:
ir müezt die lîbe vloren hân .>
Der wîse zühteclîchen sprach
 <nû kêrent wider in iwer gemach.
wir wellen mit iu strîten
morne dô diu sunne ûf gât
unde sich über alle berge lât:
wir weln niht lânger bîten .>
des wârn die risen alle gemeit
unde giengen dô von dannen.
daz was hern hildebrant niht leit
noch allen sînen mannen.
sî kêrten wider in ir gemach.
sî wâren alle schône bereit,
end der tac ze liehte brach.
Des selben morgens daz geschach,
die hêrren man bereite sach
gelîche unde algemeine.
dô sprach der junge al zehant
 <nû sagent mir, her hildebrant:
ich strite gerne aleine .>
 <hêrre, daz sol wol geschehen .>
die risen kômen gegangen
 (si begunden alle vroelîch sehen)
mit grôzen stahelstangen.
Wolfhart tiuvelîchen sach
 <die tiuvel die sint ûz verlân.
sô liebe mir nie mê geschach .>
Man sach den künec îmîân
mit êren dô ze kreize gân
mit hundert rittern schône.
mit im gienc her hiltebrant,
dar zuo die wulfinge alle sant.
ein wol gesteintiu krône
zierte im den sînen helm.
sî giengen zuo dem kreize.
umb sî stoup vil hôhe der melm.
als im dô wart geheizen,
ein rise kam ze im gegân.
ein stange truoc er an der hant:
 <den lîp muost du verloren hân .>
 <swaz got wil, daz muoz geschehen.
her rise, ir müezent anders jehen:
ich getar wol mit iu strîten .>
man sach sî zuo einander gân
mit starken slegen ûf dem plân.
der künec muoste ez lîden
daz sich die starken schilte bugen:
dar ûz sô vielen stucke.
dar under sî sich dicke smugen.
über hals unde über rucke
gap er dem künege einen slac,
daz bêde krône unde ouch der helm
mitten in dem kreize lac.
Wolfhart balde dar gespranc.
den helm er im bald ûf geswanc
unde îlten balde binden.
dô liefens aber einander an:
dô wart sô ritterlîch getân.
er begunde den risen vinden.
ûf in dô sluoc er manegen slac:
er kund sîn niht erlângen.
der künec des lîbes sich verwac:
er underlief die stangen.
underhalp gurtels er in stach:
der rise zeime boume viel.
vil este er dô nider brach.
Disen ungevüegen val
den hôrten sî dâ überal,
die in der burge wâren.
die risen truogen den von dan.
des lachte der künec unde sîne man:
er sach sî griulîch gebâren.
dô sprach der berner unverzaget
 <bescheident mich der maere,
herzeliebiu reiniu maget,
waz geschreiges ditze waere .>
 <hêrre, daz wil ich iu sagen:
ein rise, heizet adelrant,
den hât der künec tôt geslagen .>
Heime sprach < her hildebrant,
iwer triwe sint gemant
unde iwer ritterschefte.
gênt mir urlop in den kreiz:
ze strîte wart mir nie sô heiz.
mit mîner sinne krefte
wil ich der risen zwêne bestân
mit ellenthaften handen.
des wil ich niht abe lâzen:
sô sagent mir in den lânden,
ich hân der risen zwêne erslagen.
daz ich sô lânge gebiten hân,
daz wil ich hiute unde iemer klagen .>
Des antwurte im der wîse man
 <heime, ich dir wol guotes gan
unde ritterlîcher êren.
du solt mir volgen, dast mîn rât.
ein rise dir widersaget hât:
an den sô soltu kêren.
er ist geheizen vellenwalt
mit einer grôzen stangen.
ich wolde, hetestun ervalt,
sît er dich nû wil erlângen.
ez ist ein gar starker man:
wartes ûf die triwe mîn.
sîn unsite ich wol erkennen kan .>
Heime der wart schiere bereit,
sîn liehter harnesch an geleit.
den schilt huop er zen brusten,
daz swert er zuo der hende nam.
balde in den kreiz er kam.
ez möhte ein keiser lusten
ze sehen an ir bêder strît.
zesamene daz sî liefen,
sî sluogn einander wunden wît,
die grôzen unde die tiefen.
diz werte unz ûf den âbent vast.
her hildebrant ze heimen sprach
 <ir sint ein zagehafter gast .>
Heime der wart zornes vol:
man sach in strîten alsô wol
nâch ritterlîchen êren.
ûf den risen daz er sluoc,
lützel der rise daz vertruoc.
ir zorn begunde mêren.
sî triben einander her unde dar
mit zorne unde ouch mit grimme.
sî nâmen der helme guote war,
dâ von des swertes stimme.
Heime mit ellenthafter hant
sluoc den risen balde tôt:
er viel dô vür in ûf daz lânt.
Nû sint der risen zwêne ervalt,
Adelrant unde vellenwalt.
Witege sprach gar balde
 <welhen sol ich hie bestân?
den heizent mir ze kreize gân.
daz got der saelden walde!
daz ich bin von berne komen
unde alsô gerne strîte,
sol er gesunt hin von mir komen,
daz ich ungerne lîde .>
dô sprach ein rise, hiez wolferât,
 <her witeg, nû sî iu widerseit,
waer unser ein wise vol gemât .>
Sî sprungen bêde in den kreiz.
sî rêrten bluot unde ouch den sweiz
aldurch die stahelringe.
der rise gap witegen einen slac
daz er ûf den kniewen lac.
 <ob ich dich gevangen bringe
zuo den risen in daz hol,
ich vröu mich lieber maere.
ich getriwe iu ze strîten wol:
daz ich alhie bewaere .>
indes witege ûf gespranc:
 <her rise, ir scheidet noch von mir,
man sol mir des strîtes sagen danc .>
Witege zurnt reht als ein ber.
er kam vast zuo dem risen her
mit slegen ungehiure.
der rise in hinder wider treip:
in keiner stat er im beleip.
ir vröude diu was tiure.
sî gâbn einander manegen slac,
daz ez die risen sâhen.
Witege des lîbes sich verwac:
er begunde dem risen nâhen.
er gap im ein ungevüegen slac
mit mimmunge, daz er truoc:
daz houbt im vor den vüezen lac.
Wolfhart zorneclîchen rief
 <ich hân ouch starke wunden tief
enpfangen unde geslagen.
wird ich gesûmet, dast mir leit:
nû sî den risen widerseit.
sol ich sô gar verzagen?
daz ich selden hân getân
in sturmen oder in strîten.
wie lânge sol ich hie gestân?
wer wil ez mit mir lîden?
dem sî von mir widerseit .>
her hildebrant mit zühten sprach
 <du kumest sîn noch in arebeit .>
Ein rise hiez sich velsenstôz,
sîn stimm reht als ein orgel dôz,
sô man sî sêre stimet:
dâ von berc unde tal erschal.
die helde erschrâken überal.
Wolfhart diz vernimet:
 <wannen kumet des tiuvels schrei,
dâ von wir sîn erschrecket?
der dillestein der ist enzwei,
die tôten ûf gewecket.
got der gebe uns sînen segen.
vliehent alle, helde guot:
ich hân michs lîbes gar verwegen .>
Der selbe rise kam gegân.
ein her sîn möhte erschrocken hân:
griulîch was er gestellet.
alsô in wolfhart âne sach,
ze hiltebrande daz er sprach
 <wie übel mir dirre gevellet!
er ist rehte des tiuvels man,
ûz der helle gesendet.
her hiltbrant, welnt ir in bestân,
sô ist mîn strît erwendet .>
dô erlachte der alte hiltebrant
 <wolfhart, lieber neve mîn,
der strît der ist an dich gewant .>
Wolfhart bereite sich ze stunt
er tete dem starken risen kunt,
ob er ein degen waere.
der rise sîn selbes niht vergaz:
an strîte wart er niender laz.
mit slegen liehtgebaere
râmet er ûf den selben degen
ûf helm unde über rucke:
des lîbes hâte er sich verwegen.
ûz dem schilte grôziu stucke
vielen vor im ûf daz lânt.
Wolfhart dô mit zorne sprach
 <allerêrst sô ist mir strît erkant .>
Wolfhart toben sêre began.
der zorn im in dem herzen bran:
er lief hin an den risen.
er gap im ein ungevüegen slac,
daz er tôt vor im gelac
gestrecket in der wisen.
 <dâ lige, du ungevüeger man!
nû riwet mich dîn sterke,
unde ich dir niht gesagen kan.
wol ich an den risen merke
daz sî dich noete hân verlorn .>
sî truogen den tôten dô von dan:
in waz daz maere unmâzen zorn.
Dietleip von stîre sprach
 <sô lieben tac ich nie gesach.
sol ich zem kreize schrîten?
ich wil der risen viere bestân,
alsô ich dicke hân getân.
waz sol ich lânge bîten,
hêrre meister hiltebrant,
ob ich ûf êren warte?
tuont mir den mînen schiere bekant .>
 <der lânge mit dem barte:
der ist geheizen boemrîân,>
her hiltebrant mit zühten sprach.
 <her rise, ir müezent her vür gân .>
Der rise wart des strîtes vrô.
er îlte balde springen dô
mit glîchen vüezen zem kreize.
Dietleip lachte unde sprach
 <sô vrôhen risen ich nie gesach.
daz ich dir hie geheize
 (du dunkest mich des tiuvels man
geboren von der helle):
ob ich ez nû gevüegen kan
unde ich mich ze dir geselle,
kume ich zuo dir in den kreiz,
ez mac vil lîhte alsô geschehen,
du ertrinkest in dîn selbes sweiz .>
Dem helde wart ze strîte heiz:
er îlte springen in den kreiz
ahtzehen schuohe der lenge.
 <got grüeze iuch, rise boemrîân!
iwer bart ist sô lânc getân,
ob ich iuch iender enge .>
mit slegen er an den risen kam
unde erwischte in bî dem barte.
mit bêden henden er in nam
unde rupfte in alsô harte
mit sîner ellenthaften hant,
daz er im von dem kinne reiz
drüzzel unde nasebant.
Daz houbet er im abe sluoc.
mit dem hâre erz balde truoc
vür die risen alle:
 <nû sehent, ir ungevüegen man,
ob ich mit risen vehten kan
unde hie mit êren schalle.
wil iwer keiner strîten mê,
der bereite sich gar balde.
nâch strîte wart mir nie sô wê.
ze velde unde ouch ze walde
hân ich iuch selden mê gesehen:
der tiuvel hât iuch her getrân.
der wârheit müezt ir selbe jehen .>
Dô sprach der starke bloedelîn
 <ich solde ouch strîten, möhte ez sîn,
mit disem risen eine,
der ist geheizen asprîân.
der hât der strîte vil getân:
den selben ich dâ meine.
ich enwolt niht nemen hundert marc
daz ich dâ waer ze berne,
deich sol bestân den risen starc,
wan ich tuon ez gerne.
ez muoz ein strît hie geschehen:
biz an den jungestlîchen tac
sô müezen sî mir êren jehen .>
Der rise bereitet schiere was
unde huop sich balde ûf daz gras
an des kreizes ende.
Bloedelîn was ouch bereit,
sîn liehter harnesch an geleit:
daz swert het er en hende
unde lief hin zuo dem risen dar,
zesamen daz sî sluogen.
sî nâmen beide einander war.
mit listen unde mit vuogen
sô streit der starke bloedelîn.
daz werte unz an den âbent vast:
diu liehte sunne liez ir schîn.
Sî striten vaste unz an die nacht:
daz tâtenz bêde über maht.
dô sprach der alte grîse
 <nû sagent mir, her bloedelîn:
ir müezent gar ein zage sîn.
des ich iuch gar bewîse.
ir sint niht der neve mîn:
gênt ûf iwer lêhen .>
dô sprach der starke bloedelîn
 <der tiuvel wil iuch vlêhen.
habent iur helfe unde iwern rât.
des ir mich gewîset hânt,
wie seltenz mir ze staten stât!>
Nû sluogens vaste unde aber dar.
Bloedelîn nams baz dô war
mit witzen unde mit sinnen.
...daz er tôt vor im gelac.
 <sus kan ich risen minnen>
sprach der starke bloedelîn
 <unde ouch mit êren vehten.
daz habent ûf die triwe mîn:
vor rittern unde vor knehten
hân ich daz mîne wol getân.
swer den risen tôt welle sehen,
der loufe balde ûf den plân .>
Dô sprach der starke gêrwart
 <manheit hân ich niht gespart:
ich wolde ez gerne roezen
mit eime risen, swer der sî.
den heiz man gân her nâhe bî,
diu starken swert erbloezen .>
dô sprach ein rise, hiez senderlîn,
 <ich wil mich mit dir houwen:
des warte ûf die triwe mîn.
swer daz welle schouwen,
der zoge mit uns ûf den plân.
swelher hiute vellet hie,
der hât ze jâre dez sîne getân .>
Sî wurden bêde wol bereit
in ritterlîchiu wâfenkleit.
zesamene daz sî sprungen,
dô sprach der rise senderlîn
 <ir müezt vor mir des tôdes sîn.
mir ist sô wol erlungen:
in manegen strîten daz geschach,
unde ich ouch hie bewaere .>
Gêrwart dô mit zühten sprach
 <wem seistu disiu maere?
dagestu im ecken nôt?
der hât gevohten manegen strît,
unde lac er doch ze jungest tôt .>
Sî vâhten sâ die zwêne degen
unde heten sich vil gar erwegen
des lîbes unde des hordes.
er gap dem risen einen slac,
daz er zehant vor im gelac.
 <nû vröuwe ich mich des mordes>
sprach der künec îmîân
 <unde dar zuo lieber maere.
du hâst daz dîne wol getân:
der risen herzeswaere
wil an in hie vollegân.
daz ich her vür komen bin,
des wil ich iemer vröude hân .>
Zehant dô sprach her gêrnôt
 <nû ligent der risen ehtwe tôt.
des vröuwe ich mich ze grunde.
den niunden den wil ich bestân,
willeclîch ze kreize gân .>
al zuo der selben stunde
bereite sich dô wolfrât,
ein rise unmâzen küene,
der manegen strît ervohten hât.
hin zuo dem plâne grüene
zogeter mit der stangen sîn.
Gêrnôt der was ouch bereit,
unde vröute sich daz herze sîn.
Sî vâhten einen micheln kampf:
umb sî wuohs ein michel dampf
hôhe gegen der lufte.
Gêrnôte gap er einen slac,
daz er vil nâch der nider lac,
mit sîner stangen krüfte
iedeweder erholte sich
mit schilte unde ouch mit helme.
er sluoc den risen sicherlich,
daz er viel zuo dem melme:
er lac vor im als ein ron.
 <nû lige, du ungevüeger man:
joch bin ich strîtes wol gewon .>
Dô stuont ein helt vil nâhe bî:
der was vil maneger sorgen vrî.
Reinolt was er genennet.
er sprach < getriwer hiltebrant,
tuo mir dîne helfe erkant.
mîn herze zorn enbrennet:
sint die risen alle erslagen,
unde sol ich niht vehten?
daz kan ich niemer volleklagen
vor rittern unde vor knehten:
neinâ, getriwer hiltebrant.
dâ êre got von himel an
unde tuo mir einen strît bekant .>
Des antwurte im her hiltebrant
 <mir sint der lânde vil erkant
mit zühten unde mit êren.
ich hân ouch strîte vil getân
bî der dietschach ûf dem plân:
wîsheit muoste ich lêren.
ich wil dir einen kempfen geben:
der gât mit dir ze kreize.
du muost mit im in schanden leben:
diz ich dir hie geheize.
ez ist ein ûzerwelter degen:
hüete dich, er tuot dir nôt:
er hât sichs lîbes gar erwegen .>
Ein rise der hiez ulsenbrant:
der bereit sich al zehant
mit grimmeclîchem muote.
Reinolt der was ouch bereit,
sîn liehter harnesch an geleit:
daz kom im dâ ze guote.
dô striten die zwêne degen guot
mit swerte unde ouch mit stangen:
sî heten bêde lewen muot.
swâ sî sich mohtn erlângen,
sî gâbn ein ander manegen slac.
daz werte unz ûf den andern tac:
ze jungest der rise nider lac.
Dô sprach der berner hôchgenant
 <ich hân ouch manegen strît erkant.
den hân ich gerne gesehen
unde strite ouch gerne, möhte ez sîn.
hôchgelobtez megetîn,
woldest du im jehen
deme vürsten nîtgêr,
daz ich strite gerne?
er tuoz durch aller vrouwen êr
unde êre ouch den von berne
unde gebe mir den grôzen man,
der mich brâht in diz ungemach:
den lîp muoz er verloren hân .>
Von dannen gienc daz megetîn.
sî sprach < lieber bruoder mîn,
nû hoere vremdiu maere
unde gewer mich einer bete
 (deheine ich zuo dir mê getete)
durch aller vrouwen êre.
der berner wil wîcram bestân,
den ungevüegen risen.
des soltu niht abe lâzen:
gip im urlop in die wisen.
besich sîn strît unde ouch sîn tât.
ich nime ez ûf die triwe mîn:
der rise uns allen hât geschât .>
Dô sprach der herzoge hôchgeborn
 <ich hete die risen ûz erkorn
ze schirmen in mînem lânde.
nû hânt sî mir gemachet leit:
dâ von sô lîde ich arebeit
unde ouch vil grôze schande.
heiz den helt bereiten sich
in liehte ringe veste.
er sol daz wizzen sicherlich,
unde het ich nû tûsent geste
...alsô rehte liep als ich iu sî,
gebent im wider sîn eigen swert .>
Der helt wart sâ vil schiere bereit,
ein wâfenroc dar ûf geleit.
der was von balmâtsîden,
dar in zwên arn von golde rôt,
als im diu wâre schulde gebôt.
 <mügent ir ez, hêrre, erlîden?>
sprach ze im daz megetîn.
 <ir sint gewâfent veste .>
 <juncvrouw, lâzent die rede sîn.
het ir vünf hundert geste
unde heten die mînen tôt gesworn,
ich wil ez nemen ûf mînen eit,
sî müestenz leben hân verlorn.
Got segen dich, schoenez megetîn.
wiltu mit mir von hinnân sîn?
ich vüere dich gên berne.
wilt in ein klôstr, ich gibe dir guot.
wilt ein gemahel, hâstus muot,
des hilfe ich dir gerne .>
sî sprach < lieber hêrre mîn,
ich weiz wol waz mir wirret.
kumber ist mir worden schîn:
gên dem bruodr ich bin verirret.
nû wirt mir niemer vröude kunt.
went ir mir helfen, des tuot nôt,
unde vüerent mich gên jeraspunt .>
Ûf sîn ros daz er gesaz,
nie keime helde gezam ez baz.
er reit hin gegen der porten.
 <got segen allez daz hie sî:
schiere wonet mir vröude bî .>
des dankete sime mit worten.
als in her hildebrant ersach,
er rief mit vrôhem schalle.
wider die hêrren er dô sprach
 <wol ûf, ir hêrren alle:
helfent enpfân den jungen man.
mîn herze daz wart nie sô vrô:
sîn wâfn ich wol erkennen kan .>
Als er den vürsten âne sach,
er îlte zuo im unde sprach
 <wilkomen, herr von berne!
ich lêrte iuch keiserlîche zuht
unde dâ bî ritterlîch genuht.
ich sach iuch nie sô gerne.
sagent an, lieber hêrre mîn,
wie stêtz iu an dem muote?>
 <her hildebrant, die rede lâzent sîn:
ez kumet iu lîht ze guote.
ir hânt mich in den tôt gegeben .>
 <dâ bin ich, hêrre, unschuldec an:
sô müeze ich niemer tac geleben .>
 <nû sagent mir, her hildebrant:
ist iu der grôze rise erkant,
der mich ze laster brâhte?
er vienc mich sunder mînen danc
unde macht mich staeter vröuden kranc.
er leit ûf mich erdâhte .>
 <jâ ich, ich erkenne in wol:
Wîcram ist er genennet .>
...... <der tete mir leit unde ungemach .>
 <ich sage iu> sprach her hiltebrant,
 <sô grôzen risen ich nie gesach .>
 <heizent in mir komen her,
daz er mich strîtes hie gewer,
daz ez die vrouwen sehen,
rîter, knehte unde diu kint
unde alle die ûf der burge sint,
daz sî mir müezen jehen,
ich habe den grôzen risen erslagen,
der mich in schande brâhte.
sî sülln in alle wol verklagen,
sît er daz leit erdâhte .>
 <gerne> sprach her hiltebrant,
 <ich bringe iu den risen her,
sô wirt uns bêden strît erkant .>
Als er den risen âne sach,
mit ernesthaftem muote er sprach
 <du hâst mich gar verderbet,
du boeser schalc, ungaeber vrâz.
du hâst mir mîne spîse gâz
unde woltst mich hân gesterbet.
lîp unde guot woldest du hân,
durch nieman woldestz lâzen.
ûf mich trüege du boesen wân
unde roubtest mich ûf der strâzen:
die vride ein keisr, ein biderber man!
du bist ein grôzer boesewiht:
wol ich dir daz gesagen kan .>
Er zuhte ein swert unmâzen guot
 (ûf den risen stuont sîn muot)
mit kreften unde mit sinnen.
er gap im ein ungevüegen slac:
ûf den kniewen er gelac.
 <sus kan ich risen minnen>
sprach der berner hôchgenant
 <unde ouch vor vrouwen vehten .>
vrouw ibelîn lacht al zehant
 <nû helfe got dem rehten!
du maht wol ein kempfe sîn .>
 <ich gan im aller êren wol>
sprach von der burc diu herzogîn.
Der rise des slages erholte sich.
er lief ûf hern dieterich
mit starken slegen herte.
des bêde schilte unde ouch die helm
vieln von in bêden in den melm.
al ûf der selben verte
vluhen lewen unde swîn
gegen den hôhen bergen,
swaz in dem walde mohte sîn
von tieren unde getwergen.
daz geschuof ir ungehiurer schal,
dâ von diu tier erschrâken gar
unde in der burge wider hal.
Her dietrîch zurnen dô began.
er tete alsam ein töbic man,
unde lief hin an den risen.
er gap im ein ungevüegen slac,
daz er vor im tôt gelac
gestrecket in der wisen.
 <dâ lige, du ungevüeger man:
ich hân dîn dicke engolten.
wol ich dir des tôdes gan:
sô hâstu mich gescholten.
swer mit bôsheit umbegât,
wil ers ze riwen komen niht,
sîner sêlen wirdet niemer rât .>
Dô sprach der alte hildebrant
 <ich bin bereitet sâ zehant
unde wil zelest hie vehten.
dez alter hât mich vaste behaft.
daz sprîchet mîde ritterschaft.
nû helfe got dem rehten,
als er dicke hât getân:
sô getrûwe ich wol gesigen.
her rise, nû zoget ûf den plân:
ir müezent underligen.
mit mîner ellenthaften hant,
wil mir got gelucke geben,
ich slahe iuch nider ûf daz lânt .>
Sî liefen bêde einander an.
ez wart sô wol von in getân
mit ellenthaften handen.
der rise gap im einen streich,
daz er ûz dem helme entweich.
 <ir müeztz dem arme enblânden>
sprach der berner hôchgemuot.
 <ir welnt uns alle schenden:
war zuo ist iwer klaffen guot?
welnt ir den strît volenden,
tuont rehte als ein biderber man,
unde êrent ritterlîche tât
unde louft den risen baltlîch an .>
Her hildebrant mit zühten sprach
 <sô starken risen ich nie gesach,
ich hete in wol erslagen .>
er gap im ein ungevüegen slac:
daz houbt vor sînen vüezen lac.
 <ich wil noch niht verzagen.
nû sint die risen alle tôt:
ich vröu mich lieber maere.
wir sîn komen ûz grôzer nôt .>
sî vuorten den bernaere
rîlîch in des küneges zelt,
wol daz er enpfangen wart:
sî buten im hôher êren gelt.
Die enpfiengen in, nû wizzent daz,
daz nie mê kein vürste baz
von rittern wart enpfangen
unde ouch von hêrren manecvalt:
die wâren alle dienstes balt,
swâ sî mohten in erlângen;
dar zuo die vrouwen alle gar.
sî zuo einander drungen.
sî wurden schiere sîn gewar:
ze dienste sime sungen.
allez daz dâ ze hove was
dienten dem edelen vürsten guot,
durch daz er waere gemuot diu baz.
Dô sprach der alte hildebrant
 <ir herrn, bereitent iuch zehant,
unde ouch, ir edelen vrouwen,
legt an iur keiserlîchen wât:
der berner daz verdienet hât.
lâzent iuch in vröuden schouwen.
sîn lîp hât der saelden seil
wol an sich gestricket,
unde ouch der wirde ein michel teil,
diu ist an im geblicket.
an im lît der wunschgewalt,
daz man in den lânden saget
von im der tugende manecvalt.
Nû wol ûf, ir hêrren guot,
unde sint alle wol gemuot:
ir sullent nemen wazzer.
die taveln schône sint bereit,
brôt unde wîn dar ûf geleit:
ungerne waere ich lazzer .>
daz buten riter unde knehte dar.
dô nam der edele vürste
juncvrouwen ibelîne war.
er nam sî vür die tiursten,
diu aldâ ze hove was:
er sastes zuo dem künege wert.
sî wâren alle an trûren laz.
Man gap in alles des genuoc,
daz man vür künege ie getruoc.
die meister des erdâhten:
videlen unde seitenspil,
tambûren unde schalmîen vil,
swaz man kunde ertrahten,
des treip man bî dem tische vil,
durch kurzewîle den hêrren.
manec wunderlîchez spil
sich dô begunde mêren.
ze dienste bouc sich manec bein.
rôter munt gap manegen smier.
vil golds ob reiden löcken schein.
Dô man die taveln ûf gehuop,
den hêrren wazzer man dar truoc
mit vröuden rîchem schalle.
singen unde sprechen guot
machte den vürsten wol gemuot
unde ouch die hêrren alle.
sî tanzten mit den vrouwen vil
in vröuden rîchem muote:
sî triben wunneclîchez spil
mit staeter triwe huote.
her hildebrant mit zühten sprach
 <hât iwer sorge ein ende genomen,
iur leit unde iwer ungemach?>
Des antwurte im der vürste guot
von inneclîches herzen muot.
er sprach < die rede lâzent sîgen.
von uns sî der alte haz:
wol stêt iwern zühten daz.
der rede sol man geswîgen.
hêrre meister hiltebrant,
lâzent uns durch iwer güete
vürbaz rîten in daz lânt.
mîn herze unde mîn gemüete
stât hin zuo der künegîn.
durch die mîn arbeit ist geschehen,
mit der wold ich in vröuden sîn .>
Er sprach < hêrre, daz sol sîn.
ich vüere iuch zuo der künegîn:
die mügent ir gerne schouwen
unde ouch die megde wol getân.
die sehent ir in vröuden stân
unde ouch die werden vrouwen .>
 <nû rât uns, meister hiltebrant,
durch iwer rehten triwe,
wie wir komen in daz lânt:
sô wirt uns vröude niwe .>
 <wir bestellen hie diz lânt,
sô varen wir wol sicher dar .>
 <nû tuont uns rûmen hie diz lânt .>
Dô sprach der vürste nîtgêr
ze sîner schoenen swester hêr
 <juncvrouw ibelîn, du reine,
du ganc zem edelen vürsten wert
 (sîn herze milter tugent gert):
dâ bite in sunder eine,
daz er dise vesten guot
uns lâze unzerstoeret
durch sînen tugentlîchen muot,
unde daz dar zuo gehoeret.
wir wellenz gern ze lêhen hân
von im die wîle daz wir leben,
unde sol an sînen handen stân .>
Dô sprach juncvrouw ibelîn
 <nû lâzen dise rede sîn.
ich wil zem hern dietrîche
den vürsten biten einer bete.
deheine ich mê ze im getete.
er ist sô tugentrîche,
daz erz durch vrouwen gerne tuot,
unde ouch der alte grîse:
er hât eines lewen muot
unde ist ouch alsô wîse,
daz er im wol gerâten kan
daz sînen êren wol an stât.
des muoz er sîn ein biderber man .>
Niht lânger dô gebiten wart:
vrouw ibelîn huop sich ûf die vart
hin vür die guoten veste
unde ouch diu edele herzogîn:
ir lîp der müeze saelec sîn.
sî wolten schowen die geste.
Beldelîn dô vor hin gienc
unde kunte ez hern dietrîche.
der vürste ez dô umbevienc:
 <du sage mir willeclîche,
waz botschaft bringest du mir her?>
 <dâ kumet juncvrô ibelîn
unde ouch diu herzoginne mê .>
Dô sprach der berner al zehant
zuo dem alten hiltebrant
 <uns koment die edelen vrouwen.
dâ kumet diu edele herzogîn
unde ouch juncvrouw ibelîn.
die mügent ir gerne schouwen:
sî ist ein wunnebernder schîn,
mit triwen gar begozzen.
ir lîp der müeze saelec sîn.
ich hân ir dicke genozzen,
dô ich în beslozzen was:
sî gap mir ir wîsen rât,
daz ich vor den risen genas .>
 <hêrre>, sprach her hiltebrant,
 <ir enpfânt die juncvroun al zehant,
vroun ibelîn die reine.
sô enpfâ der künec îmîân
die herzoginne wol getân:
ich sî mit triwen meine .>
die rîter giengen alle dar
in wunneclîcher waete:
sî wurden ir vil schiere gewar.
ir iegelîcher haete
ein krône ûf von golde rôt:
die gâben gegen der sunnen glast,
als in diu wâre schulde gebôt.
Der künec lachte unde sprach,
dô er die vrouwen komen sach
sô rehte wunneclîche.
die juncvrouwen giengen alle vor,
die rîter mit in ûf dem spor:
sî wâren adels rîche.
der seiten dôn, der megde sanc
daz was in ein gemischet.
nieman was von trûren kranc:
ir herze wart ervrischet,
daz man alles des vergaz
daz in dâ vor was geschehen,
unde wurden gar an trûren laz.
Dô sprach der edel vürste wert,
des herze milter tugende gert,
zuo der adels rîchen
 <du bite mich swes dich behaget.
daz sol dir sîn unversaget
unde ouch der wunneclîchen
vrouw simelîn der herzogîn,
der klâren wandels eine .>
 <ich bite iuch durch den willen mîn
unde durch die maget reine,
daz ir diz lânt uns wellent lâzen
enpfân von iu ze lêhen:
daz sol an iwern gnâden stân .>
Dô sprach der vürste tugentlîch
zer herzoginne minnenclîch
unde zuo vrouw ibelîne
 <daz lânt wil ich iu lîhen gar:
daz sülnt ir wizzen sunderbâr.
von der hende mîne
süllent ir ez ze lêhen hân,
daz lânt unde ouch die arme
ez sol an iwern handen stân
unde ouch in iwerm schirme .>
diu herzogîn dô urlop nam:
sî dem edelen vürsten neic,
als ir êren wol an zam.
Dô sprach der alte hildebrant
 <heizent komen her zehant
den vürsten nîtgêren.
mîn hêrre derst sô tugenthaft:
er êret alle ritterschaft
unde lât in sîn in êren,
als er biz her ist gewesen,
in vrîem, vrôhem muote.
er lât in wol bî uns genesen .>
dô sprach diu saelege uote
 <hêrre, des wil ich iuch biten:
begnâdent den vürsten hôchgemuot
nâch iwern ritterlîchen siten .>
Wolfhart der kam dar zuo:
 <berâtent iuch biz morne vruo
in tugentlîcher wîse
unde gedenkent ouch dar an,
daz iuch der tugenthafter man
nerte mit sîner spîse
vor dem argen boesewiht,
der iuch hungers wolte sterben
unde iu az iwer geschiht
unde der iuch wolte verderben,
daz er dem hiez widersagen,
er müeste rûmen ditze lânt,
der hôrte ers iemer mê geklagen .>
Dô sprach der künec îmîân
 <ez dunket mich gar wol getân,
daz man nû gedenke
des dienstes daz iu ist geschehen,
als ich nû gehoere jehen.
dâ von niht enwenke
von dem vürsten nîtgêr,
der minnenclîchen vrouwen
unde von sîner swester hêr.
die mügent ir gerne schouwen:
sî ist ein wunneberndiu vruht.
got der hât an sî geleit
der welte prîs, der vrouwen zuht .>
Wolfhart zorneclîchen sprach,
dô er den vürsten âne sach,
 <wes hânt ir iuch berâten
gegen dem edelen vürsten wert,
des herze milter tugent gert?
ir süllent in begnâden
durch willen der herzogîn,
vrouw simelîn der reinen:
iemer müezes saelec sîn.
sist alles wandels eine
unde ouch diu juncvrouw ibelîn.
an ir lît aller saelden ruon:
ach, solde ich iemer bî ir sîn .>
 <des waere der helt vil wol wert,
daz er rinder unde pfert
zesamen kunde trîben:
er nimet sich vrouwen dienstes an,
der im noch nie wol gezam,
unde wolte er im beklîben,>
sprach der degen tugentlîch
dâ von ungerlânde.
 <ir sülnt daz wizzen sicherlîch,
daz mîne sinne erkanden
nie rîter mit sô tobendem muot:
er ist al zît zornes vol
unde wüetende als ein lewe tuot .>
Des antwurte im her hiltebrant
 <nû gât im êren vil in hant
bî den schoenen vrouwen
unde bî den schoenen megetîn:
dâ mac wol kurzewîle sîn.
daz mac man gerne schouwen .>
Wolfhart sprach < der neve mîn
der kan niht wan gîlen.
hânt ez ûf die triwe mîn:
ez möht wol underwîlen
gedîhen under uns alsô,
wir wolden von einander sîn.
des wir bêde waeren vrô .>
Hildebrant sprach < neve mîn,
du lâ nû dîn dröuwen sin:
ich vind den der mich rîchet,
einer der nie wort gesprach,
unde den ich nie gesach,
noch zuo dir niht ensprîchet.
Wolfhart, lieber neve mîn,
dâ du hin waer ze walde,
dâ slüege du die wurme hin
unde ouch die risen balde?
ich wil dir die wârheit jehen:
du hâst der wurme noch der risen
dâ deheinen niht gesehen .>
Wolfhart zorneclîchen sprach
 <sô spaehen man ich nie gesach,
als ir wellent wesen.
hânt iu ûf diu lêhen mîn .>
vrouw uote sprach diu herzogîn
 <durch got, lâzent uns genesen,
unde die liebe muoter sîn.
gedenkt an die ê taete.
wir varen zuo der künegîn
mit ganzen vröuden staete .>
dô sprach der wîse hildebrant
 <wolfhart, lieber neve mîn,
ich rûme hiute dir diz lânt .>
Dô sprach der edel berner guot
 <wolfhart, wie stêt dir dîn muot?
du lâ den helt belîben
iemer durch den willen mîn
unde durch die edelen herzogîn:
du ensolt in niht entrîben .>
dô sprach der künec îmîân
 <dar ûf solt du verzîhen,
swaz er dir nû hât getân:
ez mac alsô gedîhen,
solden wir von hinnân varn,
wir gaeben drumbe tûsent marc,
daz uns der wîse solde bewarn .>
Dô wart dâ lânger niht gespart:
willeclîch hin ûf die vart
bereiten sî sich alle.
rîter unde knehte guot
sî wâren alle hôchgemuot
unde bereiten sich mit schalle.
 <hêrre meister hiltebrant,
nû rât uns willeclîche,
wie wir komen in diz lânt .>
 <nû bereit iuch sicherlîche:
wir wellen varen eine vart,
daz baz kein keiser nie gevuor .>
ez enwart ouch lânger niht gespart.
Sich bereite swaz dâ was.
diu herzogîn dô an sich las
zwelf juncvroun adels rîche:
anderhalp der vrouwen schar
stuonden die riter anander dar.
sî sungen wunnenclîche,
vrouwen unde megde guot
in vröuden rîchem schalle.
die rîter wurden wol gemuot
unde ouch die juncvroun alle.
ze varen was in allen gâch.
dô sprach der vürste nîtgêr:
 <ich vare iu ouch hinden nâch .>
Dô sprach diu juncvrouw ibelîn
zuo der vrouwen simelîn,
ir bruoder hûsvrouwen
 <mîn bruodr bestellen sol diz lânt .>
dô sprach der edele wîgant
 <man sol uns gerne schouwen>,
sprach der vürste nîtgêr
unde ouch sîn schoeniu vrouwe.
 <man sol uns sehen sunder wer
ûf der grüenen ouwe
mit rîtern unde mit knehten guot.
süln wir komen ûf den plân,
man sol uns sehen wol gemuot .>
Dô sprach der berner al zehant
 <ir helde, ir sint alle gemant.
wir wellen hin ûf brechen
über den tac morne vruo:
sô sülnt ir alle komen zuo
unde vor den vrouwen stechen.
swelher dô der beste sî,
den sol man gerne schouwen,
unde wesen ungemüetes vrî.
er sol haben ein vrouwen
mit ir kurzewîle hân,
ein küssen nâhe unde nâher bî:
des solt ir haben lieben wân .>
Dô sprach meister hildebrant
 <ir hêrren, ir sint alle gemant
unde ouch, ir edelen vrouwen.
kleidet iuch in scharlâtwât
mit reiner sîden wol durchnât:
die mac man gerne schouwen.
wir varen hin gên jeraspunt
zuo der küneginne:
sô sehent ir manegen rôten munt
unde ouch der vrouwen minne,
unde manec schoene gezelt
siht man hin ûf den anger wît:
diu sint geslagen ûf daz velt .>
Dô sprach der künec îmîân
 <ich wil zogen ûf den plân
mit mîner ritterschefte
zuo der edelen künegîn.
dâ mac wol kurzewîle sîn
von rîchen heres krefte,
unde von getwergen vil
siht man ze hove dienen.
man lebet dâ nâch wunsches zil.
der dâ waer ze wiene,
er saehe niht des wunsches teil
der an der juncvrouwen lît
unde an der küneginne geil .>
Dô sprach der vürste helferich
 <man sol in dem lânde mich
sehen mit ritterschefte
bî den vrouwen wol getân.
dâ suln wir kurzewîle hân
unde brechen dâ die schefte
vor der edeln künegîn
unde vor ir juncvrouwen .>
dô sprach vrouw uot diu herzogîn
 <man mac sî gerne schouwen.
sî ist ein wunneberndiu vruht
in dem lânde dâ sî ist:
an ir lît aller saelden gnuht .>
Dô sprach baldunc < hêrre mîn,
daz ir saelec müezent sîn.
ich wil ouch mit iu rîten
die rîchen küneginne sehen,
durch die uns arbeit ist geschehen .>
 <wir weln niht lânger bîten>
sprach dietleip von stîrelânt
ze witegen unde ze heimen.
Wolfhart sprach dô al zehant
 <ir mac wol sanfte tröumen .>
sprâchen die vrouwen wol getân
 <vür eines keisers werdekeit
wolde ich die vröude hân .>
Die wagen wurden schiere bereit,
mit reinen sîden wol bekleit:
mit beldekîn bedecket
wurden sî dô überal.
sî triben hovelîchen schal
unde wurden gar erwecket
von busûnen wunneclîch:
die wurden balde erschellet,
unde die seitenspil gelîch
wurden dar zuo gestellet.
ze varen was in allen gâch.
die rihten vürsten banier vor:
die rîter vuoren alle nâch.
Indes dô daz her ûfe brach,
der berner gegen im komen sach
einen rîter kleine:
der was sich bîbunc genant.
er was dem hêrren wol bekant
unde der vrouwen reine,
Portalaphê der herzogîn:
sî in wol erkante.
Volentrins ir tohterlîn
in ouch dô bekante.
sî hiezenn willekomen sîn:
er gnâdete in dô al zehant,
der herzogîn unde ir tohterlîn.
Indes dô kam her helferîch,
her hildebrant, her dieterîch
unde manec rîter küene
unde ouch der künec îmîân
 (der was sô rehte wol getân)
ûf den anger grüene.
si enpfiengen in, nû wizzent daz,
mit rîcher handelunge
daz nie dehein bote baz
von hêrren wart enpfangen.
vil maneges gruozes er verjach,
dâ von im sorgen vil verswant
unde man in vröuden rîchen sach.
 <wilkomen, bîbunc, du werder man>
sprach der vürste lobesan,
her dieterîch von berne.
 <kumest du von der künegîn?>
 <nement hin daz brievelîn:
sî saehe iuch, hêrre, gerne
unde ouch den alten hiltebrant,
mit iwer ritterschefte.
sî tuont iuch biten allesant
mit ir sinne krefte
daz ir kument vür den berc
durch willn der edelen künegîn
unde sehent spilen diu getwerc .>
Dô sprach der vürste hôchgenant
 <ich hân leides vil erkant
durch die edelen vrouwen.
ich vare gerne nû dâ hin
zuo dem schoenen megetîn.
ich hân michel drouwen
durch sî geliten unde grôze nôt
von einem boesewihte:
er wolde mich haben tôt.
er nam mir mîn geschihte:
swaz ich von hove solde hân,
daz az er mir allez gar.
daz galt ich im ûf dem plân.
Er was geheizen wîcram.
mit valschen reden er ûf mich kam
unde gruozte mich mit worten.
ich dankete im sunder wân:
daz mînem êren wol gezam.
er besach mich zallen orten.
ich vrâgete in, nû wizzent daz,
nâch der küneginne.
er understuont mich dô mit haz
mit sînen valschen sinnen.
er sprach « diu burc ist mûter genant.
erst lützel wîser danne du,
der dich nâch künegîn hât gesant.
Der hêrre ist nîtgêr genant,
ein edel herzoge wol erkant,
unde ouch sîn schoeniu vrouwe.
ich dich ir alhie gewer:
al nâch dînes herzen ger
maht du sî gerne schouwen . »>
dô sprach von berne er dieterîch
 <ich wil wider kêren
suochen die küneginne rîch.
sî sol mir vröude mêren:
ist daz ich sî vinden kan,
wâ lebet an vröude mîn genôz,
ez sîn vrouwen oder man?
Der rise mich dô nider sluoc
mit valschem muote den er truoc.
den kunde er wol gemêren.
unde ouch sîn sune grandengrûs
kom vür des gewelbes hûs.
er wolde mich versêren.
mit der stangen die er truoc
wold er mich hân erslagen.
einen stein gevienc ich kluoc:
ich warf in vür den kragen.
eine stimme liez er ûz:
als der tiuvel waere ûz gelân,
sî liefen alle vür daz hûs.
Der herzoge vrâgete al zehant
 (sîn swert daz hienc an der want)
waz brahtes ditze waere.
daz wart gekundet unde geseit
 «die risen die sint alle bereit.
man saget grôziu maere:
Grandengrûs der lige tôt
mit einem steine erworfen.
komt, helfent im ûzer nôt,
welt ir ir bedurfen.
sî sprechent, ez habe der getân
der dâ in den ringen lît:
den lîp muoz er verloren hân . »>
Dô sprach juncvrouw ibelîn
 <hêrre unde lieber bruoder mîn,
ez sol iuch billîch müegen,
daz er den gevangen man
wolte alsô erslagen hân.
si enkünnen niht dan lüegen.
ez sol im billîch übel gân
der sich des underwindet,
daz er mit valscher lâge kan
unde man in dar an vindet.
daz hânt die risen hie getân:
ûf in truogens valschen muot:
sî wolden in erslagen hân .>
Dô sprach der hêrre nîtgêr
zuo der juncvrouwen hêr
 <wie stêt ez dem gevangen?>
 <hêrre, er hât sorge grôz:
erst des gewaefens alze blôz.
des muoz in sêre belângen
unde nâch meister hildebrant:
der hât sîn ie gepflegen.
sîn rât der ist an in gewant.
ern hât sichs niht erwegen
noch der starken helfe sîn
unde der ritterschefte guot .>
alsô sprach juncvrouw ibelîn.
Dô sprach der alte hildebrant
 <mîme hêrren dem was unerkant,
wie si alle genennet wâren.
einer gerûmet hât diz lânt
 (
Hülle sô was er genant):
der spranc dort her zewâren.
sî hiezen in wilkomen sîn:
er dankete in vil sêre.
er sprach « wâ ist der neve mîn?
der macht uns vröude mêre . »
des antwurt wîcram im verjach
 «einer in der helten lît,
er tuot uns leit unde ungemach . »
Dô klageten sî im alle gelîch
Hüllen von hern dieterîch,
dem vogte dâ von berne.
sî riefen alle widerstrît
 «der uns raeche in kurzer zît,
dem wold wir dienen gerne
die wîle daz wir lebeten,
als wir ze rehte solden,
unde in êren swebeten.
vil gerne daz wir wolden
iemer nû sîn diener wesen,
daz er uns von disem gewalt
vrîgete hie unde unser leben . »
Dô sprach hülle « ir hêrren guot,
nû sint alle wol gemuot
unde lâzent iuch niht belângen:
noch ê dan hiute über ahte tage,
ich mache ûf der burc die klage
daz sî ir rôten wangen
unde ouch ir wîzen hendelîn
zesamene müezen winden.
ir wengel unde ir mundelîn
 (daz sulnt ir wol bevinden)
ich mache in von bluote rôt.
got kan niht sîn helfer sîn:
ich slahe in in den ringen tôt . »
Die risen wâren vröuden rîch,
durch daz her hülle vreiselîch
den vürsten wolte erstechen.
er steic hin an des velses want:
er kom hin ûf dô al zehant.
Grandengrûs den wolde er rechen.
er sach den berner hôchgemuot
in einer grüenen selde.
juncvrouw ibelîn diu guot
sach in vor dem gewelbe.
sî sprach « lieber hêrre mîn,
sehent ir niht? des tiuvels man
ist komen ûz der hellen pîn . »
Er dietrîch sprach « ein rise grôz
der wil rechen sînen gnôz
mit der stahelstangen.
nû bin ich der ringe vrî:
iuncvrouw, als liep als ich iu sî,
unde möhte ich nû erlângen
diu wâfen unde den schilt vor mîn,
sô vüere ich als ein hêrre.
des wartent ûf die triwe mîn:
mîn vröude wurde merre,
wan ich ez ie tete bî mînen tagen.
haet ich diu wâfen hie an mir,
sô wolte ich trûren widersagen . »
Juncvrouw iblîn gienc al zehant
aldar dâ sî ir bruoder vant,
den herzogen nîtgêren.
sî sprach « lieber bruoder mîn,
daz du saelec müezest sîn!
unser leit daz wil sich mêren.
Hülle ist komen in diz hûs
unde wil die risen rechen.
nû gênt dem helde wâfn her ûz:
lâzent in die schefte brechen,
alsô er dicke hât getân . »
 «ist hülle komen in diz lânt,
sô getar in nieman bestân . »
Er hiez diu wâfen tragen dar.
sî nam ir genôte war,
ob sî daz allez haete.
den harnesch sancte sim dernider.
sî kam balde zime wider
mit ganzen vröuden staete.
sî sprach « lieber hêrre mîn,
nû wâfent iuch gar schône.
daz ir saelec müezent sîn!
iu wirt von mir ze lône
ein lieplîch sehen zaller stunt
unde dâ bî der saelden seil
mitten durch mîns herzen grunt . »
Der vürste wâfent sich zehant.
daz swert nam er in die hant
unde zuhtez vür die scheide.
den schilt er an den arm genam.
dô sprach diu juncvrouw wunnesam
 «nû sint ir komen von leide . »
er sprach « wir süllen ûf den plân
zuo einander kêren.
dâ vind wir blüemel wol getân:
dâ sol iur schade sich mêren
unde iwer grôzez ungemach.
ir wellent rechen iwern neven?
sô grôze schande iu nie geschach . »
Der hêrre sprach ze ibelîn
 «alsô liep ich dir müge sîn,
entsliuz mir dise ringe . »
sî sprach « entriwen daz sol sîn,
herzelieber hêrre mîn.
ich hân noch den gedingen,
unser sorge werde rât.
ir stênt in hôhem muote:
iur schîbe nâch gelucke stât »
sô sprach diu reine guote.
er kustes an ir rôten munt.
daz swert daz schutte er in der hant
 «nû stuont ich nie sô wol gesunt . »
Der vürste sprach « ich bin bereit.
her rise, nû sî iu widerseit . »
er gienc her mit der stangen.
er gap dem vürsten einen slac,
daz er ûf den kniewen lac,
swâ er in mohte erlângen.
juncvrouwe ibelîn erschrac
daz man sî sach erblîchen:
sî wânde ez waer sîn jungster tac,
daz wizzent sicherlîchen.
 «nû hâte ich mir in ûz erkorn:
ouwê, got, durch dînen tôt,
sol ich den dienest hân verlorn! »
Der helt diu ougen ûf gebrach.
die maget er dô âne sach:
ir vröude begunde mêren.
der vürste wider ûf gespranc:
der helm im an der keten erklânc.
er îlt hin wider kêren.
er nam des risen genôte war,
swâ er in mohte erlângen:
er sluogen mit dem swerte dar
gegen der stahelstangen.
er gap dem risen einen slac
mit dem swerte daz er truoc,
daz er vor im gestrecket lac.
Daz houbet er im abe sluoc:
vil balde er ez von dannân truoc
hin gegen des velses zinnen.
er sprach « nû nement hin den bal.
wartent sîn dâ überal:
sô kan ich risen minnen »
sprach der vürste hôchgemuot
 «unde ouch vor vrouwen vehten.
diu boese valscheit, die ir tuot
vor rittern unde vor knehten,
diu hât iuch nû bezogen gar.
der tiuvel hât iuch nû beschant:
des nement an iu selben war . »
Die risen schrûwen baz dann ê:
ir innenclîchez herzewê
daz muosten sî dâ sehen.
ir stimme was als ungestemen:
ez kund nieman ein wort vernemen.
des müezen alle jehen.
von dem ungehiuren schal,
den sî aldâ tâten.
sî wânden des dô überal,
sî waeren alle verrâten;
diu helle waere ûf getân
unde der gotlîche zorn:
diu welt solde ein ende hân .>
Des erschrac diu herzogîn
unde ouch juncvrouw ibelîn,
dar zuo des hûses hêrre.
 <sî sprâchen alle ûf dem hûs,
der tiuvel waere komen ûz:
des wurde ir schade merre.
sehs mîlen durch den walt
wart man des schreiges innen.
dô enwart kein herze nie sô balt,
ez kaem von sînen sinnen.
der tiere muot was gar verzaget:
sî liefen zuo einander gar,
reht als sî braehte ein her gejaget .>
Dô sprach juncvrouw ibelîn
 <herzelieber hêrre mîn,
wie sol iu nû geschehen?>
des erlachte her dietrîch
 <waer ich noch alsô sorgen rîch,
joch müeste ich iu jehen
daz ir iuch niht kunnent verstân
ûf risen unde tiere schrîen.
ir sulnt daz wizzen sunder wân,
ich hôrte in storîen
von risen unde von wurmen schrei,
dazz mir durch diu ôren dôz:
ich wând der himel waere enzwei .>
Dô sprach meister hiltebrant
ze dem getwerge al zehant
 <diz hât mîn hêrre geliten
durch die edelen künegîn
unde durch diu schoenen megetîn.
sô hât er gestriten
mit heiden, risen, wurmen vil,
daz wir sî erlôsten
von des tôdes angestzil
unde von den hellerôsten
...daz sî von der sorgen kloben
nû von im gebunden sint .>
Dô sprach bîbunc der kleine man
 <dô ich solde varen dan
von der küneginne
Virginâl, daz megetîn
bat mich durch den willen sîn
unde ouch durch rehte minne:
...der uns von sorgen lôste,
daz er saelec müeze sîn!
wir sîn in sîme trôste
die wîl daz wir daz leben hân:
ich wil in sîme dienste sîn
unde im mit triwen bî gestân .>
Dô sprach meister hiltebrant
 <wir haben willen in diz lânt
zuo der küneginne
unde zuo den schoenen megetîn
bî in eine wîle sîn.
mit allem reinen gwinne
wil mîn hêrre komen dar
mit rittern unde mit vrouwen.
man sol sîn gerne nemen war:
er wil sich lâzen dâ schouwen.
tuot in ieman herzewê,
daz sullen wir gevüegen sô,
ez geschiht in niemer mê .>
Dô sprach bîbunc daz getwerc
 <ich saehe iuch gerne vür den berc
mit iwer ritterschefte,
die dâ sint sô rehte guot
unde lebent alle in hôhem muot
mit ir sinne krefte.
varent zuo der künegîn:
dâ wert ir wol enpfangen
von vrouwen unde von megetîn,
die zuo iu koment gegangen
in sô keiserlîcher wât.
nement dancbaerlîchen gruoz:
iur hant daz wol ervohten hât .>
Dô sprach der edele vürste wert,
des herze milter tugende gert
zem edelen bîbunge
 <morne sô man gezzen hât,
sô suln wir schrîben unser tât
mit wolberâtunge.
wir sullen schrîben einen brief
mit rîcher rede sinne
versigelt wol mit reden tief
der edeln küneginne,
daz wir bî ir wellen sîn
in aht tagen oder ê:
daz weln wir lâzen werden schîn .>
Des morgens dô man gezzen hât,
sô wart geschriben der hêrren tât
unde ouch des edeln vürsten.
sî ruoften bîbungen dar:
der stuont dâ bî in der schar
unde tete daz bî dem tiursten.
 <bereit dich hin ze jeraspunt
zuo der küneginne
unde tuo dâ den vrouwen kunt,
ich lâze dich mit gwinne,
zwelf marc goldes ich dir gebe.
heiz sî in hôhem muote sîn
unde in ganzer vröude leben .>
Bîbunc bereite sich zehant:
er nam den brief in die hant
unde tete in in sîne teschen.
ein ros wart im schiere bereit,
ein rîcher satel drûf geleit:
sî bunden im sîn vleschen.
der herzoge bant im kleine sporn
dâ bî der kleinen wîlen:
der edele vürste ûz erkorn
hiez rîten in drî mîlen
dâ hin über den holen berc.
dô kaeme ez zeines brunnen vluz:
dâ spilten vrouwen unde getwerc.
Bîbunc urlop dô gewan.
angest hete der kleine man
von maneger hande sorgen:
er hôrte ein stimme engestlîch,
diu was von wurmen griwelîch.
die enwolten nieman borgen:
swaz sî begriffen, daz was vlorn
wîten ûf den balde
......von der strâzen ûf der pfat.
diu truoc in vaste durch den walt,
biz daz er kam an die stat.
Diu sorge tete im alsô wê,
diu ungehiure michels mê.
 <ich sach sô griulîch schiezen
in dem walde her unde dar.
ich nam ir genôte war.
sî tâten michel diezen.
ich sach den wurm alsô wît
ginen mit sîme giele.
des ich wând zuo der selben zît,
er hete wol drîge kiele
verslunden unde den dunresberc.
ich barc mich hindr ein gevrenne grôz:
dâ heten die risen ir geberc.
Dô bat ich got durch sînen tôt,
daz er mir hulfe von der nôt
unde von der wurme schricken .>
er sach risen griwelîch gestalt:
er barc sich hindr ein ronen alt:
umb in schuzzen die blicke.
er gedâhte in sînem muot
 <ach, hêrre, durch dîn güete,
du hâst mich in dîner huot:
nû gip mir daz gemüete
daz ich hie werde sorge vrî
unde daz ich zuo den vrouwen kome,
durch dîner heilegen namen drî .>
Als er in den noeten reit,
er sach ein linde wol gekleit.
diu was sô wunneclîche,
daz er des zime selben jach
daz er kein schoener nie gesach.
von loube was sî rîche
unde von esten manecvalt:
die gâben dem wilde schône
schate verre durch den walt.
in vröuden rîchem dône
sungen rîter, megde wol getân,
daz er dô sorgen dâ vergaz:
sîn trûren wolte ein ende hân.
Dô reit er vaste nâher baz:
sîn ros daz was niht alsô laz,
ezn trüeg in under die linden.
dâ vant er einen brunnen klâr:
er wând sîn vrouwen dâ vürwâr
bî den megden vinden
unde bî den rittern wol getân.
die wârn in hôhem muote.
diu sunne erschein wît ûf dem plân
vor der sîdîn huote.
alrêrst wurden sîn die riter gewar:
sî hiezenn al wilkomen sîn.
des dankete er in sunderbâr.
Si enpfiengen in, nû wizzent daz,
daz nie kein man enpfangen baz
von vrouwen solde werden.
dô sprach diu schoene goldelîn
 <nû sagent durch den willen mîn .>
er sprach < ich erleit ûf erden
nie sô grôzez ungemach,
alsô von der wurme schricken
unde ouch von risen die ich dâ sach.
von ungehiuren blicken
sô muoste grâwen mir daz hâr.
ich kan iu halbez niht gesagen,
daz ich geliten hân vürwâr .>
 <nû sage an, bîbunc, werder man:
wâ waere du hin durch den tan?
daz dir got iemer lône!>
 <daz sage ich iu wol vür wâr
bêde stille unde offenbâr:
ich was bî dem vürsten schône.
dar hâte mich mîn vrouwe gesant
zuo dem edelen hêrren:
dâ wart mir manec riter erkant.
mîn vröude begunde mêren,
dô ich ersach die vürsten guot
unde ouch die edeln rîter wert,
die hânt der wilden lewen muot .>
Dô sprach diu edele goldelîn
 <wie enpfienc dâ dich der hêrre mîn?
diu maere wiste ich gerne .>
 <ich wart enpfangen rehte wol,
alsô man liebe geste sol,
von dem vogt von berne
unde von dem künege îmîân:
der ist ein vürste werder.
sîn lîp der ist sô wol getân.
er treit ein mantl von merder,
der ist mit golde wol durchslagen,
dar under rîchen ziclât:
der vürste in mac mit êren tragen.
Ich sach ouch manegen rîter guot,
des herze stuont in hôhem muot:
man sol sî billîch prîsen,
unde ouch den alten hildebrant.
der hât gestriten mit der hant:
des wil ich iuch bewîsen,
er sluoc der risen einen tôt,
die dâ huoten der veste:
dâ von sô kam sîn hêrre ûz nôt.
er wolde ouch sîn der beste,
der undern risen allen was.
er swanc im daz houbet abe:
dâ von sîn hêrre wol genas.
Sî sluogen die risen alle tôt.
der vürste leit ouch grôze nôt
mit grandengrûs dem risen,
unde ouch der künec îmîân
der hât ez alsô wol getân
der hêrre ûf der wisen
unde der von stîre hôchgemuot,
Witege unde dar zuo heime
unde manec edel rîter guot,
der namen ich übergöume:
sî sint aller êren überdach,
daz man in aller kristenheit
kein bezzern rîter nie gesach .>
Dô sprach diu juncvrouw goldelîn
 <wie vil mac dâ der hêrren sîn,
die dâ ligent ûf der wisen?>
 <daz sage ich iu âne wân.
dâ lît wol sehzec tûsent man:
die mac man vil wol prîsen.
under den rittern zwelef sint,
die sulnt ir wol gesehen.
diu kristenheit waer in ein wint.
daz mugent ir dar an spehen:
sî hânt zwelf risen dâ erslagen,
die giengen hôhe wunneclîch.
man mac wol iemer von in sagen .>
 <nû sage mir, bîbunc, werder man,
wan rite du von dem hêrren dan?
des soltu mich bescheiden .>
 <ez ist hiute der dirte tac,
daz ich ûf der wise lac
unde bî den stolzen meiden,
daz ich urlop von in nam
unde zuo dem edeln vürsten.
er wîste mich al durch den tan.
ich gienc hin zuo den tiursten:
mir was von im niht sô gâch.
ich segente si, nû wizzent daz,
sî machten mir manec kriuze nâch.
Mîn hêrre der sprach wider mich
 «in aht tagen sihstu mich
mit mîner ritterschefte,
ob mir got des heiles gan,
daz ich die künegîn sehe an
mit mîner sinne krefte.
ich hân geliten arebeit
durch diu megetîne . »
 «daz ist der küneginne leit,
daz ir in der pîne
durch diu sô lânge sint gewesen.
ir hêrschaft sol nû wesen vrî:
in iwerm dienste sints genesen . »
Dô sprach von berne er dieterîch
 «nû sagent der küneginne rîch,
wir wellen bî ir wesen,
obe uns got des heiles gan,
daz wir sî mügen sehen an.
wir vristen ir genesen.
von dem berg ze jeraspunt
bî den schoenen vrouwen
 (dâ tuo ez och den rittern kunt)
man mac uns gerne schouwen.
dar koment vürsten, hêrren vil
unde och diu herzoginne guot
mit maneger hande vröuden spil . »
Ich sprach wider den hêrren wert
 «allez des iwer herze gert
daz sullent ir dâ vinden,
schoene megde wunnenclich,
der ougen gerne sehen dich.
dâ sol iu sorge swinden
bî der künegîn virginâl
unde bî ir rittern werden.
ir sehent aldâ ûf der wal
die tiursten ûf der erden,
die dâ wurden ie gesehen.
von den hânt ir vröuden spil:
des müezent ir uns selbe jehen . »
Nû lâzen wir die rede sîn
unde sagen von dem hêrren mîn
unde von den edelen vrouwen
unde von den rittern lobesan.
die brechent ûf dort von dem plân:
man mac si gerne schouwen.
ir hermel unde ir hundelîn
diu spilten in ir gêren,
dô wart ganziu vröude schîn.
diu rote begunde mêren
von dem edelen künege îmîân
unde von dem stîrehelde guot:
der hât ie sît daz beste getân.
Die wagen wurden schiere bereit,
ein rîchez dach dar ûf geleit.
die juncvrouwen sich vröuten alle.
die wâren von der megde schar
reine, lûter unde klâr
unde vröuten sich mit schalle,
daz sî zuo der künegîn
solden varen balde;
unde ouch die edelen hêrren vîn
die zogeten gegen dem walde.
ze varen was in allen gâch:
mit vröude wârens überladen.
ir keiner luogte dem andern nâch.
Dô sprach juncvrouw ibelîn
 «vil herzelieber hêrre mîn »
ze meister hiltebrande
unde zuo dem berner hôchgemuot,
des name über alle hêrren guot
ist wîten in dem lânde,
 «war ist iu, hêrren, nû sô gâch,
daz ir als balde îlent?
daz her daz zoget iu allez nâch.
ir soltent underwîlent
iwer gesite lâzen sîn:
ir koment alsô nâhe niht
dâ hin zuo der künegîn . »
Dô sprach der berner sâ zestunt
 «juncvrouwe, wie ist iu daz kunt?
daz sullent ir mir sagen:
uns ist der walt wol bekant . »
dô sprach der alte hildebrant
 «drumb sulnt ir niht verzagen:
ez sint noch hie nâhe bî
grôze wurme, risen.
der ensîn wir noch niht vrî . »
 «ich wold sîn ûf der wisen,
aldâ ich ê bin gewesen:
dâ taeten mir die wurme niht
unde liezen mich die risen genesen . »
Dô sprach der hêrre hildebrant
 «iu sint diu lânt niht wol bekant
die breite unde ouch die verre.
ir hânt eins zagen rede getân:
die soldent ir nû hân gelân,
vil zarter lieber hêrre.
man prîst vor andern hêrren guot
iuch wîten in dem lânde.
ir sullent haben eins lewen muot,
dâ bî man iuch erkande:
nû welnt ir aber ein zage sîn . »
 «ir wendent balde iwern muot »
sprach diu junge herzogîn.
Dô sprach wolfhart der degen
 «wir hân ouch strîtes mê gepflegen
wîten in dem lânde
unde sîn ouch den ze handen komen,
die schaden hânt von uns vernomen.
daz ich an in erkande
daz sî heten heldes muot
in walde unde ouch in ouwen
unde tâten als die helde guot.
die striten durch schoene vrouwen:
des ist in noch niht danc geseit.
nû sint ir gar sô sêre verzaget,
unde ist doch iwer lop sô breit . »
Dô sprach der alte hildebrant
 «ach, hêrre, ir schent uns durch diu lânt
mit iwer zegerîe.
welnt ir niht bedenken unser nôt,
ich wolte ir waert in êren tôt.
ir heizent in der krîe
der beste vürste der nû lebet,
wîten in dem lânde,
unde iwer lîp niht nâch êre strebet:
des werdent ir ze schande.
welnt ir niht wenden iwern muot,
sô gaebe ich ein hiefe niht
umb alle iwer hêrschaft guot . »
Des antwurt im der vürste guot
 «ir tragent gên mir zornigen muot
gar aller tegelîche.
vehten daz ist ein hertez spil,
des ich iuch underwîsen wil.
die wurm sint griwelîche
gestalt unde ouch die risen grôz,
mit den ir mich heizt vehten:
man vindet niender ir genôz
an rittern noch an knehten.
ir gaebent mich gern in den tôt:
als ir mir dicke hânt getân,
ê mir got hulfe ûzer nôt . »
Des antwurte im her hildebrant
unde ouch wolfhart al zehant
mit staeteclîchen trouwen
unde ouch mit reden sinne rîch
dem vürsten kluoc hern dieterîch,
unde ouch die saelegen vrouwen.
sî sprâchen « lieber hêrre mîn,
got hât iuch ûz erwellet.
mîn herze sol in vröuden sîn
daz iuch got hât gestellet
über alle vürsten guot,
unde iuch die vrouwen in herze hânt:
des sulnt ir tragen hôhen muot . »
Des antwurte im der vürste vrî
 «ir hânt ie gehalten bî
der manheit iwer tage.
der saelden maneger ist erlân.
ir sullent her nâch baz verstân,
ê ir mich heizt ein zage.
ir tuot der alten art gelîch
mit iwerm hôchmuote.
ir tuont harte untugentlîch.
nû wartent, vrouwe uote:
ez möhte wol alsô geschehen . »
alsô sprach her dieterîch
 «daz ir mich hetent nie gesehen . »
 «
Hêrre » sprach diu herzogîn,
 «ir sulnt niht alsô zornec sîn
gên meister hildebrande.
swaz er gegen iu hât getân,
daz sullent ir vür guot verstân.
man prîst iuch in dem lânde
vür den tiursten der dâ lebet
in allen künecrîchen.
sîn lîp nâch iwern êren strebet:
daz wizzent sicherlîchen.
er meinet iuch mit triwen gar:
herzelieber hêrre mîn,
des hânt ir dicke genomen war . »
Diu rede dô wart ûz gezalt.
sî zogeten durch den grüenen walt
hin gegen des brunnen vluzze.
sî sâhen ein gevrenne hôch,
daz ûf sich gegen den lüften zôch:
dô kam gên in geschozzen
vil manec wurm her unde dar
unde woltens dâ verbrennen.
die risen wurdens ouch gewar
unde wurden sî erkennen
daz sî waeren helde guot.
si bereiten sich dô alle gar:
des wart in ellenhaft der muot.
Sî muosen durchz gevrenne sît
houwen eine gazze wît,
daz sî zuo in bekaemen.
die wurme schuzzen gegen in dar
unde ouch die risen alle gar,
umb daz sî von in naemen
schaden unde niht den vromen.
sî sich des erwâgen,
sî muosten nâhe hin zin komen
daz sî bî in lâgen,
unde zogeten under die linden breit
unde stalten sich ze strîten gar:
des kômen die wurm in arbeit.
Dô sprach der alte hildebrant
 «ir hêrren, nû sint alle gemant.
wir müezen nû hie strîten
mit risen unde mit wurmen starc.
ir kein sîn manheit nie verbarc
in walde noch ûf lîten . »
dô sprach dietleip von stîrermarc
 «ir manent uns gar sêre.
mîn manheit ich noch nie verbarc:
ich getar noch vehten mêre.
ez ist allez noch ein wint
daz ich biz her gestriten hân:
ich bin der jâre noch ein kint . »
Dô sprach der künec îmîân
zuo dem vürsten wol getân
 «her dieterîch von berne,
wir sîn her ze strîten komen:
ez kome ze schaden oder ze vromen,
ich wil nû strîten gerne
mit dem risen glockebôz.
er dunket sich gar küene:
er kan machen wunder grôz
al under linden grüene.
mit worten hât er brahtes vil:
ob ich ez nû gevüegen kan,
ich gibe im hie sîn endes zil . »
Des antwurte im wolfhart der degen
 «ich hân ouch strîtes mê gepflegen
in disem wilden walde
mit einem wurme, der was starc:
sîn krefte er gegen mir niht verbarc.
er gâhete gegen mir balde.
mit dem zagel er mich sluoc,
daz ich viel dar nider.
darumbe wart ich zornec gnuoc:
ich galt ez im ouch sider.
mit mîner ellenthaften hant
sluoc ich in von ein ander dâ,
daz er viel tôt ûf daz lânt . »
Dô sprach der alte hildebrant
 «hêrre, bereit iuch al zehant.
Glockebôz wil mit iu strîten:
ir nement sîn vil ebene war.
bêde stille unde offenbâr
in walde unde ûf den lîten
hât er ie gestriten wol.
daz wizzent sicherlîche:
er hât gegeben swaeren zol
in dem künecrîche . »
der künec lachte unde sprach
 «ich bin drumbe her bekomen,
daz ich wil lîden ungemach . »
Der künec schiere wart bereit.
Glockenbôz dô gegen im schreit.
er sach in an mit zorne.
 «got grüeze iuch, her glockenbôz:
ir sint gên mir unmâzen grôz »
sprach der hôchgeborne.
er lief den risen beltlîch an
mit sîme scharfen swerte.
der rise balde gegen im kam:
mit zorne er sich dô werte.
er gab dem künege einen slac
mit der stangen die er truoc,
daz er vor im nider lac.
Der edele berner daz ersach.
er lief zem künege unde sprach
 «wol ûf, künec hêre! »
der künec wider ûf gespranc:
der helm im an der keten erklânc.
 «du hâst mich troffen sêre.
ist daz ich ez gevüegen kan,
ich wil dirz hie zwivalten.
ich wil got ze helfe hân:
der sol der saelden walten . »
der künec sluoc in daz im viel
daz houbet von dem bûche hin:
er lac reht als ein grôzer kiel.
Dô sprach dietleip von stîrelânt
 «ich wil ouch strîten al zehant
mit eime risen küene.
der ist geheizen videlnstôz
unde ist ouch unmâzen grôz:
al in dem walde grüene
hât er gestriten manegen strît.
daz hân ich wol vernomen.
sô hân ich ouch geslagen wunden wît
ze schaden unde ouch ze vromen.
her rise, nû wizzent daz ze stunt,
ich sol iu lîhen einen slac:
des wert ir niemer mê gesunt . »
Dô sprach der rise videlnstôz
 «mich dunkt, der braht sî alze grôz
den iwer muot hie trîbet.
nû zogent balde ûf den plân:
kan ich ez gevüegen, sunder wân
unsaelde iu hie beklîbet,
daz ir iuch nû vermezzen hânt . »
dô sluogens ûf einander.
 «ich gibe iu mîne triwe ze pfant,
waer künec alexander
al hie bî uns ûf dem plân,
daz er saehe ein starken streich,
den müesent ir von mir hân . »
Dô liefen sî einander an.
der rise sluoc den werden man:
mit sîner stahelstangen
gap im der rise einen streich,
daz er ûf dem schilde entweich,
swâ er in mohte erlângen.
Dietleip der erholte sich
dâ von stîrerlânde:
er sluoc den risen sicherlich,
daz man dô sprach ze hande
daz nie wurde herter strît
gevohten von zwein degen guot.
daz houbt vor sînen vüezen lît.
Heime sprach « her hildebrant,
gênt mir den mînen al zehant,
mit dem ich hie sol vehten,
daz ez die hêrren alle sehen:
sô müezen sî mir lobes jehen
vor rittern unde vor knehten . »
 «der dîne heizet klingelbolt,
ein rise unmâzen küene.
im sint die vrouwen alle holt.
al ûf dem anger grüene
hât er dicke prîs bejaget,
daz er wol noch heizt ein man
an êren vil gar unverzaget . »
Dô sprach heime, ein stolzer degen
 «sît er nû ist als ûz erwegen,
sô wil ich mit im strîten . »
dô giengen sî ze kreize dar
unde nâmen bêde einander war
al ûf dem anger wîten.
Klingelbolt ûf heimen sluoc
mit sîner stahelstangen.
lützel heime im daz vertruoc,
swie er in mohte erlângen:
Heime im eine wunde schriet
hin durch den kragen unde hals,
als im sîn baldez ellen riet.
Dô kam witege, der degen stolz,
hervür geschozzen als ein bolz:
ze strîte was im heize.
 «wâ ist der mîn, her hildebrant? »
 «
Rûmeroc ist er genant:
ich im ab hie geheize . »
dô sprach wolfhart al zehant
 «nû trit du hin zem kreize.
daz wir iht werden hie geschant,
des niht von im erbeize.
du kumest an den lângen man,
der dâ heizet rûmeroc:
sîn lîp ist alsô vreissan . »
Sî liefen bêde einander an:
ez wart sô wol von in getân.
dô an den selben stunden
gap rûmroc witegen einen slac,
daz ûf den kniewen er gelac
mit einer tiefen wunden.
Wolfhart zorneclîchen rief
 «her witeg, welnt ir uns schenden? »
 «ez werdent schiere wunden tief
gehowen von mînen henden . »
Witeg gap dem risen einen slac
mit mimmunge daz er truoc,
dazz houbet vor den vüezen lac.
Dô sprach meister hildebrant
 «swer welle strîten nû zehant,
der trete zuo dem kreize . »
dô sprach bloedelîn der degen
 «des hete ich mich ê verwegen,
swie er nû sî geheizen . »
 «rûmedenwalt ist er genant,
mit dem du hie solt strîten.
er treit ein stange grôz enhant.
unde wiltu sîn erbîten,
ez mac wol alsô geschehen,
du woldest verre von im sîn,
daz du in hetest nie ersehen . »
Dô sprach der edele bloedelîn
 «swaz got wil, daz muoz eht sîn . »
sî giengen zuo dem kreize.
Rûmenwalt sluoc ûf bloedelîn
mit der stahelstangen sîn:
 «ich dir hie geheize:
du dunkest dich sô gar ein man,
daz ich muoz mit dir strîten . »
sî liefen bêde einander an:
Bloedlîn sluoc zuo den zîten
im mit sîme swerte guot
ein wunde zweiger spannen breit.
dâ von sô wart er wol gemuot.
Dô sprach der edel berner guot
 «bloedelîn, wie stêt dîn muot?
des soltu mich bewîsen . »
 «hêrre, die rede lâzent sîn:
ich strîte gerne noch mit drîn,
daz ir mich müesent prîsen.
ich hân geholfen dem dâ hin,
ern wete uns niht mêre.
im ist sîn hôchvart worden schîn.
vil herzelieber hêrre,
ich strite mit eime swer der sî,
durch willen der künegîn:
mîn gemüete dast sô vrî . »
Dô sprach reinolt von meigelân
 «ir hânt daz iwer wol getân.
ich wil ouch nû strîten
mit eime risen, swer der sî.
mir wonet hôchgemüete bî:
drumb wil ich nimê bîten . »
 «schelledenwalt bin ich genant.
mit mîner stahelstangen
ich kume zuo iu al zehant.
swâ ich iuch möhte erlângen,
des sulnt ir von mir sicher sîn,
ich slahe iuch nider ûf daz lânt:
des habent ir die triwe mîn . »
Des antwurte im reinolt der degen
 «ich hân ouch strîte mê gepflegen
mit risen unde mit wurmen.
die sluogen mich dô balde nit.
got sol mir helfen an der zît,
sît ich von grôzen sturmen
dicke bin komen ûzer nôt,
daz sî mich niht ersluogen.
ez lâgen risen vor mir tôt,
daz wir sî dannân truogen.
her rise, nû nement iwer war . »
er sluoc in endelîchen tôt:
des lachten die hêrren alle gar.
Ze schiltwîn sprach her hildebrant
 «nû soltu vehten al zehant
mit eime risen küene,
der ist geheizen bitterbûch
unde ist als ein igel rûch,
al ûf dem anger grüene . »
Bitterbûch erzurnet wart:
mit sîner stahelstangen
ze schiltwîn lief er an der vart:
swâ er in mohte erlângen,
der rise gap im einen slac
mit der stangen die er truoc,
daz er under dem schilte lac.
Wolfhart balde dar gespranc.
er zuhte in ûf über sînen danc
mit dem schilte swinde.
 «hei iuch, hêrre schiltwîn,
...ez solde geschehen eim kinde . »
Schiltwîn erzurnet wart:
er lief hin an den risen.
ein wunde sluoc er im hart.
die hêrren ûf der wisen
jâhen alle sament gelîch,
daz strît bî ir tagen wart
gesehen nie mê sô menlîch.
Er sluoc den grôzen risen tôt.
dô gienc der berner dar durch nôt
unde maz des risen lenge.
ahtzec schuoh diu lenge was,
niun schuoh diu dicke, wizzent daz.
durch wîte unde ouch durch enge
viel er als ein starker kiel
durch die dicken boume.
daz bluot im von dem herzen wiel.
des nâmen die hêrren goume.
dô sprach der berner tugentlîch
 «wie stêt ez dir nû, schiltwîn? »
 «dâ wart ich nie sô vröuden rîch . »
Dô kam snelle als ein bolz
der werde stûtvuhs alsô stolz
gesprungen vür die hêrren:
 «wer ist den ich hie sol bestân?
den heizent mir ze kreize gân:
ir schande sol sich mêren . »
 «wolvesmage ist er genant
unde ist der besten einer.
er hât ouch manegen helt geschant
mit sîner hant unreiner:
got der müeze behüeten dich
vor dem risen vreissan.
des biten alle sament gelich . »
Stûtvuhs spranc in den kreiz.
ze strîte was im alsô heiz:
er kam hin an den risen.
Wolvesmage imz niht vertruoc:
mit sîner stangen er dô sluoc
hin gegen im ûf der wisen.
er gap stûtvuhs einen slac
mit der stahelstangen,
daz er under der stangen lac,
swâ er in mohte erlângen.
Stûtvuhs der erholte sich:
er sluoc den risen durch den hals.
daz wizzent alle sicherlich.
 «nû sint der risen ehtwe erslagen:
die heizt vor ûf die wisen tragen.
sî hânt den plân geströuwet.
hie muoz mê gestriten sîn
durch die edelen künegîn:
ir herze wirt ervröuwet.
swenne die risen sint erslagen
von den edeln vürsten,
sô endarf sî denne nimê klagen
den hêrren unde den tiursten . »
Sigestap der spranc her dar:
ze strîte wart im nie sô heiz.
des sulnt ir nemen guote war.
 «heizent in hervür gegân,
Bitterkrût, der starke man,
daz er mir werde erkennet.
er ist der küensten risen ein,
der in dem walde ie erschein,
swie man in nû nennet . »
dô sprach der rise al zehant
ze sigestabe dem degen
 «ich wil iu hiute tuon bekant
mit mînen grimmen slegen
ûf den goltvarwen schilt,
daz ir strûchent ûf den plân
unde es die hêrren alle bevilt . »
Sî liefen bêde einander an:
ez wart sô wol von in getân,
daz ez die hêrren prisen.
der rise gap im einen slac,
daz er under dem schilte gelac
gestrecket in der wisen.
her bloedelîn nû dar gespranc
unde zuhte in ûf gar swinde.
Sigestap hin nâher dranc:
mit eime küelen winde
gap er dem risen einen streich
mit dem swerte daz er truoc,
daz er von der stangen weich.
Ortwîn sprach, der hêrre mîn,
 «ich strîte gerne, unde möhte ez sîn
mit eime risen küene.
Gîselrant ist er genant:
er ist mir lânge wol erkant.
er wolde keine süene
gehalten mit deheinem man.
er dûhte sich sô sûre:
er hât sich ie genomen an,
daz er wold über die mûre
stîgen zuo den vînden sîn.
alsô wolde er mir ouch tuon.
ez sol im anderz werden schîn . »
Des antwurte im der rise dô
 «waenest du mich erschrecken sô?
daz enkan dir niht geschehen.
du muost hie hân den zol von mir:
den wil ich sicher geben dir,
daz ez die hêrren sehen,
daz sî sprechen alle gelich,
ich habe dirz wol vergolten;
daz du entwîchest hinder dich
unde mich lâst umbescholten . »
Gîselrant imz niht vertruoc.
die stangen er nâch im swanc:
niun klâftern er in d'erde' sluoc.
Ortwîn im daz schiere vergalt:
mit dem swerte manecvalt
sluoc er ûf den risen.
er sluoc im wunden tief:
mit ungehiurer stimme er rief.
die hêrren ûf der wisen
wider einander sprâchen dô
 «daz was des tiuvels stimme . »
des was der edel ortwîn vrô:
er sluoc in dô mit grimme
mit dem swerte sâ zehant.
die hêrren sprâchen alle gelîch,
in wurd nie herter strît erkant.
Dô sprach der edele biterolf wert
 «ich hân ie mîne tage begert
mit risen, wurmen strîten.
welher sol nû der mîne wesen?
ich trûwe vor im wol genesen
in walde unde ûf der lîten:
ich wil im slahen wunden wît,
swer mîn nû welle erbîten . »
Hôhermuot sprach an der zît
 «ich hân bî mînen zîten
ouch geslagen manegen tôt.
daz sulnt ir wizzen sunder wân:
ich bin ouch zuo der selben nôt . »
 «swaz got wil, daz muoz geschehen.
her rise, ir müezent anders jehen.
got der sol mir helfen
unde ouch diu liebe muoter sîn.
daz sol wol an iu werden schîn.
ich sol noch mit iu gelfen
unde vehten daz daz rôte bluot
zen ôren iu ûz dringet . »
dô sprach sich her hôhermuot
 «swer mich hie zuo bringet,
mit dem sô vihte ich einen strît,
sît daz got geboren wart,
nie man gehôrte herter strît . »
Sî liefen bêde einander an:
ez striten dise zwêne man
mit hazze unde mit zorne.
einer dem andern niht vertruoc.
der rise ûf biterolfen sluoc.
gên im der hôchgeborne
kam mit sîme swerte guot:
er entweich von dem slage.
der wart zornec über hôhenmuot.
er sprach « ir sint ein zage.
daz tuon ich iu vil balde schîn . »
er sluoc den kopf im von dem bûch:
niun klâfter spranc er von im hin.
 «nû sint die risen alle erslagen:
wer sol sî ze grabe tragen? »
sprach der alte grîse.
 «wolfhart, daz bevilhe ich dir . »
er sprach « der tivel, waz soltens mir?
vil selden ich sî prîse.
sî hânt uns dicke brâht in nôt
in disen wilden lânden
unde woldn uns hân erslagen tôt,
daz mîne sinne erkanden
nie sô grôzez ungemach.
des vliuzet durch die ringe mîn
von wunden tief vil manec bach . »
 «waenest du » sprach her hildebrant
 «daz die risen gânt in hant?
wir müezen mit in vehten . »
 «zwâre » sprach sich wolfhart,
 «der tiuvel walde dirre vart.
ich wânde sîn von rehte
hie von in gevrîget sîn:
in disem wilden walde
sô sîn wir mitten under in.
daz ir der tiuvel walde! »
dô sprach der edel berner dô
 «wolfhart, lâ dîn zurnen sîn.
du bist der risen selber vrô.
Liezest du die rede ligen! »
die hêrren alle sament swigen.
sî hôrten eine stimme,
diu was griwelîch gestalt,
von eime wurme: der was alt
unde was unmâzen grimme.
er kam geschozzen gegen in dar
mit ûf getânem giele:
er wolde sî verbrennen gar.
man hete mit eime kiele
mit gewalt durch in gevarn.
dô sprach der edel voget guot
 «der rîche got müez uns bewarn! »
 «jarâ jâ » sprach wolfhart,
 «nû muoz ich aber ûf die vart
mit einem wurme strîten.
der ist alsô unmâzen grôz,
daz ich niht weiz den sînen gnôz
in walde noch ûf lîten.
Hildebrant, der neve mîn
du hâst mir wâr gesaget.
ich nime ez ûf die triwe mîn:
ez wirt von mir geklaget.
daz geschiht noch in kurzer zît:
ê man morne gezzen hât,
ich slahe im tiefe wunden wît . »
Wolfhart der reit ûf den plân.
gên im der wurm gar übel getân
kam dort her gevaren
mit eime viure unmâzen grôz.
er balde dô gên wolfhart schôz:
des wolte er sich bewaren.
Wolfhart dô hinder sich gespranc
al von dem viures blicke.
der wurm vil balde nâch im swanc:
mit sînem zagel dicke
gap er wolfhart einen slac,
daz er sich nihtes niht versan
unde vor im dâ gestrecket lac.
Hildebrant dô dar gespranc.
er zuhte in ûf über sînen danc.
 «wie nû, her boeser zage?
ir hânt boeselîch gelegen
unde sint doch strîtes ûz erwegen.
ich iu nimê hie sage:
nû kêrent hin al iwern muot
balde gegen dem wurme:
daz ist iwern êren guot.
wert iuch vor sîme sturme . »
 «jarâ jâ » sprach wolfhart,
 «ich slahe in von einander hin:
daz wirt niht mê von mir gespart . »
Dô kom der jungen dâ noch mê.
die wolten den alten rechen ê
daz von in iht kaeme.
Wolfhart umbe sich dô sach.
mit ernesthaftem muote er sprach
 «daz er ze helfe kaeme,
es taete mir vil lîhte nôt
nû an dirre stunde:
ich bin gegeben in den tôt
als von der wurme munde.
jarâ jâ ich muoz mich wern:
von des sihtigen tiuvels kint
got sol mich vil wol ernern . »
Wolfhart bram reht als ein ber:
 «hât mich der tivel getragen her
under dise wurme?
sî wellen mich verbrennen gar:
ich sol ir aller nemen war . »
in disem grôzen sturme
sluoc er dô vaste umbe sich
mit sîme guoten swerte.
er spranc vierzec schuohe gelich
al ûf der selben verte.
er sluoc ir vier unde zwênzic tôt:
 «swer nû welle strîten mê,
der helfe im selber ûzer nôt . »
Dô kam der edel rentwîn:
 «ich wil ouch strîtes sicher sîn
mit den veigen wurmen.
sî brâhten mich von mîner maht.
ich was entslâfn an einer nacht:
sî kômen mit grôzen sturmen.
ir ein mich an die uohsen slânt:
mir kam mîn neve ze trôste
......er vrâgte mich dô al zehant
von dem edelen kunne mîn.
dô wart er ûf die wurme enbrant . »
Rentwîn der wart schiere bereit,
von im sîn harnesch an geleit.
den schilt er vür sich druhte.
sîn swert daz nam er in die hant:
sî wurden schiere ûf in enbrant.
daz swert er balde zuhte.
er wart ein erwegen man
ûf sî dâ in dem walde
unde lief mit zorn die wurme an.
sî schuzzen gegen im balde:
sî schuzzen im her unde dar,
alsô bîen umbe ein honecvaz.
des nam der helt dô guote war.
 «ist daz ich ez gevüegen kan,
ir boesen vâlendes man,
ich sol mich an iu rechen.
ir koment alle von mir niht:
sô wê iu hie von mir geschiht:
mîn îsen sol iuch stechen
unde slahen iuch durch iwern giel
unde durch des rucken zagel.
daz bluot muoz von iu als ein kiel:
daz wil sîn iwer hagel.
ir woldent mich verslunden hân:
daz sol ich rechen hie an iu.
des trûwe ich gote sunder wân . »
Rentwîn der edel rîter guot
gewan eins wilden lewen muot.
er kêrt sich an die wurme.
sî schuzzen balde zime dar.
er nam ir genôte war
al in dem êrsten sturme:
er sluoc vunf unde zwênzic tôt
an den selben stunden.
des kam der hêrre dô in nôt:
er enpfienc ouch grôze wunden.
daz ersach der vater sîn
Helfrîch der herzoge guot.
er sprach « wie vert ez, sun rentwîn? »
Er sprach « wez vuor nie mê sô wol:
ich hân gegeben nû den zol
mit mînen ringen henden.
bereitent iuch nû balde dar
unde sint der vorderste an der schar.
bedenkent unser ende,
daz wir mit êren komen hin
zuo der küneginnen:
dâ vinden wir unsern gewin.
mit herzen unde mit sinnen
werden wir enpfangen wol,
alsô man liebe geste tuot:
uns wirt in herzen vröuden vol . »
Er werte sich, nû wizzent daz,
ez gevaht nie hêrre baz
dann helferîch der guote.
er sluoc der wurme einen tôt
 (mich wundert wie er kam ûz nôt):
sîns sunes schade in muote.
er gienc hin umbe den wurm dar
unde besach in durch ein wunder:
er maz in ebene unde gar.
die lenge hin besunder
vünf unde ahtzec ellen lânc
was diu ungehiure vruht.
...
Der giel was im alsô wît,
waere der tiuvel komen in zît,
er hete in wol verslunden
unde den groesten kiel ûf deme sê.
 «lâzent iu wunders sagen mê:
er hete mich überwunden,
wan daz mir got gap den sin,
daz ich mich sîn erwerte.
daz swert sluoc ich ûf in hin,
biz ich mich sîn ernerte.
die jungen wurden mîn gewar:
den wart dô kunt ir vater tôt:
sî kômen gên mir geschozzen dar
Mîn swert daz nam ich in die hant:
der wurme erwerte ich mich zehant
ich sluoc ze bêden sîten
vast umbe mich her unde dar.
mîn swert daz wart mit bluote var.
in walde unde ûf der lîten
sluoc ich der jungen zwelve tôt
unde reit hin an die sunnen.
her hildebrant kam ouch in nôt:
daz geschach bî einem brunnen.
nû rîtent hin, her hildebrant,
unde nement ouch der wurme war:
der strît ist an iuch gewant, »
Dô sprach meister hildebrant
 «ist der strît an mich gewant,
des hân ich mich erwegen.
strîten ist ein herte spil.
des ich iuch underwîsen wil:
ich hân sîn vil gepflegen,
mit heidn unde mit wurmen gestriten
in diseme wilden lânde.
daz ich selten hân vermiten.
sî hânt ouch grôze schande
begangen an dem megetîn
unde der künegîn virginâl.
daz lâze ich hiute werden schîn . »
Her hiltebrant wart schiere bereit,
gegen dem ende daz er reit,
dâ er sî trûwete vinden.
im wârn die strâzen alle bekant,
dar zuo die stîgen durch daz lânt.
er wolde niht erwinden:
er vrîte dez lânt unde ouch den berc
aldâ der küneginnen
unde ouch manec rîch getwerc
diu dienten ir mit sinnen.
der berner sprach « nû rîtent dar.
ich kume iu vil balde nâch
unde nime iwer ouch dâ war . »
Ûf saz dô meister hildebrant.
dem wurme wart diu reise bekant
al von dem alten grîsen.
sîn ros was unmâzen stolz:
er schôz gên im als ein bolz.
er kunde ez wol gewîsen
in dem walde her unde dar
vor der wurme schricken.
er wart ir allenthalben gwar:
er getorste niht geblicken.
sî tâten im dô alle nôt,
daz er wider sich selben sprach
 «ich kam nie mê in sô grôze nôt . »
Her hildebrant luogt umbe sich,
obe er saehe ern dieterich
iender nâch im rîten.
der edel vürste daz ersach,
wider sich selben er dô sprach
 «ich wil helfen strîten . »
dô kam ein ungevüeger wurm
ûf hildebrant geschozzen:
er wert sich in dem selben sturm.
dô kam mê sîner gnôzen:
sî sluogen mit dem zagel ûf in,
daz er viel nider ûf den plân,
als ich sîn underwîset bin.
Diz ersach her dieterîch.
er îlte zime snelleclîch
unde macht sich gegen den wurmen.
sî schuzzen im her unde dar.
er wart ir allenthalben gwar:
sî gunden ûf in sturmen.
her hildebrant erholte sich,
dô er ersach den hêrren.
des wart er schiere vröuden rich.
er half im wol mit êren.
der vürste dô erzurnet wart:
er sluoc ûf die wurme hin.
her hildebrant sich niht erspart.
Her hildebrant mit hôhem muot
unde ouch der edel berner guot
alsô vermezzenclîchen
striten mit den wurmen starc.
sîn manheit er noch nie verbarc:
er sluoc sô grimmeclîchen,
daz man die slege durch den grunt
hôrte hellen verre
hin zuo dem plân ze jeraspunt.
 «nû wirt uns vröude merre.
mich dunket an der wîse wol,
die herrn sint komen in den walt
unde gênt den risen swaeren zol . »
Dô sprach der edel vürste wert,
des herze milter tugende gert,
ze meister hildebrande
 «iwer braht ist alsô grôz,
an schanden lebet niht iwer gnôz.
sît daz ich ie gekande
hêrren, rîter, knehte guot
in allem disem lânde,
sô vant ich nie verzagetern muot
...als ir nû hie sint gewesen.
lâzent vürbaz iwer strâfen sîn:
die helde mügen vor iu genesen . »
Die rede sî dô liezen sîn.
her hildebrant sprach wider in
 «ich hân die zît ersehen,
dô ich der jâre was ein kint,
als ouch ir nû, hêrre, sint:
sô muoste man mir jehen
daz ich was der besten ein
dâ her bî mînen tagen.
nû ziuhet mich daz alter hin:
daz wil ich gote klagen
unde ouch der lieben muoter sîn.
ich hân gestriten manegen strît:
nû vüeret mich daz alter hin . »
Dô sprach der edel vürste guot
 «hêrre, ir hânt zornigen muot.
daz lâzent von herzen sîgen:
wol stêt iwern zühten daz.
von iu sî der alte haz:
wir suln dirre rede verswîgen
unde vrîgen disen walt
der edelen küneginnen.
sô wirt ir liep sô wol gestalt
mit herzen unde mit sinnen
unde den edelen megetîn,
daz diu tragen hôhen muot
unde von uns getroestet sîn . »
Der edele vürste reit dô vor,
her hildebrant al ûf dem spor.
sî zogten tugentlîche:
ûf die wurme stuont ir muot.
dô streit der edel vürste guot
alsô vermezzentlîche.
die wurme kâmen alle gar
unde heten sî umbevangen.
des nâmen die hêrren alle war.
sî gunde sêre verlângen:
er sluoc der wurme zwelve tôt,
der grîse sluoc die andern hin,
unde hulfen der künegîn ûzer nôt.
Nû sint die wurme alle erslagen
unde die risen, als wir hoeren sagen.
 «diz lânt hân wir gevrîget
 (nû zogen über den brunnen kalt
under die linde wol gestalt),
der megde vröude gedrîget »
sprach der alte grîse dô.
 «uns koment niwiu maere.
ez wart noch manec herze vrô,
daz gerne bî uns waere.
ez ist geschehen nû ze stunt
des strîtens, daz wir hân getân
hie vor dem berg ze jeraspunt . »
Dô sprach meister hildebrant
 «hêrre . entgerwent iuch zehant.
wir ligen sicherlîche.
unde ir, edelen rîter guot,
wesent alle hôchgemuot
unde sint ouch vröuden rîche.
lâzent uns ruowen ûf der wal.
wir sullen schiere bevinden
die küneginne virginâl:
under der grüenen linden
sullen wir gemaches pflegen.
tragent her vleisch, wîn unde brôt . »
des vröut sich manec zierer degen.
Ez was allez wol bestalt,
ê sî kômen durch den walt,
swaz man erdenken kunde
spîse reine unde dâ bî guot,
vor allem valsche wol behuot.
sî wurden an der stunde
von âventiure aldâ sagen,
biz daz man ezzen gienge.
dô wart ouch her wolfhart klagen
wie in der wurm gevienge.
sî sprâchen « tuo die rede hin.
wir hân alle geliten nôt,
biz daz wir her bekomen sîn . »
 «wir wellen nû von vröude sagen
unde der âventiure gedagen »
sprach der voget von berne.
 «wir sîn über den brunnen komen
durch ruowe unde durch unsern vromen:
ich ruowte alze gerne . »
dô sprach der getriwe hiltebrant
 «hêrre, nû habent ruowe
unde iwer riter allesant.
an dem dirten tage vruowe
sô dunkt mich an der zîte wol,
diu künegîn habe ir boten hie:
sô bereit sich menglîch als er sol . »
Der rede dô geswigen wart.
man hiez bereiten ûf der vart
under der linden grüene.
man stalte daz man sanfte saz,
sament bluomen unde gras
den edeln rittern küene.
die taveln wurden schiere bedaht
mit wîzen waehen tuochen.
dar ûf sô wart vil schiere brâht
swaz man dâ wolte beruochen:
daz hâte der edele vürste wert.
kleider wîz, silbergevar
hete der vürste dô begert.
Dô sprach der wîse hildebrant
 «nement wazzer sâ zehant,
ir edelen, werden vürsten . »
daz buten riter unde knehte dar.
sî nâmen der herrn worte war,
swâ er wolt . die tiursten
zuo dem künege îmîân
unde sîne helde maere,
die bî im wâren ûf dem plân,
die wurden ir swaere
dâ ergetzet alle wol.
ir hêrschaft diu was alsô grôz:
sî wurden alle vröuden vol.
Man gap in allen des genuoc,
daz man ie vürsten vür getruoc,
gar ûz erwelte spîse.
man sach sî och in vröuden leben:
in wart der wunnen spil gegeben
in vröude manege wîse.
die vogel sungen manegen sanc
in wunneclîchem dône,
daz ez under einander klânc.
sî sungen alsô schône,
daz diu linde wunnenclîch
bar der heiden schate wît
verre von dem brunnen rîch.
Der brunne heizet lonrîant
unde ist vil manegem man erkant.
... «der brunne ist der künegîn:
ir dienent rîter, megetîn.
unde waere sî noch junger,
sî müesten undertaenec sîn
der edelen juncvrouwen:
sô ist sî iwer dienerîn.
ir mugent sî gerne schouwen.
sî ist ein wunneberndiu vruht:
an ir lît aller saelden heil
unde der edelen vrouwen zuht . »
Dô sprach wolfhart der degen
 «unser wirt hie wol gepflegen
nâch wunneclîchem lône . »
vür die vürsten man dô truoc
vil der edeln spîse kluoc.
die vürsten sâzen schône.
ir wirtschaft was gewesen grôz
mit willeclîchem muote.
den hêrren man dô wazzer gôz
mit hovelîcher huote.
sî wâren alle vröuden rîch
unde berieten umb die künegîn
waz sir enbüten eigenlîch.
Dô sprach der künec îmîân
 «ez dunket mich gar wol getân
daz ir der küneginne
enbietent swaz wir hân getân:
daz sol man sî nû wizzen lâzen
 (sô rihte sich mit sinne),
daz wir die wurme hân erslagen
unde ouch die sarrazîne,
daz sî nimer durfe klagen
unde ouch ir megetîne . »
der vürste sprach dô « daz sol sîn:
wir senden beldlîn daz getwerc
aldâ zuo der künegîn . »
Dô sprach meister hildebrant
ze hern helfrîche al zehant
ân alle missewende
 «man sol ir schrîben holden gruoz:
ir swaere sî ir worden buoz,
ir sorge habe ein ende;
daz ir vîande sîn erslagen,
heiden, risen, wurme.
als sol man von den risen sagen,
von ir grôzen sturme
sîn wir alle wol genesen,
unde daz ir lânt gevrîget sî.
über alle hêrschaft sol sî wesen . »
Beldelîn wart schiere bereit.
den brief er in die bühsen leit.
man vulte im sîne vleschen:
man gap im wîn unde brôt.
der edele vürste daz gebôt.
den kaese er in die teschen
stiez, der kleine dô zehant
unde îlte ûf die strâze:
im wart bîbunc dô bekant.
in bedûhte als in der mâze,
ez waere ein künegîn bote guot.
si kômen zuo ein ander,
Bîbunc wart dô hôch gemuot.
Her bîbunc sprach dô wider in
 «wis willekomen, beldelîn . »
 «daz dir got iemer lône! »
 «wannen kumestu durch den tan? »
 «daz tuon ich vom vürsten lobesan.
dâ sitzet er als schône
bî dem künege îmîân
unde bî den ritern maere.
ich liez sî bî dem brunnen stân.
er ist sô wunnebaere:
got der hât an in geleit
milte, triwe, wârheit, zuht,
daz er der êren krône treit . »
Her bîbunc sprach ze beldelîn
 «nû sage ûf die triwe dîn:
wie stêt ez dînen hêrren? »
 «sî hânt gestriten mit risen starc
unde ouch mit übeln wurmen arc:
die minren unde die merren
die sint alle tôt geslagen
in dem wîten walde.
darumbe sülnt ir niht verzagen,
ir koment zuo in balde.
ir vindent under der linden breit
den edelen vürsten wol gemuot:
er ist der hêrren vil gemeit . »
Bîbunc segente beldelîn.
er sprach « grüez mir die künegîn
unde ouch diu edelen vrouwen
unde ouch die schoenen megetîn.
bî den ist ez vil guot sîn.
die wârheit soltu schouwen.
dir wirt botenbrôt gegeben
von der küneginne.
du maht iemer in êren leben:
sî lâzent dich mit minne.
du sage in von dem vürsten wert,
daz er daz lânt gevrîget habe
als sî lânge hânt begert . »
Beldelîn kam dô zestunt
vür den berc ze jeraspunt.
er sach gên im glesten
vorne jene heide breit
......gezelt: daz dûhte in alsô guot.
er kunde niht erdenken
mit alles sînes herzen muot
waz er in möhte schenken,
daz er wurde enpfangen wol.
 «diu maere diu ich bringe hie,
diu machents alle vröuden vol . »
Beldlîn nâhete vaste zuo:
gegen einem morgen vruo
kam er sorge laere.
im begegente ein rîter lobesam:
der was geheizen sigram.
der vrâgete in der maere.
 «von wannen kumestu, beldelîn,
her von vremden lânden? »
 «daz tuon ich von dem hêrren mîn.
mîne sinne erkanden
nie sô tugenthaften man
als mîn hêrre dietrîch ist.
daz sülnt ir wizzen sunder wân . »
 «du redest als du bîllîch solt.
mîn herze ist dir mit triwen holt.
wâ ist bîbunc mîn bruoder? »
 «er ist bî dem vürsten guot
unde bî den rittern hôchgemuot.
die trîbent michel luoder.
sî stechent mit einander gar
unde schiezent mit den grôzen.
kaem künec alexander dar,
er vund dâ sîn genôzen.
wold er umb hundert tûsent marc
âventiure suochen dâ,
er vundes an den vürsten starc . »
Sigram sprach ze beldelîn
 «wiltu zuo der künegîn,
ich bring dich vür die vrouwen
unde vür die schoenen megetîn.
du solt mit in in vröuden sîn
unde lâ dich in vröuden schouwen.
swaz maere du nû bringest dar
der edelen küneginnen,
sî nement dîn vil ebene war,
wie du mit vröuden sinnen
wirst enpfangen werdeclîch
von den edeln juncvrouwen guot
unde von der küneginnen rîch . »
Beldlîn sigram vuorte dan
vür die künegîn wol getân.
diu enpfiengen werdeclîche.
 «wis willekomen, beldelîn.
daz du saelec müezest sîn!
wannen kumest sô endelîche? »
 «daz tuon ich von dem vürsten guot
unde den edelen hêrren:
ir herze stât in hôhem muot.
iur vröude sol sich mêren.
ir sint gewaltec durch daz lânt:
heiden, wurme, risen vil
hânt sî erslagen unde verbrant.
Heizent lesen disen brief . »
Sigram nâch dem kaplâne lief:
er brâhte in gar geswinde.
den brief gap sî im in die hant:
er brach in ûfe dô zehant.
er sprach ze deme gesinde
 «hoerent alle ( unde koment her)
dirre vremder maere:
nâch alles iwers herzen ger
ist iu geholfen sêre.
iwer vînde sint erslagen,
unde ist gevrîget hie diz lânt:
wir sullen trûren widersagen . »
Der schrîber dô noch vürbaz sach,
mit hübeschen zühten daz er sprach
 «hie grüezt der voget von berne
die edelen künegîn virginâl.
er hât sî gevrîget alzemâl
 (daz mugent ir hoeren gerne)
unde iwer schoenen megetîn,
diu wârn in sorge ange.
er unde die edeln rîter sîn
Hânt iuch gevrîget lânge
unde iwer rîter wol getân,
die dâ sint eines kniewes hôch:
die suln mit iu in vröuden stân . »
Beldlîn wart enpfangen wol,
als man liebe geste sol:
man sazte in werdeclîche
an der hêrren taveln dort.
man truoc im dar gar rîchen hort.
sî wâren vröuden rîche.
dâ was bereitet spîse genuoc.
von wiltpraeten sicherlîche
vür beldelîn man dô getruoc
mit zühten willeclîche.
swaz man kunde erdenken dô,
daz truoc man allez gar her vür:
des wart dô manec herze vrô.
Dô kam juncvrouwe matikus
ouch gegangen vür alsus
mit drîn rittern schône.
sî brâhten mete unde lûtertranc.
des wart er dô an sorgen kranc.
der küneginne krône
swebete schône ob im dô
dem vürsten edel ze lône.
im wart sîn gemüete vrô:
er saz dâ under krône.
die juncvroun sungen kluogen sanc
mit ir süezen stimmen hel:
dar under ein süezez videln erklânc.
 «wâ ist juncvrouwe matikus?
die hiez hiltbrant grüezen alsus
mit lieben worten süezen,
unde ein juncvrouwe ibelîn
unde ouch diu stolzen megetîn
tuot er besunder grüezen.
er wil iuch in kurzen zîten sehen
hie under disem gezelte.
man sol sî hie vil gerne spehen.
mîn hêrre kumet mit gwelte
zuo der edelen künegîn
mit sînen edeln rittern stolz:
der rede sulnt ir sicher sîn . »
Si beriet sich mit dem kapelân
unde mit den juncvroun wol getân,
wie sî hin wider schrîben
solde dem edelen vürsten guot.
 «er ist vor schande wol behuot:
saelde muoz im beklîben.
er sol über mich gewaltec sîn
lîbes unde guotes:
er sol sîn der hêrre mîn
herzen unde ouch muotes.
ich bite in daz er kome dar,
daz wir von im getroestet sîn,
durch die maget diu got gebar . »
Der brief aldô geschriben wart.
 «gênt rehte balde ûf die vart
hin zuo hern dieterîche.
man gît dir wîn unde dar zuo brôt
unde hundert marc des goldes rôt:
nû gêst du sicherlîche.
du grüeze mir den hêrren mîn
unde ouch den alten grîsen
unde die werden rîter sîn.
die sint sô rehte wîse,
daz sime kunnen rât gegeben
nâch der wirde als an im lît.
got vriste im lâng sîn werdez leben . »
Beldlîn urlop dô genam
zer küneginne wunnesam,
zir gesinde gemeine.
 «got segene allez daz hie sî!
mir wonet hôchgemüete bî
unde der künegîn reine . »
als er kam hin in den walt
verre hin ûf die strâzen,
er sach hern bîbunc wol gestalt
komen gegen im in der mâzen,
daz die hêrren waern bereit
unde wolten zuo der künegîn:
daz was im mit trûren leit.
Her bîbunc vaste gegen im reit.
er was der verte vil gemeit.
sî zuo einander sâzen:
sî hiezn einandr wilkomen sîn.
 «nû sage mir ûf die triwe dîn,
wie bistu dan gelâzen? »
 «hundert marc goldes gap sî mir
durch willen mînes hêrren:
swenne ich wider kume zir,
sô wolde sî mirz mêren . »
 «nû rît du zuo dem hêrren dîn,
sô rîte ich under daz gezelt
ze der vil edelen künegîn . »
 «wilkomen, bîbunc, werder man.
wol ich dir der êren gan:
du bist sô saelden rîche.
wie kumestu von den vürsten guot
unde von den rittern hôchgemuot? »
 «die sint sô vröuden rîche:
sî stechent, schiezent, werfent stein,
die hêrren algemeine.
sî wurden ze râte under ein:
swelher wurfe ze kleine,
der sol ein vuoder wînes geben.
sî lobetenz alle staete haben.
got lâze die herrn lânge leben . »
Bîbunc sprach « der hêrre mîn
der wil ûf der strâzen sîn
mit den edelen vürsten.
sî sint alle schône bereit
in ritterlîchiu wâfenkleit,
diu besten unde diu tiursten,
diu nû under dem himel sint
ûf allem ertrîche.
ez ist allez noch ein wint:
die vrouwen minneclîche
die sint sô rehte wunnesan,
unde solt si ein keiser âne sehen,
er wolte gerne ir eine hân . »
Der rede nam diu künegîn war.
bêde stille unde offenbâr
hiez sî dô vür sich komen
rîter, megde, vrouwen guot
unde diu getwerge hôchgemuot.
 «durch unser aller vromen
bereit iuch alle schône gar:
dâ kumet der edele vürste.
bereit iuch gên im ze lône dar:
erst wol der aller tiurste,
der nû ûf ertrîche lebet.
er hât erworben guotes gnuoc
unde nâch unserm heile gestrebet . »
Sî nâmen al der rede war
unde huoben sich vil balde dar
in gaden, in kemenâten.
sî giengen alle sament gelîch
vür die küneginne rîch
dô alle wol berâten.
sî sprach zuo den megetîn
 «nû zierent iuch gar schône.
legent an iwer swenzelîn
unde setzent ûf iur krône
unde die sîdîn gürtel smal,
die bisande under die krône rîch,
die dâ erliuhtent berc unde tal . »
Die rîter wurden ouch bereit:
von in wart dô an geleit
ziklât unde rîche gebaere,
unde in edeliu ros geslaht,
mit sîdîn wâfen wol bedaht.
diu wâren lobebaere.
Bîbunc hete sich ouch bereit
mit sînen getwergen reine.
diu hâten sich vil schône bekleit
mit lâzur vîn gar kleine.
er hât ouch selbe an sich geleit
ein ziklât rîch von koste grôz.
des wart diu künegîn gemeit.
Dô sprach bîbunc sâ zehant
 «ich hân gekleit in mîne hant
vunfzec rîter rîche,
iegelîch ein elle guot
unde des selben einen huot.
alsô gânt sî hêrlîche.
nû rihtent iuch ûf rîche kost,
daz hie kein breste schîne,
nâch des hêrren muotgelust.
liebiu juncvrouwe mîne,
niht ensehent an kein guot:
dâ kumet der edel vürste her
mit manegem rîter hôchgemuot . »
Bîbunc sprach der künegîn zuo
 «ich wil gerne morne vruo
gên dem bernaere rîten
unde gegen den edeln rittern guot:
die hânt alle der lewen muot
unde turren wol gestrîten.
nû bereit iuch alle, ir hêrren balt,
bî dirre tagezîte
unde brechent, hêrren, durch den walt
unde über die heide wîte . »
sî sprach « wir sîn ouch bereit
nâch der hêrren muotgelust:
sî hânt gemacht uns vröude breit . »
Diu künegîn in vröuden was.
 «ich wil gegen in ûf daz gras
mit mînen megetînen:
mit mînen rittern wol getân
wil ich zogen ûf den plân,
ob ich sehe den hêrren mînen,
den vil minnenclîchen trôst.
sô er uns beginnet nâhen
der uns alle hât erlôst,
wir suln in mit vröude enpfâhen
unde mit grôzer werdekeit.
got lâze in lânge an êren leben!
er hât uns brâht von herzeleit . »
Die wagen wurden schiere gestalt:
mit sîdîn tuochen manecvalt
wurdens schône verdecket.
sî sâzen ûf die wagen guot.
sî wâren alle hôchgemuot,
an vröude gar erwecket,
dô sî sâhen den lieben trôst
verr über die heide rîten.
 «dâ kumet der der uns hât erlôst:
wir süllen sîn hie bîten
unde die baniere vür uns lâzen.
swann er uns danne ansihtec wirt,
sô gêt er zuo uns ûf den plân . »
 «wilkomen, aller saelden grunt,
du heilbernder vröuden vunt . »
si umbvienc in mit ir armen.
der hêrre sî dô umbeslôz.
helsen, triuten was sô grôz:
in durfte niht erbarmen
daz er sô vröuden rîche stuont.
die megde enpfiengenn schône.
sî gâbn im manegen rôten munt
unde den rittern edel ze lône.
 «êst lânc daz ich iuch nie gesach:
iur vremde hât von trehen mir
ûz ougen brâht vil manegen bach . »
Der hêrre sich dô underwant,
er nam die künegîn bî der hant.
die megde hin vür drungen,
rîter, knehte, werdiu wîp
unde maneger kiuscher vrouwen lîp.
von alten unde von jungen
wart in geschenket manec gruoz,
der seneden sorgen stôrte.
dâ von wart in swaere buoz:
von kurzewîl man hôrte,
von vröude maneger leige schal.
kleineote truogen diu getwerc,
dâ mite gezieret wart der sal.
Man bôtz im wol unde dannoch baz:
vil schoener megde umbe in was,
die kurzten im die stunde.
sî kômen vür in lobelîch
unde wâren alle vröuden rîch,
swaz iegelîchiu kunde,
unde diu getwerc lobesam,
durch daz sî iht bedruzze,
swaz man ze vröude solde hân,
des ein rîter noch genuzze.
dar man vil reine spîse truoc:
ze dienste bouc sich manec bein
von den edelen getwergen kluoc.
Ûf stuont dô meister hildebrant
unde diu künegîn zehant.
mit in ze hove drungen
rîter unde diu megetîn
unde swaz ze hove mohte sîn.
von alten unde von jungen
wart ez im erboten sô wol
mit rîcher handelunge,
der sich ein vürste gesten sol.
der küneginne zunge
ze dienste im dô verjach.
dâ von im sorge vil verswant
unde man in vröuden rîche sach.
Künec îmîân der sprach alsô
 «hêrre, wir sîn iur êren vrô,
daz iu sô stolze meide
ir dienste undertaenec sint
unde alle die ze hove hie sint,
unde diu getwerc mit kleide,
ir iegelîch ein elle guot
von lazûrblâwe gesniten
unde des selben einen huot
mit zendel wol durchbriten,
dâ enpfânt sî mite den hêrren guot.
er gêt allen vürsten vor
unde hât eins wilden lewen muot . »
Diu künegîn sprach « ir hêrren mîn,
ir sullent alle in vröuden sîn.
ich wil iuch wol ergetzen
mit manegen schoenen megetîn.
mit den sulnt ir in vröuden sîn.
diu wil ich bî iuch setzen
unde iwer pflegen als ich sol
mit rîcher handelunge:
daz hânt ir verschuldet wol . »
maneger vrouwen zunge
ze dienste im eteswes verjach,
dâ von im sorge vil verswant
unde man in vröuden rîche sach.
Sî heten kurzewîle vil
unde hôrten maneger leige spil,
harpfen, roten, gîgen,
von worten manegen süezen sanc,
der durch der hêrren ôren dranc.
ir herze muoste swîgen:
man zuht unde scham in herze las.
die hêrren wârn gesetzet,
daz dâ nieman trûrec was.
diu künegîn sî ergetzet
swaz in dâ vor was geschehen:
des wart dô vergezzen gar.
man sach sî alle in vröuden brehen.
Die rede sî dô liezen sîn.
dô sprach diu edele künegîn
zem hêren ingesinde
 «nû tragent ûf wîn unde brôt . »
sî tâten gar swaz sî gebôt,
bald unde gar geswinde.
bedecket wart dô manec tisch
von waehen edeln tuochen:
diu dâ wâren edel unde vrisch,
diu muoste man vür suochen.
ouch bî den rîchen tischen lac
von sîden manec edel tuoch:
diu künegîn sich des gar erwac.
Her bîbunc der sprach endelîch
 «swenne ir wellent, vürsten rîch,
sô sulnt ir nemen wazzer.
daz gebent iu die rîter dar,
die ich hân gekleidet gar . »
sîner sorge vergazzer.
ze im diu edele künegîn
gienc mit ir rîchen krône:
diu gap sô wunneclîchen schîn.
die megde sungen schône,
daz er alles des vergaz
daz im leide ie was geschehen,
die wîle er in den vröuden saz.
Sus wart besezzen dô daz velt,
mit manegen rittern daz gezelt.
die sâzen swâ sî wolden.
diu küneginne niht enlie,
sî schuof daz maneger sitzen gienc,
die mit ir ezzen solden.
truhsaezen wurden dar gegeben,
als ez ze hove ist rehte.
si begunden alle in vröude leben,
die rîter unde die knehte.
von sîdenz beste, daz man vant,
der künegîn wart ze liebe gegeben.
daz tâtens dâ ûz al zehant.
Sî gap in alles des genuoc,
daz man ie vürsten vür getruoc
mit hovelîchen trahten,
spîse reine unde dâ bî guot
dem edelen vürsten wol gemuot.
truhsaezen in daz brâhten.
mit wârheit ich daz sprechen wil:
sî wâren wol mit wurzen.
dâ dienten manec rîter vil;
die lângen unde die kurzen,
ze dienste bugen sich ir bein.
rôter munt gap manegen smier,
vil goldes ob reiden löcken schein.
Bîbunc sprach « ir hêrren mîn,
sold ich iemer bî iu sîn
unde bî den vrouwen reine
mit mîner ritterschefte guot
 (die sint alle in hôhem muot),
ich ahte ez harte kleine.
sî hânt harnesch, kleider guot
niht ze lânge gesniten.
in ist des allen worden muot
daz sî weln gegen iu rîten
durch willen der edelen künegîn
brechen ein sper oder zwei.
des sulnt ir von mir sicher sîn . »
Des antwurte im her hildebrant
 «die herrn hânt gezzen nû zehant
...unde diu schoenen megetîn,
Portalaphê diu herzogîn,
vrouw uot, die wellenz schouwen.
Volentrîn ir juncvrô vîn
unde des vürsten ingesinde
die sullen alle in vröuden sîn,
daz man kein trûren vinde.
sî sullen vor der künegîn,
als man die tavel ûf gehebt,
tanzen, springen, vroelîch sîn . »
Man gap den hêrren wazzer dô.
des wâren sî dô alle vrô.
sî vür die vrouwen giengen
unde sungen hovelîchen sanc.
daz nâmen die juncvrouwen ze danc:
die rîter se umbeviengen
unde gâben in des widergelt
mit süezer doene klingen.
 «wir zogen mit in vür daz gezelt:
dâ hoeren wir dô singen
alsô meisterlîchen wol
daz wir alle werden vrô,
sô wunnenclîcher vröude vol . »
Man hiez slahen ûf einen tanz.
die megde giengen mit ir kranz
durchrigen wol mit golde.
sî hâten kleider an vilvar.
man nam ir vil sêre war:
von rîcher êren solde
wâren sî sô wunnenclîch,
daz zesamen jâhen
......got hât an sî den wunsch geleit
unde der wünschelruoten hort,
daz sî der êren krône treit .>
Diu künegîn was ze wunsche gestalt.
 <wer möhte bî ir werden alt,
den sî mit triwen meinet?
ir ougen brehen gît liehten schîn,
ir mundel unde ir wengelîn
graewet unde erscheinet.
mit ir rôten mundelîn
sî macht ouch grôze kwâle
mitten in daz herze sîn:
sî brennet in ze mâle
durch ougen in der minne grunt.
sol daz ein siecher âne sehen,
von vröude wurde er schiere gesunt.
Minne ist kreftec sam der tôt.
sî vindet unde machet nôt
zwischen lieben liuten.
sî bindet in der minne kloben
unde lît dann unden unde oben.
sî kan niht bediuten,
unde brennet durch daz herze hin
hie ze allen stunden.
sî kan suochen under in
unde machet grôze wunden
unde kumet zime geslichen dar
unde stilt im herze unde muot,
daz er sîn niemer wirt gewar .>
Der berner tugentlîchen sprach,
dô er die künegîn âne sach,
vil harte minneclîche.
er sprach < vil edel künegîn,
mir ist kumber worden schîn
in dem künecrîche .>
sî sprach < lieber hêrre mîn,
des bin ich iwer eigen.
ir sullent mîn gewaltec sîn:
ich wil iu gerne seigen
lîp, guot unde dar zuo lânt.
des sullent ir gewaltec sîn,
vil hôchgelobeter wîgant .>
Nû lâzen wirs in vröuden hie
unde sagen wie ez bîbunge ergie.
der hâte ouch sîne krône:
diu stuont im alsô adelîch.
sîn rîter bî im lobelîch
riten alsô schône.
Sigeram der was bereit:
er hielt ûf deme plâne,
unde ander getwerge vil dâ reit.
er hâte in guotem wâne,
er wolde der helde drîge bestân.
 <daz gaebe der tiuvel!> sprach wolfhart,
 <ich stiche iuch zwênzec schuoh hin dan .>
Wolfhart der was schiere bereit:
des wart sigeram gemeit.
Bîbunc begunde im binden
den helm, daz er in êren stuont.
er tete alsam die hêrren tuont.
... <er kumet gegen mir balde her:
ich wil gên im rîten .>
er sprach < gebent mit mînen sper.
ich wil sîn niht erbîten .>
sîn ros er sprengen dô began.
er brach ûf wolfhart sînen sper:
daz sâhen vrouwen unde man.
Wolfhart toben dô began:
er tete als ein unsinnec man.
...an dem getwerge lobesan.
dô sprach hiltbrant wol getân
 <wolteste in hân erstochen,
sô vlürest du die hulde mîn
unde ouch der küneginne:
du wilt doch ein helmhouwer sîn,
unde waenest mit gewinne
scheiden als vor hie von dem man?
Wolfhart, du bist geschant,
swie du in gezzen woldest hân .>
Wolfhart sprach < ez ist mir leit
daz ich ie kein arebeit
leit durch die küneginne.
daz ich mîn êre hie hân vlorn,
daz ist mir hiute unde iemer zorn:
ich hân verlorn die sinne .>
 <neinâ, nein, helt wolfhart guot,
du wis niht alsô gaehe:
dir kumet morne ein ander muot.
dô du wide uns verjaehe,
du woldest in stechen verre dan
zwênzec schuohe oder mê,
dâ hâstu gelogen an .>
Dô sprach der alte hildebrant
 <lâzent mir mîn neven ungeschant.
man sol sîn niht gîlen.
kumet ez nû aber alsô
daz sîn herze wurde vrô,
er mac in wol erîlen .>
daz getwerc vil lobesan
sprach < waeren dîn noch drîge,
ir müestent rûmen im den plân.
er ist in der krîge
gewesen ie der besten ein.
du hâst sîn keine schande niht:
er ist geborn ein herzog rein.
Her bîbunc ist der bruoder sîn:
dem dienent rîter, megetîn.
der wil ouch hie stechen
durch willen der edelen künegîn.
daz sî diu baz in vröuden sîn,
wil er die schefte brechen
dem edelen vürsten hie ze lobe
unde sînen schiltgeverten.
er wil eime ligen obe
an disen widerverten.
swen er im wirt sihtec an,
er sî rîter oder kneht,
er brîchet ein sper ûf dem plân .>
Wolfhart dô mit grimme jach
 <diu getwerc tuont uns ungemach
unde herzeclîche swaere .>
dô sprach der edele vürste guot
 <wolfhart, wie stêt dir dîn muot?
wir hân nû hertiu maere.
disiu getwerc lobelîch
diu sint sô hôhes muotes:
wiltu dich rechen menlîch,
sô erwic dich guotes,
Wolfhart, unde rît hin an .>
 <der tiuvel vüeres berg unde tal:
daz ich ir ie kein kunde gewan!>
Dô sprach der künec îmîân
 <wolfhart, nû bist niht ein man.
du bist gar verzaget.
wie ist ez dir ergangen sô?
du waere doch des strîtes vrô,
alsô mir ist gesaget,
unde strite mit den wurmen dâ
sô rehte krefteclîche
bêde unde anderswâ
in dem künecrîche.
ich muoz ouch rîten stechen dar
mit den rittern kniewes hôch .>
dô lachten die juncvroun an der schar.
Dô sprach meister hildebrant
 <du hâst uns alle wol geschant,
daz niht getorstes rîten
ze deme getwerge lobesan.
du bist ein verzageter man:
nû darftu noch niht strîten.
rît ze den zwein ûf den plân
unde halt ze einer sîten.
wil dich doch ieman rîten an,
des soltu wol erbîten.
kumet ieman gegen dir her,
sô brich ein sper oder zwei
unde rît von in mit guoter ger .>
Wolfhart der redete al dô
ze hildebrande, er sprach alsô
 <ich wil den künec biten
daz er mit mir rîte dar
unde mîn dâ neme war
unde halt ze bêden sîten.
ich wil stechen ein sper zehant
gên eime rîter kleine:
Merzelîn ist er genant.
er dunket sich gemeine
unde wil gar ein geselle wesen:
brîchet er sîn sper ûf mir,
sô lât er mich doch wol genesen .>
Wolfhart reit hin ûf den plân
mit manegem rîter wol getân.
der künec in mit dem zoume
vuorte vür die hêrren hin.
er bant im ûfe den helm sîn
unde nam sîn guote goume.
er reit hin an den rîter wert
mit sîme starken schafte:
allez des sîn herze gert,
daz vant er dâ mit krafte.
er brach sîn sper ûf merzlîn enzwei:
diu getwerc schrûwen alle gar
über wolfhart lûten schrei.
Dô sprach der künec îmîân
 <nû kêre du hin von dem plân.
du verst nû wol mit êren.
nû zoge du vil vaste hin
vür die edelen künegîn:
dîn vröude wil sich mêren.
du hâst dich nû gerochen wol
an dem kleinen rîter.
du bist nû worden vröude vol:
sî dunket sich sô bitter .>
des nam der künec guote war.
 <ich wil ein vrouwen rîter sîn:
ich wil ouch rîten zuo in dar .>
Der künec dô bereitet wart
gên bîbung ûf der selben vart
mit manegem rîter schône.
sî rîten vür den vürsten rîch
unde vür die künegîn minneclîch:
diu saz under ir krône.
die megte sungen süezen sanc
den vürsten dâ ze prîse:
dar under harpfenspil erklânc
in süezer heller wîse,
daz des der edel vürste jach
daz er bî allen sînen tagen
nie bezzer kurzewîle gesach.
Der künec der reit dâ her vür,
der edele vürste ûf der spür
harte vermezzenlîche.
die tambûr wurdn erschellet dô
 (dô wart vil manec herze vrô)
unde seiten spil gar rîche.
Dietleip dâ von stîrelânt
reit mit der künegîn hêre:
sînen helm vuorte er an der hant
unde reit dâ durch sîn êre
mit der edelen künegîn wert.
der hâte sich bereitet ouch:
sîn herze aller êren gert.
Die hêrren wârn al wol bekleit,
swaz ûz der wulfinge lânde reit
unde ûz ungerscher marke,
unde ouch die ûz stîrerlânt:
die sint einander wol erkant.
Dietleip der starke
vuorte des küneges banier rîch
sô gar vermezzenlîche
mit sîme rosse snelleclîch,
sô rehte vröuden rîche.
er gedâhte dô in sînem muot,
er woldes alle wol bestân,
waer ir noch als manc rîter guot.
Der vürste teilte sî enzwei.
ein knappe von den wâfen schrei
 <ir teilt die hêrren glîche.
swaz ir hie sî ûz ungerlânt
unde ûz stîremarc zehant,
die hoernt zesamen billîche;
unde ouch die ander schar gar guot
von den wulfingen.
Helfrîche unde baldunge ist ze muot,
in müge wol erlingen,
unde dem edelen rentwîn wert.
der ist von valsche wol behuot:
sîn herze ie der êren gert .>
Her bîbunc was ouch bereit.
er nam sîn baniere vil gemeit
unde reit ze den wulfingen,
her sigram zuo der andern schar
mit sîner ritterschaft dô gar.
die baniere liez er swingen.
der vürste teilte sî aldô
vil ebene unde ouch gelîche:
sî wurden alle in vröuden vrô
unde wurben endelîche.
her bîbunc dô den helm ûf bant:
er wolte ein sîte rîten hin
ûf den künec ûz ungerlânt.
Der künec was bereit zehant.
her bîbunc kam gên im gerant:
ûf in begunde er stechen.
sîn ros daz was unmâzen stolz:
ez îlte balder denne ein bolz.
sîn schaft kunde er brechen
ûf den edelen künec wert.
des lachten al die hêrren.
die juncvroun heten des begert
die minren unde die merren,
dâ im gnâde gienge in hant.
 <des wünsche ich> sprach diu künegîn,
 <nû helfe dir der heilânt .>
Her witege der bereite sich
gegen dem künege sicherlich.
sî rîten gegen einander.
sî sprancten mit den rossen dô:
des wart der edel vürste vrô.
den rîter wol erkander.
sî wâren bêde hôchgemuot
durch der vrouwen willen.
sî brâchen bêde ir sper guot.
sî sprancten vür vrouwen hullen
die edelen juncvrouwen vîn.
diu was aller saelden hort:
ich waer wol iemer bir gesîn.
Die hêrren riten von dem plân.
sî heten bêde wol getân
under ir banieren.
dô kam gezogen aldort her
Dietleip von stîr mit sîme sper:
man gunde in âne smieren.
gên im kam dort her gezoget
der vürste helferîche.
dô reit ouch der edel voget
under der baniere rîche.
sî riten gegen einander dar:
sî brâchen durch vrouwen êre ir sper.
des nâmen sî alle war.
Die edeln hêrren beide guot
wurden harte wol gemuot,
zesamen daz si sprancten.
sî kâmen beide vrümeclîch
mit einer just gar vröuden rîch.
diu sper sî bêde sancten.
alsô sî in den lüften vlugen,
ûf der plâniure velde
sî sich dô zesamen smugen.
die juncvroun underm zelde
sprâchen von der minne danc:
sî heten bêde verdienet wol
ein küssen, ein lieplîch umbevanc.
Dô sprach der berner tugentlîch
zer küneginne minnenclîch
 <lâ'z' herze ûz dînem munde
werdekeit erscheinen wol
unde mache ir herze vröuden vol
alhie ze dirre stunde.
gebiut im daz er rîchen gruoz
gebe den vürsten beiden.
mit wârheit ich daz sprechen muoz:
unde hete ein wilder heiden
alle die nôt durch uns geliten,
wir müesten im des sagen danc:
als die hêrren hânt gestriten .>
Diu künegîn sprach < ir hêrren mîn,
kunde ich nâch dem willen sîn
iu gebieten schône!
ir megde unde ouch ir edeln wîp,
zierent iwern werden lîp
unde gebent den ritern ze lône
vröuden vil unde vroelîch leben
in weltlîcher wunne:
sô wirt iu sicherheit gegeben
daz ir unde iwer kunne
mit uns vröude sullent hân
umb den dienest, den sî dort
unde hie uns allen hânt getân .>
Die hêrren riten dô alle gelîch
ze der plâniure ritterlîch.
ir semît lieht von golde
diu gâben gegen der sunnen glast.
man sach dô manegen werden gast
in der êren solde.
sî riten alle in vröuden dar
unde wolden prîs bejagen.
des nâmen dô die vrouwen war.
sî kunden wol gesagen
von den edeln rittern guot,
sî vuoren ûf dem ringe
harte stolzeclîch behuot.
Her bloedelîn was ouch bereit.
mit im ein rîter wol gemeit
wolt stechen umbe êre:
er was geheizen sigenant.
sîn sper brach er al zehant.
er umbewarf sich sêre
nâch den vrouwen wol getân
unde nâch der küneginne.
er sach ir nâch hin über den plân.
von der zunderminne
wart er entbrennet alsô gar:
diu künegîn envarwte sich.
des nâmen die edelen vrouwen war.
Der minnen strâle in kômen an,
daz er alsô sêre embran
in der minne glüete.
in geschôz der minnen strâl,
daz er muoste lîden kwâl.
sîn herze im enblüete;
wan in dô der minnen bolz
hât alsô sêre troffen.
er kam von im selben als ein holz.
sîn herze was im offen;
wan sî im schôz daz bölzelîn.
sô bran im herze unde muot
nâch der edelen vrouwen vîn.
Dar riten aber hêrren mê.
sî wâren vröuden rîch als ê.
mit busûnen unde schalmîen
sî machten manec herze vrô,
daz was dürrer denne ein strô.
die vürsten unde die vrîen
vuoren in der megde schar
der künegîn alze lobe:
sî stuonden engellîch gevar.
sît in der minnen klobe
dô riten sî hin ûf den plân
unde wolden prîs unde êre bejagen,
der vrouwen minne wolgetân.
Die justierten ûf der stunt,
daz dâ maneger rôter munt
wart von in gezundet.
sî triben hovelîchen schal,
daz den hêrren überal
wart manec herze verwundet
von der angesihte vîn
der edelen juncvrouwen:
von âventiure geschihte vîn
die man dâ mohte schouwen,
dô nâmen sî der minnen seil,
daz manegen rîter hâte verwunt,
unde stricke vaste an ir teil.
Diz werte biz den vünften tac,
daz dâ nieman ruowe pflac.
dô schrûwen die von den wâpen
 <halt ûf, ir hêrren, ûf dem plân.
ir hânt ez allez wol getân,
die hêrren unde die knappen .>
dô sprâchen sî dâ allegelîch
 <waz meinent ir hie mite?>
 <einen turnei wunnenclîch
nâch gewonlîchem site
von zinstag über aht tage,
zwei hundert rîter lobelîch,
durch vrouwen âne widersage .>
Die hêrren zogten alle hin,
die edelen vrouwen ouch mit in,
unde schuzzen dâ vil tougen
an die vrouwen manegen blic:
die sint in der minnen stric.
daz ist gar âne lougen.
ein knappe von den wâpen schrê
 <ir hêrren, hoerent alle
unde lâzent iu noch sagen mê
wer uns alhie gevalle.
des küneges riter ûz ungerlânt
der ist der beste hie gewesen:
er ist geheizen sigenant.
Der minnen boge hât in geschozzen,
umbe daz er was unverdrozzen
ze dienen schoenen vrouwen .>
er gap dem knappenz ros aldô:
des wurden sî dâ alle vrô.
daz tete er durch daz schouwen.
er gap im ouch diu wâfen guot
durch willen vrouwen iblîne:
er was die wîle hôchgemuot,
sî was in sîme schîne.
diu minne was an in gewant:
si beslôz im herze unde muot,
dâ mite sî manegen rîter bant.
Die hêrren heten micheln schal:
in den gezelden überal
sach man sî schône sitzen.
dô sprach der rîter elîant
 <wir wellen tanzen al zehant.
ir sagent uns von witzen.
slach ûf, edeler senderlîn,
den schoenen juncvrouwen.
wir sullen tanzen, vroelîch sîn.
man mac sî gerne schouwen:
an in lît aller saelden ruom.
swer nû welle bî in sîn,
der êres als ein heiltuom .>
Der künec leite dô den tanz:
er nam die vrouwen mit ir swanz.
sî sungen wunnenclîche.
ir klârheit manec herz durchbrach,
daz man die heide glesten sach
von ir gesmîde rîche.
der edel rîter elîant
gebârte als minneclîche.
vrouw ibelîn nam er bî der hant:
er wart sô vröuden rîche,
daz er alles des vergaz,
daz im ze leide was geschehen,
die wîle er in den vröuden saz.
Die busûnen wurdn erschalt
unde die roten manecvalt.
man wolt ze hove gân ezzen.
die hêrren tanzten vroelîch gar:
man truoc in allen wazzer dar
unde hiez sî daz sî saezen.
als sî dô kômen dar
mit dem schoenen danze,
man sazte sî zesamene gar
mit manegem schoenen kranze.
man truoc in dar mit grôzer kraft,
daz noch in vürsten hove wol
heizet ein rîchiu wirtschaft.
Man bôtz in wol unde dannoch baz,
vil sîden dâ man sanfte saz;
swaz man kunde erdenken,
daz vant man vor den vürsten stân
unde vor der künegîn lobesan.
die hêrren wolden schenken
dâ der künegîn lobelîch:
dô wurden sî ze râte
mit hern bîbunc sunder rîch:
bêde vrüeje unde spâte,
swaz man ze hove solde hân,
daz verrihte er allez gar,
unde muoste an sînen handen stân.
Dô man ze hove gezzen hât,
die hêrren wurden des ze rât
daz sî gern wolden schenken.
dô sprach her bîbunc < nû lâzent sîn.
morne âventiur wir lîn:
dâ von sol nieman wenken .>
dô sprach der künec îmîân
 <her bîbunc, swaz ir râtent,
des ensullen wir niht lâzen .>
sî ez alle gerne tâten.
vünfzec getwerge hiezen sie
ie zwêne unde zwêne gên mit ein.
ir keiner daz dô niht enlie.
Sî giengen mit eime schoenen schanc.
dar under diu videle klânc,
busûnen unde schalmîen,
von worten manec süezer sanc,
der in durch diu ôren dranc,
von vürsten unde von vrîen.
die dienten al ze hove dar
der küneginne schône.
des nam der edele vürste war.
sî schancten dâ ze lône
môrat, mete, wîn, lûtertranc.
die juncvroun giengen ouch mit in
unde umbviengen sî mit armen blânc.
Man bôt in allen wazzer dar.
sî nâmen dô des vürsten war.
er saztes alle nider.
ieder man des nam dô war
allenthalp der megde schar
unde nam sîne wider.
des wart her hildebrant gewar.
er sprach < nû wart, vrouw uote.
ez gêt an ein teilen gar:
ich habe ouch iwer huote .>
sî sprach < ez ist niht ze vil
von den edelen rittern guot:
sî sullen haben vröuden spil .>
 <nû sîn wir in der vröuden zil:
swaz man nû beginnen wil,
daz lâzent uns âne vâhen.
bêde spâte unde vruo
sô sîn wir bereit dar zuo:
dâ wellen wir zuo gâhen.
wir hân gevrîget hie diz lânt
unde sîn âne sorgen>
sprach der wîse hildebrant.
 <bêd âbent unde morgen
wir suln von âventiure sagen,
wes wir uns erneret hân,
unde der küneginne klagen .>
Dô sprach diu küneginne rîch
 <ich hôrte von hern dieterîch
gern âventiure sagen .>
 <eins tages ich in vröuden saz,
dâ vil schoener vrouwen was.
die bâten mich in sagen
von âventiure, ich kunde ir niht:
ich wart ir aller göude.
sô wê mir niemer mê geschiht,
als mir dô wart von leide.
eim burger bevulhen wir die stat.
die reise wiste nieman mê:
wir suochten manec wilden pfat.
Ein halbe mîle unde dannoch mê
wir hôrten daz ein maget schrê
under einer buochen.
ûf sî gevallen was daz lôz:
des wart ir sorge harte grôz.
der heiden soltes suochen .>
 <dâ lôste mich her hildebrant
von der ungeschihte.
er vuort mich dannân dô zehant
in des waldes pflihte:
wir hôrten slege manecvalt
ieze dort unde denne hie.
man hôrt die slege durch den walt.
Die slege erhôrte er hildebrant.
er erbeizte nider ûf daz lânt:
er balde zuo im rande
unde sluoc ir vier unde zwênzec tôt.
die andern brâht sîn hêrre in nôt.
er in dô erkande.
sî riten bêde hin nâch mir
unde vunden mich bîm brunnen .>
er sprach < ez was mîns herzen gir.
wir viengen an der sunnen
ein ros daz dâ daz beste schein.
wir vuortens hin zem walde
unde schikten sî hin wider heim.
Wir riten vürbaz in den walt.
uns kômen wurme ungestalt:
wir suochten âventiure.
her hildebrant vant einen wurm,
der hâte verslunden in dem sturm
Rentwîn mit der kovertiure.
er ruofte hildebranden an:
der sluoc den wurm ze tôde.
sî riten vürbaz in den tan
unde vunden mich in dem nôte,
daz mir mîn guot swert zerbrach.
Rentwîn der lêch mir daz sîn,
dâ von man mich sigehaft sach.
Wir kômen z ârône ûf gerant:
dâ wurden wir vil wol erkant
unde wârn dâ vierzehen tage.
ein bote kam uns nâch zehant
unde tete uns diu maere bekant:
er seite uns grôze klage.
wir schicten uns her wider dô
unde wolten im nâch rîten.
des wart ich von herzen vrô
unde wolt niht der hêrren bîten.
mich vienc ein rise unmâzen grôz:
mit valsche er dô ûf mich kam.
sîn hêrre mich in ringe slôz.
Ich warf den grandengrûsen tôt:
daz tete ich vür mîns lîbes nôt.
sî wolden mich hungers sterben.
dô kam hülle ouch in daz lânt
vür mûter die burc al zehant
unde wolde mich verderben.
sî klageten im von grandengrûs,
wie ich in hete erworfen:
 «er kumet niemer von dem hûs,
ich habe niht in erworfen.
ich rîche nû den neven mîn:
ich slahe in in den ringen tôt.
des kan got niht sîn helfe sîn . »
Hüllen sluoc ich ouch ze tôt:
daz tete ich vür mîn selbes nôt.
er wolt mich hân erslagen.
ich wert mich als ein vürste wert.
juncvrouwe ibelîn begert
daz man in solde verjagen.
wir santen einen boten guot
her zuo der küneginne.
der was vor schaden wol behuot.
den brief vuort er mit sinne.
er kam zuo der künegîn
unde ze meister hildebrant.
er sprach « ir nement daz brievelîn . »
Her hildebrant bereite sich
hin gegen berne heimelich
unde samete die wulfinge.
Bîbunc reit ouch sâ zehant
alhin zem künec von ungerlânt,
daz er her kaeme geringe.
ze dietleip von stîrerlânt
sante er dô mit êren:
 «sô varen wir dâ hin zehant
unde strîten dâ mit êren
mit den risen vor dem hol.
daz wirt lânger niht gespart:
wir tuon ez ouch mit êren wol . »
Sî zogten vür mûter vür daz hûs
unde hieschen dâ die risen her ûz,
die lâgen in der hüle.
die hêrren hulfen uns ûz nôt:
wir sluogens alle sament tôt.
Wîcram lac bî der müle
unde dûhtes alsô übel sîn,
nieman wolt mit im strîten.
dô sprach ich « juncvrouw ibelîn,
ich wil ez mit im lîden . »
ich sluoc in vil balde tôt.
wir riten vürbaz in den walt
unde brâhten risen, wurme in nôt.
Dô wir wânden von in sîn,
dô wârn wir mitten under in.
sî kômen gên uns gegangen
unde wolden uns alle slâhen tôt.
dô half uns got von der nôt.
sî heten uns gerne gevangen:
dô sluog wir risen, wurme tôt
unde zogeten zuo der linden.
alsus kômen wir ûz nôt
zuo den hübeschen kinden
unde zuo den megetîn wol gestalt.
durch iuch, edeliu künegîn,
sô bin ich worden grîs unde alt.
Alsus sîn wir her bekomen
bêde mit schaden unde mit vromen
zuo iu, küneginne,
unde zuo den schoenen megedîn .>
 <ir süllent âne sorge sîn:
ich lâze iuch mit minne>
sprach diu edele virginâl,
 <mit silber unde mit golde:
des hânt ir alles hie die wal.
von rîcher êren solde,
von sîden rîch, edlem gestein
sülnt ir haben wunsches vil
unde sullentz vüeren mit iu hein .>
Die rede sî dô liezen ligen:
sî heten al ze lânge geswigen.
man hiez dô tavel decken:
man leite drûf wîn unde brôt,
unde swes dâ anders tete nôt,
schoene brôt unde wecken.
dô sprach juncvrouwe martikus
 <wir süllen iuch ergetzen .>
dô sprach diu goldelîn alsus
 <wir süln mit iu uns letzen
mitten in daz herze hin
von der edelen minne guot,
wir unde die lieben vrouwen mîn .>
Man bôtz in wol unde dannoch baz.
sî âzn unde trunken swaz dâ was:
mit willeclîchem muote
gap ez in diu künegîn
durch den edelen vürsten vîn.
mit lîbe unde ouch mit guote
buten sî sich dem hêrren dar,
mit herzen unde mit sinnen.
sî stuonden engelîchgevar
unde wâren von der minnen
entzundet alsô krefteclîch:
von der sigeminnen kraft
wurden sî sô vröuden rîch.
Diu künegîn kleider teilte dô:
die hêrren wurdens alle vrô.
von kunsten wârens rîche:
ein samît von golde rôt,
alsô ez der vürste gebôt.
von gesteine kostberlîche
was daz kostberlîch gewant,
alsô ez kam von kriechen.
ez was von rîcher koste erkant,
alsam die waehen ziechen,
mit edeln steinen drûf genât,
von smaragt, jâchant, krisalît
unde von berlen drûf gesat.
Die juncvrouwen wurden gekleidet gar
unde die megde an der schar.
ein blîât von rôtem golde
der schein dô dâ überal:
er erlûhte berc unde tal.
von rîcher êren solde
gâben sî dô liehten schîn
nâch eines spiegels ahte:
man hete sich ersehen drîn.
mit rîcher koste trahte
was daz hovegesinde gekleit,
daz man ez bezzer niht envant
dâ in al der kristenheit.
Der vürste unde ouch diu künegîn
kleiten sich von hermelîn
nâch küneclîchen êren.
von sîde ein kostberlîch gewant
unde ouch von ziklât erkant
den künec lobebaeren
kleite dô an dirre stunt
unde herzogen helferîchen.
dô jach hildebrantes munt
 <hêrre, mîn gernt sicherlîchen
diu künegîn unde ir vrouwen gar
mit ir gekleidet rîlîch wol .>
des nâmen die hêrren alle war.
Der vürste hâte gekleidet sich,
mit im diu küneginne rich
unde ouch die edelen hêrren.
die rîter ouch an einer schar,
die vrouwen unde die megde gar,
die minren unde die merren
wâren sô minnenclîch gekleit.
sî alle sich besâhen.
 <machent al iwer hâr reit:
diu minne wil iu nâhen.
dâ kumet der edele vürste dar,
dar zuo die edelen rîter guot:
der sul wir alle nemen war .>
Dô sprach der edele berner guot
zuo den rittern wol gemuot
 <wes wellen wir beginnen?>
 <hêrre, wir sullen tanzen vil:
daz ist hie der megde spil.
des mügen wir hie gewinnen
der künegîn hulde manecvalt
unde ouch der juncvrouwen:
die machent uns vröude mit gewalt.
man mac sî gerne schouwen.
sî künnen singen unde sagen:
swenne diu nacht gesîget an,
sô wil ez bî in schône tagen .>
Der hêrre ûf slahen hiez einen tanz.
er nam die künegîn mit ir swanz:
die andern hêrren nâmen
ieder man die vrouwen sîn,
die andern rîter diu megtîn.
sî zuo einander kâmen:
sî tanzten unde sungen dô
mit vroelîcher stimme.
ir aller herze wurden vrô.
noch lûterr denne ein gimme
was diu edele künegîn.
swenn sî den berner âne sach,
sô was sîns herzen riwe hin.
Dô wart gelt geben wider gelt.
die hêrren tanzten im gezelt
unde ouch die edelen vrouwen.
sî sungen wunneclîch gesanc,
dar under süezen harpfenklânc:
man mac sî gerne schouwen.
busûnen wurden ouch erschalt
unde seitenspil dâ mite:
man hôrtes verre durch den walt.
nâch hovelîchem site
wart dâ gehovieret wol
von rittern, vrouwen, megdîn vil:
sî wurden alle vröuden vol.
Daz tanzen dô ein ende nam.
man hiez den vrouwen wunnesam
den edelen wîn dô schenken
unde ouch den werden rittern guot.
 <die sint sô rehte wol gemuot.
si enwellen uns niht wenken:
wir endurfen nimê klagen.
vor valsche sints behuote.
wir wellen nû niht verzagen.
mit herze, sinne unde muote,
swie ez in unserm herzen sî,
wir wellen in gehôrsam sîn
unde in mit dienste wesen bî .>
Des dienstes dô verswigen wart.
si bereiten sich al ûf der vart
zem edelen turneige.
lûte dô geschrûwen wart
von eime knappen ûf der vart,
dem von dem wâfenschreige.
 <ir hêrren nû bereitent iuch
mit iwer ritterschefte.
ez kumet schiere alher ein triuch
mit sô grôzer krefte.
daz ir vor bereitet sint,
daz mac iu âne schaden sîn,
swie ir sint an witzen blint .>
Der turnei dô geteilet wart
von den knappen ûf der vart,
die von den wâfen sprâchen.
sî teilten ebene unde gelîch,
daz ietweder parte sich
zuo einander brâchen.
dô bereiten sî sich überal
in den herbergen.
sî triben grôzen, micheln schal:
sich kund nieman verbergen.
ir braht der was von herzen grôz,
von tambûrn, von schalmîen vil,
daz ez in die lufte erdôz.
Sî zogten bêd ze velde dô:
des wart vil manec herze vrô.
iedweder teil ûf dem plâne
die baniere begunde vliegen lâzen.
die edelen rîter wol getân
die wâren sorgen âne.
her dietrîch der gesprancte dô
mit den wulfingen.
künec îmîân der tete alsô.
sî vuoren mit den dingen
unde riten under einander dar
unde verwurren sich gar vesteclîch:
einez nam des andern war.
Dô kam dietleip von stîrerlânt
in den turnei gerant.
si begunden im zuo setzen.
er kam an wolfharten hin.
des nam der guote gewin.
er begunde in sêre letzen.
 <jarâ jâ> sprach wolfhart,
 <ir tuont unbescheidenlîche.
ir soldent mich sô rehte hart
niht grîfen, sô vrevellîche.
nû ist ez iu doch ein spot:
wir sîn durch kurzwîl her bekomen.
nû lâzent ez lûterlîch durch got .>
dô sprach dietleip tugentlich
 <her wolfhart, ir sint wunderlich.
ich wolde iuch noete erzurnen .>
Witege sluoc hin unde her,
daz was dô sînes herzen ger.
er begunde sêre hurnen.
diu ros begunden dringen dar:
sî wurren vaste under eine.
her bîbunc nam sîn selbes war.
er reit in die gemeinen
schar mit der baniere rîch:
 <nû schouwent alle einander hie.
daz tuont durch got von himelrîch .>
Ir was ein grôziu, michel schar.
die knappen von den wâfen gar
begunden krîen allen.
die rîter alsô lobelîch
hielten den turnei wunnenclîch
unde begunden sêre schallen.
sî dô vaste wurren sich
die scharen under einander.
sî sluogen mit swerten vîentlich:
dô streit der künec selbander,
von ungerlânt der künec guot
unde der helt von stîrerlânt:
der was sô rehte wol gemuot.
Die hêrren gâbn gelt wider gelt.
die edelen vrouwen vor ir zelt
begundens sêre schouwen.
sî sprâchen < hêrre got der guot,
nû gip den hêrren solich muot
daz sî nû unverhouwen
komen von einander hie
durch willen der suone.
sît uns got noch nie gelie,
wir sullenz im mit lône
danken die wîle daz wir leben,
daz er sî in sîner huote habe,
sî kunnen hie nâch êren streben .>
Dô kam reinolt von meilân
sô tiuvelîchen dort her dan
über elîant gerennet:
der hielt aldâ under in.
ez zôch in mit dem helme sîn,
daz er im wart erkennet
vür der tiursten rîter ein,
dens in dem turnei vuorten.
Schiltwîn der kam ouch sô rein:
mit sporn sî diu ros ruorten.
sî nâmen aldâ eine jost
under den rittern lobelîch:
dô wart verloren michel kost.
Sî hâten sich gezogen gar
einer her, einer dar:
sî sluogen sich sô sêre
unde brâchn einander die helm abe,
unde swaz sî hâten ûf der habe,
daz gâben sî umb êre.
Witege unde heime riten wol,
Bloedlîn unde bolzolde:
ir herzen wâren vröuden vol.
sî kunden wol mit solde.
dô sprach meister hiltebrant
 <der turnei sol ein ende hân.
die rîter hânt gar wol gerant .>
Sî hant den kriuten wê getân
unde den bluomen ûf dem plân:
sî wurden gar entsetzet.
einer zôch her, der ander hin:
der turnei der galt under in.
sî wurden sêre geletzet
an lîbe, an rosse unde an der wât:
sî wâren sêre enbrennet.
unde hete ein meder dâ gemât,
ez waer niht sô vertennet
als von ir dienste manecvalt.
ûz ir slegen vuoren gneister grôz,
reht als erbrennet waere der walt.
Einer vor allen prîs bejaget,
der andere harte sêre klaget.
die rîter wolden heim kêren.
den werden dûhte es niht ze vil.
der vürste sprach < dâ hin ich wil.
ich hân gworben nâch êren .>
sus wolde der turnei ende nemen
an den wunneclîchen rittern.
daz solde in dâ vil wol gezemen:
sî hâten alsô bittern
grimmen smerzen dâ geliten,
unde hete ez parzivâl getân,
er hete genuoc dâ mite gestriten.
Dô sprach diu küneginne rîch
zuo dem edelen dieterîch,
dem vogte dâ von berne
 <hêrre, heizent halten ûf.
ir ist genuoc ûf diseme hof .>
er sprach < vrouwe, gerne.
ez ist ir kurzewîle gar:
sî zogten drumb ze velde,
daz man ir aller naeme war.
sî suln underm gezelde
sich al niht lâzen sehen dâ:
sî sullen suochen âventiur
bêde hie unde anderswâ .>
Der wâfen knappen kriren sô
unde ouch die vürsten priviertent dô
unde ouch die riter gemeine
 <sûsâ, wie lît sô rîch bejac
an dem stîrer, wan er mac
unde ist ein rîter reine!
ez was sô wunnesam sîn lîp:
in wolde nie verdriezen,
solden in diu werden wîp
durch sîne tugende niezen.
swâ man sol êre unde prîs bejagen,
dâ wil er ie der êrste sîn,
daz manz von im kunde gesagen .>
Ein ander knappe der wâfen schrê
 <ir hêrren, niht turnierent mê
nû an disen stunden.
ich wil iu sagen sunder meil:
von der wulfinge teil
hât einer überwunden,
daz er ist der beste ein
in disme turnei gewesen:
sîn lîp in tugenden ie erschein.
des müeze er saelec wesen,
unde ouch manec rîter guot,
des namen ich niht genennen kan.
sî hânt alle heldes muot.
Ir hêrren, zogent abe zehant.
diu nacht kumet dâ her gerant:
nû rîtent ûz dem melme .>
dô riten sî alle von dem plân.
sî hâtenz alle wol getân:
sî tâten abe die helme.
sî sâhen gegen den vrouwen dar
mit lieplîcher anegesihte:
des nâmen sî vil ebene war.
ie zwêne von geschihte
zogten vor den vrouwen hin.
Rentwîn unde der von stîrerlânt
vuorten die êre enhant mit in.
Ein knappe vaste vor in schrê.
er wolde rîtens kleider mê
von den edeln rittern.
sî gâbn in ros unde wâfenkleit:
des wurden sî vil gemeit.
sî kunden ouch wittern.
dô kreigiertens überal
der den schoenen vrouwen.
die megde mit gar grôzem schal
begunden sêre schouwen
diu ros unde ouch diu wâfenkleit.
des wart dietleip von stîre vrô,
unde ouch her rentwîn vil gemeit.
Her dieterîch der mahte dô
daz sî alle wurden vrô:
er gap in ros unde kleider.
diu künegîn tete ouch alsam.
sî gap in ein samît wunnesam:
daz was ir wille beider.
dô gap der künec îmîân
ein beldekîn liehtgebaere.
dô riten sî hin ûf den plân
unde kunten ir maere
von den hêrren wol getân
unde von der rîchen gâbe wert,
diu in was worden ûf der ban.
Die rîter schamten sich aldô.
sî machten die varnden alle vrô.
die von den wâfen jâhen,
sî gâben in alle ir wâfenkleit.
daz was den knappen dô niht leit,
wan sî ez gerne sâhen.
sî kreigierten aber dar
mit hovelîchem schalle.
die hôrten al die vrouwen gar.
dô sprâchen die herrn alle
 <nû ist der turnei vollekomen.
die knappen von den wâfen
die hânt geschaffet nû ir vromen .>
Die rede sî dô liezen sîn.
dô sprach diu edele künegîn
zen edeln truhsaezen
 <nû heizent bereiten her
allez des ir herze ger,
daz sî sullen ezzen.
sî hânt ez verdienet wol
in diseme turneige.
...sî hânt grôz geschreige
durch uns geliten unde nôt:
wir sullen in des sagen danc.
sî wâren nâch von dampfe tôt .>
die edelen hêrren wol gemuot
von stîre unde ouch von berne guot
die wolden niht enberen,
sî wolden vür die künegîn
tanzen mit den juncvrouwelîn.
des wolde mans geweren.
dô kômen sî vroelîchen dar
mit busûnen unde schalmîen:
ir herzen wurdn ervrischet gar.
die vürsten unde die vrîen
die sach man mit vröuden stân.
man bôt in allen wazzer dar
unde hiez sî dô ze taveln gân.
Diu künegîn diente den hêrren wol:
des wart ir herze vröuden vol.
sî hiez vür die rîter bringen
allez daz man solde hân:
daz sach man ûf den taveln stân.
sî heten guot gedingen
zuo den edeln rittern wert
unde zuo ir gesinde.
 <iur herze milter tugende gert:
dâ von iu leit verswinde!
alles iwers herzen muot
erwerbent an mir swes ir gert,
unde dar zuo lîp unde lânt unde guot .>
Dô sî in den wîlen saz
unde mit den edelen vürsten az
in der tavelrunde,
dô kam ein bote sâ zehant,
der was geheizen ruolânt.
der sprach mit sîme munde
 <ist hie ze lânde ieman erkant
der edele vogt von berne
unde dar zuo meister hildebrant?
die hêrren saehe ich gerne.
die burger hânt in ein brief gesant:
koments bald ze berne niht,
sî müezen vloren hân daz lânt .>
Man vuorte balde in hin în
vür die edelen künegîn
unde vür den edelen vürsten.
dô sprach der alte hildebrant
 <wis willekomen, ruolânt.
du bist ie der tiursten
boten einer der nû lebet.
mîn herze ze iu in hüge
als rehte tugentlîchen swebet .>
er sprach < ich niht enlüge,
unde kumet mîn hêrre wider niht
in drîzec tagen oder mîn,
daz lânt er niemer mê gesiht .>
der alte rûnte vor in dar
mit dem vürsten unde seite im gar
diu maere dô ze stunde
unde bôt im dar diu brievelîn.
 <swaz dar an geschriben mac sîn,
ervint ouch von dem munde .>
der vürste enpfienc den boten dô
mit rîcher handelunge.
diu vrouwe was sîn ouch vil vrô.
sî sprach mit ir zunge
 <wis willekomen, ruolânt.
wie vert ez dâ heim mit hûs?
daz solde mir hie tuon bekant .>
Er sprach < vrouwe, ez gêt noch wol.
die wârheit ich iu sagen sol:
man wil die stat beligen.
daz ist dem vogte komen vür.
ich bin geriten ûf der spür.
ich mags iu niht verswîgen:
ez ist daz maere über al daz lânt,
mîn hêrre sî erslagen.
dar umb sô bin ich ûz gesant.
ich sol niht verzagen,
ich braeht in diu rehten maere wider,
er sî lebendec oder tôt:
dar nâch weln sî sich rihten sider .>
Dô sprach der alte hildebrant
 <iu ist geschriben her gesant.
man sage, ir sint erslagen.
kumt ir in drîzec tagen niht,
sô wê dem lânde dô geschiht,
daz sî weln gar verzagen.
nû wert ze râte waz ir tuot,
mit den edelen hêrren.
daz ist uns allen sament guot,
den minren unde den merren.
komt ir, hêrre von berne, niht
in drîzec tagen oder ê,
schad unde schande iu dô geschiht .>
Er sprach < meister hildebrant,
der rât der ist an iuch gewant
unde an den künec rîchen
unde an helferîchen guot,
wan es harte nôt mir tuot:
ez lît mir kumberlîchen .>
 <herr, ist der rât an mich gewant,
sô sol man heizen schrîben
dem burger dâ hin al zehant,
daz er lâze belîben
unde tuo vürbaz als dâ her:
ir koment in zwênzec tagen dar
bêde mit schilte unde ouch mit sper .>
 <ich grüeze hin den burger mîn,
an den ich hân gesetzet hin
die guoten stat ze berne,
dar nâch die besten sunder ein
unde denne dandern algemein.
ich kume zuo in gerne
unde maches aller sorgen vrî,
sold ich darumbe sterben:
mir wonet hôchgemüete bî.
ich wil noch holde erwerben
ze berne in dem künecrîch
bî den edelen rittern mîn
unde bî den edelen burgern hêrlîch .>
Er tete komen vür sich dar,
daz sî kaemen alle gar.
sî hôrten vremdiu maere,
 <diu enbietent mir mîn burger guot.
sî sint âne hôhen muot.
daz ist mir harte swaere .>
dô sprach der künec ûz ungerlânt
 <wir sîn bereitet schiere:
wir rîten mit iu al zehant.
unser ist mê dann viere;
unde daz wirt lânger niht gespart .>
dô sprach der alte hildebrant
 <wir müezen al hin ûf die vart .>
Der künegîn wart daz maere geseit:
ez was ir von herzen leit,
wan sî vorhte verliesen
ir vil minneclîchen trôst,
der sî von tôde hâte erlôst.
des muostes leit erkiesen,
unde die juncvrouwen alle gar
trûreten dô gemeine.
des nâmen die herrn alle war
daz diu süeze reine
dô alsô von ir selben kam.
des trûreten sî dô überal.
den megden man ir vröude nam.
Daz wart dem vürsten dô geseit.
daz was im dô unde iemer leit,
daz ihtes iht ir wirret.
er kam zuo der künegîn.
sî sprach < herzelieber hêrre mîn,
wie bistû nû verirret?>
 <in ist ze berne maere komen,
mich haben die risen erslagen,
unde hânt mê von mir vernomen:
in vil kurzen tagen
wil man in die stat beligen.
daz sol ich weren, ob ich mac,
oder ich muoz aber underligen .>
Sî sprach < lieber hêrre mîn,
tuont mir iwer gnâde schîn
unde troestent mich vil armen.
iwer eigen diu ich bin:
der lâzent helfe werden schîn
unde lâzent sî iuch erbarmen.
nû gênt mir trôst unde dar zuo rât
wie ich nû tuon müge.
sît daz mîn heil nû an iu stat,
sô râtent waz mir tüge .>
er sprach < ich hân gevrît diz lânt
dir von allen vînden dîn
unde hân sie ze mâle geschant .>
Si sprach < hêrre, nû heizent laden
vierzec miule âne schaden
mit silber unde mit golde
unde mit andern kleinôten guot.
swar iu danne stê der muot,
dar koment ir mit solde .>
 <heizent sliezen ûf den berc,
ich wil den rittern lônen>
sprach dô merzlîn daz getwerc,
 <unde ouch den von ârône .>
dô giengen sî hin in den berc:
sî sâhen manegen rîchen hort
unde vil der edelen getwerc.
sî sprach < ir edelen hêrren guot,
war nâch stêt nû iu der muot?
ir nement swes ir gerent.
des sult ir alles sîn gewert.
mîn herze trûrens nû begert:
des selben mich gewerent.
ieder man der neme swie
in nâch sîm muote geluste,
golt, silber unde gesteine hie
 (ich hân niht iwer vluste),
von sîden manec rîch gewant.
des nement swie vil ir wellent:
daz hânt ir wol an mich gewant .>
Dô iederman dâ hete genomen
unde alle wârn her ûz bekomen,
dô brâht man dem von berne
vierzec miule vür den berc.
megetîn unde diu getwerc
diu dienten im al gerne.
man luot im zwênzec miule guot
mit silber unde mit golde.
des wart erhoehet im der muot
mit rîcher êren solde.
die andern wurden dô geladen
mit edelen steinen unde mit sîden.
daz tete sî allez âne schaden.
Die wagen wurden ouch bereit,
kleinoete vil dar ûf geleit
von maneger hande leige,
von sîdn unde edelem gestein.
daz vuort vrouw uote mit ir heim.
sî machten grôz geschreige.
Portalaphê der herzogîn
unde ouch der edeln juncvrouwen
den luot man semît vol ir schrîn,
daz man sî mohte schouwen;
unde die herzogîn simelîn,
die mocht man gerne sehen dô
unde ouch die edeln vrouw ibelîn.
Sî nâmn urlop zer künegîn
unde zuo den schoenen megetîn
unde zuo den rittern kleinen.
die wolden mit dem vürsten och,
die dâ wâren kniewes hôch.
aldâ wart grôzez weinen
unde ouch jâmer überal
von rittern unde von vrouwen.
die wâren alle dâ ze mâl
bereit daz man sî schouwen
mohte dâ wol überal.
sî hiezen bîbunc blîben dâ
mit sînen rittern ûf der wal
Bî der edelen künegîn:
 <der diener solde iemer sîn
unde dîne rîter alle .>
er sprach < herr, unde möhte ez sîn,
wir riten gerne mit iu hin
mit disme grôzen schalle
unde mit den schoenen megetîn
wolten wir rîten gerne
unde wolten iwer allez sîn .>
dô sprach der voget von berne
 <du solt bî der künegîn
iemer hie heime belîben.
daz tuo durch den willen mîn .>
 <daz ir gebietent, daz sol sîn,
herzelieber hêrre mîn.
got lâze iuch wol mit êren
varen hin gên berner lânt:
sô wirt iu grôze vröude erkant,
unde sol sich vürbaz mêren
iwer êre zaller stunt.
des sol iu got gerne biten
vil maneger kluoger rôter munt .>
mit vil guoten siten
der vürste zuo der künegîn
unde dem gesinde urlop nam.
des liten sî alle grôze pîn.
Dô sprach diu künegîn mit kür
 <nû lâzent hern dietrîchs boten vür
mit zwênzec marken goldes.
nû mach dich ûf die strâze dîn
unde tuo diu maere heime schîn.
sô wirt dir noch mê soldes
gegeben von der hende mîn,
bringest in guotiu maere.
des soltu von mir sicher sîn.
bewar dîm hêrren dêre
unde lâz mich ez wizzen sâ zestunt:
sô wirt dir denn von mir gegeben
ze botenbrôt vünf hundert pfunt .>
Ruolânt vuor gegen berne hin.
er segente dô die künegîn,
ein spiegel aller vrouwen:
sî machte im manec kriuze nâch.
im was niht von ir ze gâch.
er begunde hinder schouwen,
ob im sîn hêrre vüere nâch
unde ouch die edelen rîter.
hern dieterîch dem was vil gâch.
sîn herze was im bitter
daz er die vrouwen liez ungetrôst
unde von ir varen muoste dô,
die er von tôde hâte erlôst.
Die wagen vuoren alle vor,
die rîter nâch in ûf der spor.
sî segenten dô die vrouwen.
sî machten in manc kriuze nâch.
ir maneger sich dô des versach,
sîn herze waere verhouwen
von der edelen künegîn
unde von ir megetînen.
sî zogten alle vaste hin:
man sach sî verre erschînen.
verre durch den walt hin dan
sî zogten vaste von in hin.
man enpfienc die hêrren lobesan.
Dô sprach der alte hildebrant
 <hêrre, wir komen in daz lânt,
in iwer künecrîche,
morne dô diu sunne ûf gât
unde sich über alle berge lât.
wir werden vröuden rîche.
ist daz diu stat niht ist belegen,
des hân wir morne boten.
gegen uns kunt ruolânt der degen;
der seit uns sunder spoten
war nâch wir rihten unser muot
dem lânde zuo nutz unde ze vromen.
daz ist iwern êren guot .>
Dô sprach der edel vürste rîch
 <ir redent gar bescheidenlîch.
waz râtent ir, hêrren?>
 <alsô der wîse gesprochen hât,
daz dinc iu vil wol âne stât:
ir volgent im mit êren .>
 <sô slâhen wir ûf unser gezelt,
biz der bote kumet,
her ûf diz wunneclîche velt.
der bote sich niht versûmet,
wan er ist sô endelîch:
er îlet bêde nacht unde tac.
daz sulnt ir wizzen sicherlîch .>
Der bote der kam zuo gerant:
 <wilkomen, edeler ruolânt!
waz maere bringst von berne
unde ouch von den burgern guot?>
 <sî sint alle in hôhem muot
unde saehen ir hêrren gerne.
sî bereitent sich gên im,
daz sin êrlîch enpfâhen,
sît er unde die rîter sîn
in beginnent nâhen.
des vröut sich al daz lânt gemein
unde vröuwent sich der vröuden vart,
daz ir hêrre kome heim.
Hêrre, nemt disen brief ze hant;
den hânt iur burger iu gesant
gelîche unde algemeine;
unde heizent lesen in zehant:
ich muoz wider in diz lânt
zuo den burgern reine.
botenbrôt gewinne ich guot:
des gênt sî mir gerne,
wan sî gewunnen hôhen muot
von dem vogt von berne .>
Ruolânt was endelîch unde kec:
er reit dô balde wider heim
hin gegen berne ûf den wec.
Sî hiezen in wilkomen sîn.
 <nû sage an ûf die triwe dîn,
bringest uns guotiu maere?>
 <jâ dâ kumet der hêrre mîn
mit der ritterschefte sîn
unde mit den vrouwen hêre.
morne vruo brechent sî her
sô rehte wunneclîche
mit zwênzic hundert ich bins wer:
die sint sô vröuden rîche.
ie zwêne unde zwêne gênt bî ein.
sî singent süezer stimmen hel,
als vogel sungen algemein .>
Der burger hiez bereiten sich
balde unde swinde lobelich
gegen ir lieben hêrren,
gegen dem vürsten lobelîch
mit sînen rittern êren rîch:
 <die sint von lânden verren
mit im in diz lânt bekomen
unde ouch die edelen vrouwen.
sî sint alle ûz genomen:
man mac sî gerne schouwen.
nû enpfânt in alle lobelîch
nâch der wirde als an im lît:
sô werd wir alle vröuden rîch .>
Des morgens, dô ez tagete,
diu stat alle erwagete:
menlîch was bereitet.
man sprach eine messe dô.
des wart ir gemüete vrô,
iederman erbeitet.
sî âzn ein kleine wîle dô,
als in dô was gebaere.
ieder man lief hin alsô
daz er der êrste waere:
sî wolten alle prîs bejagen.
dô sî zwô mîle kômen hin,
einer began zem andern sagen.
Er sprach < wie verre suln wir varn
gegen den wunneclîchen scharn?>
sprâchen sî wider einander.
indes kam ruolânt zuo gerant:
 <stôzent die baniere ûf zehant.
ieder man rît selbander
alsô rehte ritterlîch.
man mac sî gerne schouwen
unde die vrouwen wunneclîch
ûf der grüenen ouwen .>
dô nâmens der baniere war:
die wâren meisterlîch genât.
über die heiden vlugen sî dar.
Die burger hielten ordenlîch,
biz daz ir hêrre her dietrîch
zuo in begunde nâhen.
sî heten busûnn, schalmîen vil,
tambûrn unde ander seiten spil.
alsô dô sî in sâhen,
sî vielen von den rossen zehant.
dô hiez er halten schône.
dô sprach meister hildebrant
 <diz hânt iu, herr, ze lône
von iwern burgaeren guot.
die hânt alle trôstes gnuoc
unde enpfâhent iuch mit hôhem muot .>
 <sint willekomen, her dieterîch.
der werde got von himelrîch
der sol der saelden walten!
daz wir iuch hie hân gesehen,
dar an ist uns vil liebe geschehen.
daz wir niht sîn verschalten
von iu, lieber hêrre mîn,
des weln wir gote danken
unde der lieben muoter sîn:
ich gesach iu nie sô kranken .>
 <dâ hân wir geliten, daz ist wâr,
von heiden, risen, wurmen vil
strîtes durch ein künegîn klâr .>
 <ir herrn, ir sulnt wilkomen sîn,
die hie sint mit dem hêrren mîn,
unde ouch die reinen vrouwen.
wol ûf, hêrre, in iwer stat!
dâ ist iu allez daz begat
daz ir dâ wellent schouwen:
daz vindent ir dâ al zehant
nâch iwerm muotgeluste .>
dô sprach der alte hiltebrant
...daz lânt kaem allez sament dar,
im wurde gedient noch tûsent stunt
von maneger wunneclîcher schar .>
Die edelen vürsten kômen gvarn
gên berne unde wolden die stat warn.
er kam mit grôzen êren
mit sînen burgern in geriten
wol nâch küneclîchen siten
mit manegem riter unde hêrren.
die hâten wunneclîchen schal,
dô sî ze berne în vuoren.
sî wurdn enpfangen überal.
die burger im dô swuoren.
dô wart bereitet in den sal
allez daz man solde haben,
gar drîvaltec überal.
Man gap den hêrren wazzer dar.
sî nâmens vürsten worte war.
er hiez den künec sitzen,
dar nâch die herzoginne guot
unde die rîter hôchgemuot.
die pflâgen guoter witze.
sî nâmen die vrouwen bî sich dar,
ieder man die sîne
 (die truhsaezen die ir nâmen war),
unde ouch die megetîne,
diu sungen mit harpfen süezen sanc.
sî wurden alle wol gemuot:
daz seitenspil vil suoze erklânc.
Sî hâten kurzewîle genuoc
von megden unde von vrouwen kluoc.
dô man gezzen hâte,
den hêrren man dô wazzer gap.
sî nâmen einen leitstap.
die herrn giengen ze râte.
ir vrouwen dageten al dar zuo.
 <sehent, den edelen hêrren,>
her hiltebrant sprach < morne vruo
sô werdent den die verren
alle sehen komen her.
berâtent ir iuch denne wol
al nâch iwers herzen ger .>
Die rîter wâren vröuden rîch:
sî tanzten alsô stolzlîch,
daz man sî alle lobete.
dô hâten an ir swenzelîn
diu wunneclîchen megetîn:
ir lîp an êren obete.
 <diz sint diu schoensten vröuwelîn,
diu wir ie hân gesehen,
oder iender mügen sîn:
die wârheit müezt ir jehen.
wolden sî hie bî iu wesen,
sî machten iu kurzwîle vil:
ein sieche müeste bin genesen .>
Sî viengn an maneger leige spil,
harpfen, roten, gîgen vil.
sî sungen dar mit schône.
swâ in der muot hin gelac,
daz tribens biz an den ahten tac
dem vürsten rîch ze lône.
dô sprach der künec îmîân
 <hêrre, wir weln ze lânde.
daz dunket mich vil wol getân
daz ir rechent die schande,
diu in disme lânde ist geschehen,
unde machent aber guoten vride:
sô beginnent ir denn vröude spehen .>
Dô sprach meister hildebrant
 <ich bite iuch hêrren allesant
daz ir mit mir gânt ezzen.
ich wil iu die letze geben
...ir sulnt nihtes hie vergezzen.
ir vil lieben hêrren mîn,
ich wolde daz wir iemer
solden bî einander sîn
unde daz wir ouch niemer
solden gesundern uns von ein .>
sî sprâchen < daz mac niht gesîn .>
 <nû rît in gotes namen heim .>
Dô sprach der künec îmîân
zuo dem vürsten wol getân
......got segen iuch, lieber hêrre mîn,
unde den alten hildebrande,
unde ouch die edelen herzogîn,
vrouw uoten, die vil reinen:
ir lîp der müeze saelec sîn.
sist alles wandels eine
Portalaphê diu herzogîn,
unde simelîn diu herzogîn guot
unde ouch juncvrouwe ibelîn .>
Dô sprâchen die herrn algelîch
wider von berne ern dieterîch
unde meister hildebrande
 <got segene iuch, edeler hêrre guot:
unser herze unde unser muot
stêt wider heim ze lânde.
unser dienst ist iu bereit
nû unde ze allen zîten
unde dar zuo sîn wir gemeit.
hêrre, nû heizent rîten.
got spare iuch iemer wol gesunt:
des bitet iu daz herze mîn
unde ouch manec rôter munt .>
Die hêrren edel unde kec
die sâzen ûf unde riten enwec
vür die stat mit den hêrren.
eine mîle unde dennoch mê
ir einer vür den andern schrê,
die minren unde die merren:
dô bâten sî dâ alle got,
wan sî dâ wolten scheiden,
daz erz taet durch sîn gebot
unde sî geruochte geleiten,
biz daz sî kaemen heim ze lânt
mit saelden unde êren gar
vil gar ân aller slahte schant.
Nû hânt ir daz ende vernomen:
heizent ein mit wîne komen,
daz er uns allen schenke.
wir sullen hôhes muotes wesen,
sît die hêrren sint genesen.
ein ieglîch man gedenke
wie her dieterîch der degen
mit ellenthafter hende
herter sturme hât gepflegen:
nû hât daz buoch ein ende.
hoerent wie ez dô ergienc:
dô disiu arbeit ende nam,
ein ander schiere âne vienc.
