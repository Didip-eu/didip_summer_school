bî ir und bî ir wîben.
diz was Êrec fil de roi Lac,
der vrümekeit und saelden pflac,
durch den diu rede erhaben ist.
nû riten si unlange vrist
neben einander beide,
ê daz si über die heide
verre in allen gâhen
zuo rîten sâhen
einen ritter selbedritten,
vor ein getwerc, dâ enmitten
eine juncvrouwen gemeit,
schoene und wol gekleit.
Nû wunderte die künegîn
wer der ritter möhte sîn.
er was ze harnasche wol,
als ein guot kneht sol.
Êrec der junge man
sîn vrouwen vrâgen began
ob erz ervarn solde.
diu vrouwe des niht enwolde:
si bat in dâ bî ir tweln.
ein juncvrouwen begunde si ûz weln
die si möhte senden dar.
si sprach: "rît und ervar
wer der ritter müge sîn
und sîn geverte, daz magedîn."
diu juncvrouwe huop sich an die vart,
als ir geboten wart,
dâ siz getwerc rîten sach.
mit zühten si zuo im sprach:
"got grüeze iuch, geselle,
und vernemet waz ich welle.
mîn vrouwe hât mich her gesant,
diu ist künegîn überz lant:
durch ir zuht gebôt si mir
daz ich iuch gruozte von ir,
und weste gerne maere
wer der ritter waere
und disiu maget wol getân.
muget ir mich daz wizzen lâzen,
âne schaden ir daz tuot:
mîn vrouwe vrâget wan durch guot."
daz getwerc enwolde ir niht sagen
und hiez si stille dagen,
und daz si in vermite:
ez enweste war nâch si rite.
diu maget enlie niht umbe daz
si enwolde rîten vürbaz,
den ritter vrâgen maere
selben wer er waere.
daz getwerc werte ir den wec:
daz sach diu künegîn und Êrec
daz ez si mit der geisel sluoc
die ez in der hant truoc,
über houbet und über hende
ze sîner missewende,
daz si mâl dâ von gewan.
Mit solher antwurt schiet si dan
wider zuo ir vrouwen
und liez si schouwen
wie sêre si was geslagen.
daz begunde si vil tiure klagen
dazz ir sô nâhen was geschehen
daz siz muoste ane sehen.
Êrec dô ahten began,
der ritter enwaere dehein vrum man,
daz er ez vor im vertruoc
daz sîn getwerc die maget sluoc.
er sprach: "ich wil rîten dar,
daz ich iu diu maere ervar."
diu vrouwe sprach: "nû rît enwec."
Zehant huop sich Êrec,
unz er in sô nâhen kam
daz daz getwerc die rede vernam.
"muget ir wêniger mir gesagen,
wes hânt ir die maget geslagen?
ir hânt sêre missetân.
ir soldetz durch zuht lâzen.
iwern hêrren sult ir mir nennen:
mîn vrouwe wolde in erkennen
und daz schoene magedîn."
daz getwerc sprach: "lâ dîn klaffen sîn.
ich ensage dir anders niht
wan daz dir alsam geschiht.
waz wolde si der maere
wer mîn hêrre waere?
ir ensît niht wîse liute,
daz ir sô vil hiute
gevrâget von mînem hêrren:
ez mac iu wol gewerren.
wiltû daz ich dichs erlâze,
sô rît dîne strâze
und hebe dich der sunnen haz."
Êrec der wolde ouch vürbaz,
wan daz getwerc imz niht vertruoc:
mit der geisel ez in sluoc,
als ez die maget hete getân.
ouch wolde er sich gerochen hân,
wan daz er wîslîchen
sînem zorne kunde entwîchen.
der ritter hete im genomen den lîp,
wan Êrec was blôz als ein wîp.
er gelebete im nie leidern tac
dan umbe den geiselslac
und schamte sich nie sô sêre
wan daz dise unêre
diu künegîn mit ir vrouwen sach.
Als im der geiselslac geschach,
mit grôzer schame er wider reit.
alsô klagete er sîn leit
(schamvar wart er under ougen):
"vrouwe, ich enmac des niht verlougen,
wan irz selbe habet gesehen,
mir ensî vor iu geschehen
eine schande alsô grôz
daz ir nie dehein mîn genôz
eines hâres mê gewan.
daz mich ein sus wênic man
sô lasterlîchen hât geslagen
und ich im daz muoste vertragen,
des schame ich mich sô sêre
daz ich iuch niemer mêre
vürbaz getar schouwen
und dise juncvrouwen,
und enweiz zwiu mir daz leben sol,
ez ensî daz ich mich des erhol
daz mir vor iu geschehen ist.
ich ensterbe in kurzer vrist,
sô sol ichz versuochen.
vrouwe, ir sult geruochen
daz ich in iwern hulden var.
der himelkeiser bewar,
vrouwe, iwer êre.
ir gesehet mich niemer mêre,
ich engereche mich an disem man
von des getwerge ich mâl gewan.
ist daz mich got sô gêret
daz er mîn heil mêret,
daz mir dar an gelinget
sô doch mîn muot gedinget,
sô kum ich über den dritten tac,
ob ich vor siechtuome mac."
der küneginne was vil leit
daz er alsô junger reit
ûf sô grôze vreise:
si bat in lâzen die reise.
sô lange er dô urloubes gerte
unz daz si ins gewerte.
Ouch dâhte der junchêrre,
im waere daz ze verre,
ob er zen selben zîten
hin wider wolde rîten
dâ er sînen harnasch hâte,
und daz er alsô drâte
in niemer genaeme
(swie schiere er wider kaeme,
sô waeren si im entriten gar),
und îlte in nâch alsô bar.
Dô er in begunde gâhen nâ,
dô kam er rehte ûf ir slâ
von den im schade was geschehen.
vil schiere begunde er si ane sehen.
zuo in enwas im niht ze gâch:
er reit in alsô verre nâch
daz er si sach und si in niht.
er tete als dem dâ leit geschiht:
der vlîzet dicke sich dar zuo
wie erz mit vuoge widertuo.
si enkâmen ûf dem wege
ûzer sîner ougen pflege
des vil langen tages nie
unz daz der âbent ane gienc.
nû sach er wâ engegen im schein
ein hûs geheizen Tulmein,
des wirt der herzoge Îmâîn.
dâ reit der ritter vor im in:
dâ wart er empfangen wol,
sô man ze vriundes hûse sol
und als dem wirte wol gezam.
Ich sage iu durch waz er kam
mit sîner vriundîn.
ez hete der herzoge Îmâîn
hôchzît dâ vor zwei jâr:
saget diu âventiure wâr,
sô hete er si dô zem dritten.
an eine wise enmitten
hete er hôhe an eine stat
einen sparwaere ûf gesat
ûf eine stange silberîn.
diz muoste jaerlîche sîn
ze vreunden sîner lantdiet.
von der rede er nieman schiet,
niwan daz gelîche
arme und rîche,
alte und junge
durch schoene handelunge
ze sîner vröude kaemen
swenne siz vernaemen.
swes vriundinne den strît
behielte ze sîner hôchzît
daz si diu schoeniste waere,
diu naeme den sparwaere.
den hete der ritter genomen
zwir, ouch was er komen
daz er in zem dritten naeme:
und ob ez alsô kaeme,
sô hete er in immer mêre
âne strît mit voller êre.
nû sagete man daz maere
daz dâ manec wîp schoener waere
dan des ritters vriundîn.
dô was sîn vrümekeit dar an schîn:
er was alsô vorhtsam
daz er in mit gewalte nam.
in getorste dâ nieman bestân:
strîtes wart er gar erlâzen.
Nû enweste Êrec niht
umbe dise geschiht,
wan daz er im durch sîn leit
ûf âventiure nâch reit.
nû begunde sîgen der tac.
ein market underm hûse lac:
dâ kam er geriten in.
die burc meit er durch den sin
daz er sîn iht würde gewar
dem er hete gevolget dar.
Nû er suochende reit
wer in durch sîne vrümekeit
des nahtes naeme in sîne pflege,
nû vant er an dem wege
von den liuten grôzen schal.
diu hiuser wâren über al
beherberget vaste:
der sich sîn ze gaste
wolde underwinden,
den kunde er niender vinden.
ouch was er habelôs dâ gar.
er enhete sich niht gewarnet dar:
wan in kam diu reise gâhes an,
als ich iu dâ vor gesaget han.
er enhete dâ niht mêre
(daz bekumberte in dô sêre)
wan daz pfert und sîn gewant.
ouch was er dâ unerkant,
daz im nieman zuo sprach
noch ze guote ane sach.
die gazzen wâren spils vol,
als ez ze hôchzîten sol.
nû reit er alsô wîselôs
unz daz er verre vor im kôs
ein altez gemiure.
dô im dô sô tiure
die herberge wâren,
eins weges begunde er vâren
der in dar brâhte:
wan er im gedâhte
des nahtes belîben dâ,
wan er enmöhte anderswâ.
daz hûs er schouwen begunde
und enwânde daz er vunde
ieman dar inne:
daz vreute sîne sinne.
er gedâhte: "mîn dinc daz vert nû wol,
wan ich in einem winkel sol
belîben hinne unz an den tac,
sît ich niht wesen baz enmac.
des gan man mir doch âne strît:
ich sihe wol daz ez oede lît."
als er in daz hûs kam
und er der winkel war genam,
welher im dar zuo töhte
dâ er inne belîben möhte,
dô sach er sitzen dâ
einen man, der was grâ,
sîn hâr von alter snêwîz.
des hete er dannoch guoten vlîz
daz ers nâch reinem site pflac:
vil wol gestraelet ez lac
über sîn ahsel ze tal.
nâch der âventiure zal
sô hete der selbe altman
eine schâfkürsen an
und des selben ûf einen huot:.
diu wâren beidiu alsô guot
als in sîn state leite:
er enpflac niht rîcheite.
sîn gebaerde was vil hêrlîch,
einem edeln manne gelîch.
ein krücke was sîn stiure,
der dâ saz in dem gemiure.
Diz was Êrecke leit:
wan er vorhte die gewonheit,
er solde in ûz getriben hân,
als im vor was getân.
daz pfert er ze stete bant:
dar ûf leite er sîn gewant.
sîn hende habete er vür sich,
einem wol gezogenem manne gelich,
und gienc dâ er den alten sach.
mit zwîvel er zuo im sprach:
"hêrre, mir waere herberge nôt."
diu bete machete in schamerôt.
als in der alte hete vernomen,
er sprach: "nû sît mir willekomen
ze dem und ich nû haben mac."
des gnâdete im Êrec fil de roi Lac.
Nû hete er ingesindes
niwan eines kindes
(diu was ein diu schoeniste maget
von der uns ie wart gesaget)
und der hûsvrouwen.
dar an man mohte schouwen
daz er rîches muotes wielt,
daz er den gast sô arm enthielt.
dem kinde rief er dar.
er sprach: "genc und bewar
dises hêrren pfert, tohter mîn,
der unser gast geruochet sîn,
und begenc ez sâ ze vlîze
daz ich dirs iht verwîze."
si sprach: "hêrre, daz tuon ich."
Der megede lîp was lobelich.
der roc was grüener varwe,
gezerret begarwe,
abehaere über al.
dar under was ir hemde sal
und ouch zebrochen eteswâ:
sô schein diu lîch dâ
durch wîz alsam ein swan.
man saget daz nie kint gewan
einen lîp sô gar dem wunsche gelîch:
und waere si gewsen rîch,
sô engebraeste niht ir lîbe
ze lobelîchem wîbe.
ir lîp schein durch ir salwe wât
alsam diu lilje, dâ si stât
under swarzen dornen wîz.
ich waene got sînen vlîz
an si hâte geleit
von schoene und von saelekeit.
Êrecken muote ir ungemach.
zuo ir vater er sprach:
"wir sulns die juncvrouwen erlâzen.
ich waene siz selten habe getân:
ez zimt mir selbem vil baz."
dô sprach der alte daz:
"man sol dem wirte lâzen
sînen willen, daz ist guot getân.
uns gebristet der knehte:
von diu tuot siz mit rehte."
Diu juncvrouwe des niht enliez
si entaete als si ir vater hiez.
daz pfert begienc ze vlîze
ir hende vil wîze:
und waere daz got hie ûf erde rite,
ich waene in genuocte dâ mite,
ob er solhen marschalc haete.
swie si schine in swacher waete,
sô weiz ich daz wîp noch man
süezern schiltkneht nie gewan
dan Êrec fil de roi Lac,
dô si sînes pferdes pflac.
im zam von solhem knehte
sîn vuoter wol mit rehte.
Hie wart der gast berâten
als si des state hâten.
guote teppeche gespreit
und dar ûf geleit
alsô rîchiu bettewât
sô si diu werlt beste hât,
mit samîte bezogen,
dem daz golt was unerlogen,
daz daz bette ein man nie möhte erwegen
und selbe vierde müeste legen,
und dar über gebreit
nâch grôzer hêrren werdekeit
kulter von zendâle,
rîche und gemâle--
diu wâren bî dem viure
des âbendes vil tiure.
si geleisten wol ein reine strô:
dar über genuocte si dô
eines bettes âne vlîz,
daz bedahte ein lîlachen wîz.
ouch was dâ ritters spîse:
swes ein man vil wîse
möhte in sînem muote
erdenken ze guote,
des heten si die überkraft
und volleclîche wirtschaft,
doch mans ûf den tisch niht truoc.
in gap der reine wille genuoc
den man dâ ze hûse vant:
wan er ist aller güete ein pfant.
Nû muget ir hoeren maere
wer dirre alte waere,
daz er den gast sô wol empfie
und ers durch armuot niht enlie.
er hete dâ vor gehabet ê
guotes und ouch êren mê.
er was ein grâve rîche,
vil gar unlasterlîche
sîns erbes verstôzen
von sînen übergenôzen.
in enhete dehein sîn bôsheit
in dise armuot geleit:
ez was von urliuge komen.
im hete diu überkraft genomen
allez daz er ie gewan.
sô vil enwas dem rîchen man
grôzer êren niht verlâzen
daz er einen kneht mohte hân.
nû truoc er dise armuot
und diu hûsvrouwe guot
in ir alter mit listen:
und swâ si der habe misten,
ir nôt si bedahten
mit zühten swie si mahten,
daz mans iht würde gewar.
daz ouch ir ie alsô gar
diu armuot oberhant gewan,
daz weste lützel ieman.
dem wirte was diu arbeit
die er von grôzer armuot leit
dâ wider süeze als ein mete
dâ engegen und im diu schame tete.
der alte wirt hiez Koralus
und diu hûsvrouwe sus,
Karsinefîte,
ir tohter Ênîte.
swen dise edelarmen
niht enwolden erbarmen,
der was herter dan ein stein.
der juncvrouwen oeheim
was der herzoge Îmâîn,
des diu hôchzît solde sîn,
der hêrre von dem lande.
ir geburt was âne schande.
Nû sagen wir ouch dâ bî
von wiu diu rede erhaben si.
dô daz pfert was begangen,
"nû enlât iuch niht belangen"
sprach der wirt zem gaste.
Êrecken muote vaste
sîn schade den er dâ vor gewan:
den wirt er vrâgen began
waz der schal von den liuten
möhte bediuten
den er in dem markete hete gesehen.
dô begunde im der wirt jehen
wiez umbe die rede was getân,
als ich iu gesaget hân,
beide umbe die hôchzît
und ouch des sparwaeres strît.
Als er im gesagete daz,
dô vrâgete er aber vürbaz
von dem ritter maere,
ob er weste wer er waere,
der vor im ûf daz hûs reit,
als ich iu ê habe geseit,
und hal in doch sîn ungemach.
der alte alsus sprach:
"in erkennet allez diz lant:
erst Îdêrs fil Niut genant"
und sagete sîn geverte gar
und daz er komen dar
mit sîner âmîen waere
ze nemen den sparwaere.
alsô schiere er diz vernam,
mit vrâge er vürbaz kam,
unz im der wirt tete erkant
wiez umbe in selben was gewant.
Als er ims begarwe jach,
Êrec stuont ûf und sprach:
"gnâde, wirt und hêrre,
daz ez mir iht gewerre.
sît ez sô umbe iuch stât,
sô suoche ich helfe und rât.
ûf gnâde sô sî iu bejehen,
mir ist ein leit von im geschehen
daz ich immer klagen sol,
ez ensî daz ich michs erhol.
sîn getwerc mich harte sêre sluoc,
daz ich im durch nôt vertruoc:
er was gewâfent und ich blôz,
des ez dô benamen genôz.
grôz laster muoste ich dô vertragen.
daz sol mîn herze immer klagen,
mirn gevüege got noch den tac
daz ich ez gerechen mac.
ûf solher âventiure wân,
als ich nû gesaget hân,
sô bin ich im her nâch geriten.
râtes muoz ich iuch biten:
beide helfe und heil
stât vil gar âne teil,
hêrre, in iwer hant.
möhtet ir mir umbe îsengewant
getuon deheiner slahte rât
(ich sage iu wie mîn muot stât),
sô enwürde er strîtes niht vermiten.
mit rosse bin ich wol geriten:
sô soldet ir mich lâzen rîten
mit iwer tohter Ênîten
ûf die selben hôchzît.
ich behabete den strît
daz si schoener waere
(und naeme den sparwaere)
dan des ritters vriundîn.
nû sehet ob ez müge sîn
und tuotz ûf daz gedinge,
ob mir alsô gelinge
daz mir der sige belîbe,
sô nim ich si ze wîbe.
dar umbe endurfet irz niht lâzen,
si enhât an mir niht missetân,
ez mac wol mit êren sîn.
ich künde iu den vater mîn:
der ist der künec Lac genant.
beide liute und lant,
lîp und allez daz ich hân
mache ich ir undertân,
daz si des muoz walten."
Dô begunden dem alten
von jâmer vil tougen
truoben diu ougen:
weinens sîn herze wart gemant
mit dirre rede sâ zehant
daz er kûme vür brâhte
die rede der er gedâhte.
Er sprach: "hêrre, disen spot
sult ir lâzen durch got.
iwer rede ist vil verlâzenlich.
nû hât got über mich
verhenget swes er wolde:
anders dan ez solde
sô ist mîn leben nû getân.
daz wil ich von gote hân:
des gewaltes ist alsô vil,
er mac den rîchen swêne er wil
dem armen gelîchen
und den armen gerîchen.
sîn gewalt ist an mir worden schîn.
durch got sult ir erbeten sîn
daz dirre schimpf belîbe.
ir getuot ze wîbe
mîner tohter wol rât,
wan si des guotes niht enhât.
swie grôzen bresten ich nû dol,
doch sult ir mir gelouben wol,
ich hân gesehen ê den tac
daz iwer vater der künec Lac
mich gesellen nande.
wir nâmen in sînem lande
beide mit ein ander swert.
daz ir nû mîner tohter gert,
mich entriege mîn wân,
daz hânt ir durch schimpf getân."
Êrec wart von der rede rôt.
er sprach: "hêrre, welch nôt
twinget iuch ûf den wân
daz ichz durch schimpf habe getân?
daz sult ir ûz dem muote lâzen
und mîniu wort vür ernest hân.
waz solde mir iezuo der spot?
jâ bite ich mir sô helfen got
ze sêle und ze lîbe,
als ich mir ze wîbe
iwer tohter gerne nemen wil.
des engibe ich iu kein langer zil
wan an die selben hôchzît,
daz sich endet der strît,
ob mir nû iwer helfe vrumt
daz mir mîn dinc ze heile kumt.
ir armuot hoere ich iuch klagen:
der sult ir stille gedagen.
ez enschadet iu niht gegen mir,
wan ich ir guotes wol enbir.
ouch hete ich einen swachen muot,
naeme ich vür mînen willen guot.
nû gedenket dar zuo.
sît daz der strît sol wesen vruo,
sô ensûmet uns niht mêre.
an iu stât gar mîn êre:
und wizzet rehte âne wân,
ich leiste als ich gelobet hân."
Der alte was der rede vrô.
er sprach: "sît irz meinet alsô,
sô haben wir hie zehant
vil schoenez îsengewant,
beidiu behende und guot.
des kunde mich diu armuot
noch nie betwingen
noch ûf den zwîvel bringen
daz ichs würde âne,
ich enbehieltez nâch wâne,
ob es mînem vriunde würde nôt,
(der selbe wille mirz gebôt
daz ichz im lîhen solde)
unz mirs got gunnen wolde.
sô hete ich ie einen site
daz ich im selbe dâ mite
vil willeclîchen was bereit,
unz mir daz alter an gestreit:
daz hât mir gar die kraft benomen.
nû ist ez uns ze staten komen,
daz ez uns vremder bete erlât
und tuot uns unwirde rât.
ouch hân ich unze her
beide schilt und sper
zesamene behalten."
des gnâdete er dem alten.
Er bat im ez zeigen dar,
durch daz er naeme war
ob ez im reht waere,
ze enge noch ze swaere.
dô was ez behende und guot.
des gewan er vil rîchen muot,
Êrec fil de roi Lac.
vil schiere gienc ûf der tac
daz si solden rîten
hin zen hôchzîten.
Dô der tac vol erschein,
dô riten si ûf Tulmein.
dâ hiez si der herzoge Îmâîn
grôze willekomen sîn.
ir komennes nam in wunder.
nû nâmen si in besunder
und sageten im ir geverte gar,
war umbe Êrec was komen dar,
und bâten in râtes dar zuo.
er sprach: "ich sage iu waz ich tuo.
beide lîp und guot
und willeclîcher muot
sol iu dar zuo sîn bereit,
hêr gast, durch iwer vrümekeit
und durch mîner nifteln êre.
ouch volget mîner lêre
und lât mich si vazzen baz."
Êrec der widerredete daz.
er sprach: "des ensol niht geschehen.
er haete harte missesehen,
swer ein wîp erkande
niwan bî dem gewande.
man sol einem wîbe
kiesen bî dem lîbe
ob si ze lobe stât
und niht bî der wât.
ich lâze ouch hiute schouwen
ritter und vrouwen,
und waere si nacket sam mîn hant
und swerzer dan ein brant,
daz mich sper und swert
volles lobes an ir wert,
oder ich verliuse daz leben."
"got sol iu gelücke geben"
sprach der herzoge Îmâîn:
"ouch sult ir des gewis sîn
daz iwer ellenthafter muot
iu gevüeget allez guot."
mit dirre rede si kâmen
dâ si messe vernâmen
von dem heiligen geiste:
des pflegent si aller meiste
die ze ritterschefte sinnent
und turnieren minnent.
dô was bereit der imbîz.
man dienete in in allen vlîz.
alsô der dô ergienc,
menneclîch ze vröuden vie
dar nâch als in dûhte guot
und in lêrte sîn muot.
ir spil was umbe die stat
dâ der sparwaere was ûf gesat.
Nû nâmen si alle besunder war,
wenne Îdêrs fil Niut dar
mit sîner âmîen kaeme
und den sparwaere naeme,
als er ouch ê hete getân.
nû sâhen si dort zuo gân
Êrecken mit vrouwen Ênîten.
er vuorte si an sîner sîten
hin dâ er den sparwaere sach.
ze des ritters gehoerde er sprach:
"vrouwe, loeset diu bant
und nemet den sparwaere ûf die hant.
wan daz ist wâr âne strît,
hiest nieman schoener dan ir sît."
dem ritter was daz ungemach.
vil unwirdeclîche er sprach:
"lât den sparwaere stân!
ez ensol iu niht sô wol ergân,
ir dürftiginne.
war tuot ir iwer sinne?
lânt in ir der er baz gezeme
und diu in von rehte neme.
daz ist hie mîn vriundîn:
der sol er billîchen sîn."
Êrec sprach: "hêrre guot kneht,
ir habet den sparwaere âne reht
genomen disiu zwei jâr.
nû wizzet rehte vür wâr,
es enmac niht mêre geschehen,
es enwellen iu die liute jehen.
ez muoz under uns beiden
diu ritterschaft scheiden."
er sprach: "jungelinc, ob iu waere
der lîp zihte maere,
sô liezet ir enzît
iwern kintlîchen strît,
wan ir in nû schiere wirs lât,
sô ez an den lîp gât.
ich sage iu vor wie iu geschiht.
irn erbarmet mir niht:
als ich iu nû gesige an,
des ich nie zwîvel gewan,
alsô stât hin ziu mîn muot
daz ich danne dehein guot
naeme vür iwern lîp.
sweder man oder wîp
iu dise rede gerâten hât,
der minnet ob iu missegât."
Êrec sprach: "hêrre,
ich hân mich alsô verre
nû der rede ûz getân:
ich enwil ir niht wandel hân."
zehant schieden si sich dâ
und wâfenten sich sâ,
der ritter als im wol tohte,
Êrec als er mohte.
Îdêrs was wol worden gar:
wan er hete sich gewarnet dar
als man ze ritterschefte sol.
sîniu sper wâren geverwet wol.
er was gezimieret:
sîn ros was gezieret
mit rîcher kovertiure
(diu was Êrecke tiure).
sîn wâpenroc alsam was,
samît grüene als ein gras,
mit rîchen borten umbestalt.
als uns diu âventiure zalt,
sô was sîn harnasch lobelîch,
er selbe einem guoten ritter gelîch.
Êrec ouch dort zuo reit.
sîn schilt was alt swaere lanc und breit,
sîniu sper unbehende und grôz,
halp er und daz ros blôz,
als imz sîn alter sweher lêch.
gelücke sîn helfe im niht verzêch.
under al dem liute
"got gebe dir heil hiute"
sprach ein gemeiner munt.
nû rûmte man inz zestunt
zeinem wîten ringe.
Êrecke dem jungelinge
gezam vil wol sîn ritterschaft:
sîn ellen gap im grôze kraft.
si ruorte beide ein grôzer zorn.
diu ros si nâmen mit den sporn:
dô sach man schenkel vliegen.
dô begunde jenen triegen
sîn hôchvertiger wân:
er wânde ein kint bestanden hân.
zesamene liezen si strîchen.
dô bevant er waerlîchen
daz Êrec degenes ellen truoc.
mit der tjost er im sluoc
den schilt an daz houbet.
dâ von wart er betoubet
daz er kûme gesaz.
vil selten geschach im daz.
diu tjost wart sô krefteclich
daz diu ros hinder sich
an die hehsen gesâzen.
der muote was erlâzen
der ritter Îdêrs unz an die stunt:
diu wart im sît garwe kunt.
die schefte vlugen in von der hant
zebrochen über des schiltes rant.
Dô von in gelîche
vil harte lobelîche
wol diu vünfte tjost ergienc,
daz ir deweder vervâlte nie,
wan daz si diu sper ûf stâchen
daz si gar zebrâchen,
dô hete ir Êrec niht mêre.
des gesûmte er sich sêre.
doch hete er daz alte sper
sînes swehers gehalten her
unz an die jungesten vart.
dar umbe hete erz dar gespart:
grôz und gedigen was der schaft.
ouch hete er sînes lîbes kraft
harte wol enthalten dar,
schône und vil gar.
Als er daz sper ze hant genam
(sîn schilt im wol ze halse zam),
er begunde ein wênic rîten
ûz gegen vrouwen Ênîten
dâ er si weinende sach.
über des schiltes rant er sprach:
"gehabet iuch wol, guot vrouwe maget.
ich bin noch vil unverzaget:
iwer sorge sol sich enden."
daz ros begunde er wenden
daz ez in gegen dem ritter truoc.
daz sper er undern arm sluoc.
der ritter im engegen kam
wol gewarnet alsam.
si liezen zesamene strîchen
alsô krefteclîchen
sô si meiste von ir sinnen
ûz den rossen mohten gewinnen.
sô sêre zesamene si stâchen
daz dem ritter brâchen
die darmgürtel beide
(dô gelebete erm nie sô leide),
surzengel und vürbüege.
doch er guot ellen trüege,
Êrec in von dem rosse schiet
ze spotte aller der diet.
Als Êrecke dô sô wol geschach
daz er den ritter nider stach,
von im enthielt er hôher baz.
daz tete er umbe daz
daz ieman des möhte jehen
daz im diu schande waere geschehen
daz er in ligende hete erslagen.
er wolde bezzer wort bejagen:
er erbeizte und hiez in ûf stân.
zesamene liezen si dar gân.
Dô sach man si vehten
gelîch zwein guoten knehten.
daz viur in ûz den helmen vlouc.
si vâhten als den liuten touc
dies diu grimme nôt gebat:
wan si hâten gesat
umbe den sige vil hôhez pfant:
ez galt ze gebenne dâ zehant
minner noch mêre
wan beide lîp und êre.
dem tâten si vil gelîch.
ir vehten was manlîch.
des triben si vil und genuoc,
unz daz Îdêrs Êrecken sluoc
ûf den helm, daz er gienc
von dem slage ûf diu knie.
Als vrouwe Ênîte daz ersach,
grôz wart ir ungemach.
si begunde ir gesellen klagen.
si wânde er waere erslagen
und er belibe des slages dâ.
ûf spranc er und begunde sâ
den schilt ze rücke wenden
und gap ze beiden henden
daz swert mit grimmen muote
und vaht sam er wuote.
er machete in des schiltes bar
und hiu in im von der hant gar:
des im vil lützel der vertruoc
der slac engegen slage sluoc.
sît daz er im entlêch sîn guot,
daz galt er als jener tuot
der dâ mêre entnemen wil.
si beide spilten ein spil
daz lîhte den man beroubet,
der vünfzehen ûf daz houbet.
ouch wurden si eteswenne gegeben
beidiu dâ vür und ouch dâ eneben.
mit grimme si verbunden.
einer ellenlanger wunden
möhte er vil wol sîn bekomen
derz pfantreht solde hân genomen.
dâ wart vil manec gebot geleit
und dem ein widergelt geseit.
ir ietweder enwoldez lâzen:
wan dem waere verwâzen
beidiu sîn êre und ouch daz leben.
dar nâch sô wart daz spil gegeben
mit manegem viurînen slage
von vruo unz hin nâch mittem tage,
daz in der gebote zeran
sô sêre daz die zwêne man
muoden begunden.
si enmohten noch enkunden
ir gebot mit kreften niht gelegen
noch die arme alsô geregen
als si tâten unze dar.
Nû hâten si sich alsô gar
erwüetet und ervohten
daz si niht mêre enmohten.
ir slege wîplîchen sigen:
sô garwe wâren si erwigen
daz dâ von niht schade geschach.
Îdêrs dô zÊrecke sprach:
"enthalt dich, edel ritter guot.
wir velschen beide ritters muot
dâ mit und wir ie mitten tuon:
ez ist sunder prîs und âne ruom.
unser bloedez vehten
enzimt niht guoten knehten.
unser slege engânt niht manlîchen,
wir vehten lasterlîchen.
obz iwer muot niht vervât
vür zageheit, sô ist mîn rât,
daz wir diz bloede vehten lâzen
und eine wîle ruowen gân."
Dô was Êrec der rede vrô.
ze ruowe sâzen si dô:
ir houbet si enbunden.
und als si des empfunden
daz si geruowet hâten,
zesamene si dô trâten
und griffen an ir altez spil,
als ich iu nû sagen wil.
mit guoter kunst, mit niwer kraft
und mit alsô gelîcher meisterschaft
si spilnde beliben.
dâ siz vil lange getriben,
daz witzige und tumbe
die stuonden dar umbe
mit nihte erkiesen kunden
weder zuo den stunden
eins ougen waeger haete.
diz beleip lange staete:
wederm geviele der gewin,
des was zwîvel under in,
unz daz Êrec der unge man
begunde denken dar an
waz im ûf der heide
ze schanden und ze leide
von sînem getwerge geschach.
und als er dar zuo ane sach
die schoenen vrouwen Ênîten,
daz half im vaste strîten:
wan dâ von gewan er dô
sîner krefte rehte zwô.
ûf den helm er verbant
mit vil williger hant.
doch jener die besten würfe warf
der kein zabelaere bedarf,
dô half disen daz ern nie
ûz den slegen komen lie,
und gewan ez eine wîle
sô sêre mit der île
unz er doch daz spil verlôs
und gelac vor im sigelôs.
sînen geiselstreich er rach.
Als erm den helm abe brach,
dô lôste erm ouch daz hüetelîn
als er solde erslagen sîn,
wan daz er des geruochte
daz er gnâde suochte.
"durch got erbarme dich,
edel ritter, über mich.
êre an mir elliu wîp
und lâz mir den lîp
und gedenke dar an
daz ich dir, tugenthafter man,
solh herzenleit niht hân getân:
du maht mich wol bî lîbe lâzen."
Des antwurte im Êrec dô.
er sprach: "wie redet ir nû sô?
ir spottet mîn âne nôt.
jâ woldet ir niwan mînen tôt:
sô stüende iuch ze ringe
iwer vürgedinge
und iwer grôzer übermuot.
jâ naemet ir dehein guot
an disem strîte vür mîn leben.
doch hât mir got die saelde gegeben
daz sich diu rede verkêret hât:
sehet, nû getuon ich guoten rât
daz ich deheine miete
vür mînen lîp biete:
swie mirn got anderswâ bewar,
ich bins vor iu sicher gar.
hetet ir iwer hôchvart
ein lützel baz an mir bewart,
sehet, daz waere iu nû guot.
nû hât iuch iwer übermuot
hiute hie gevellet
und dem schaden gesellet."
Er sprach: "wie meinet ir daz?
ich gediente nie iwern haz,
wan ich iuch nie mêre gesach."
Êrec aber dô sprach:
"nû schamet iuch durch mîne bete,
als ich mich gester tete,
dô ich von iwern schulden
die schame muoste dulden
diu mînem herzen nâhen gienc.
ouch geheize ich iu hie
daz iu iwers getwerges tuht
und sîn grôziu unzuht
niemer alsô vil gevrumt
sô si iu ze schaden hiute kumt."
Der ritter aber dô sprach:
"geschach iu ie ungemach
von mînen schulden, deist mir leit.
ouch hât mich iwer vrümekeit
der selben schulde hie ze stat
wol ze buoze gesat.
nû geruochet mir den lîp lâzen.
und habe ich iht des getân
des ich von rehte engelten sol,
daz widerdiene ich harte wol."
Êrec erbarmde sich dô.
zuo dem ritter sprach er sô:
"nû wil ich iuch leben lâzen:
des enhetet ir mir niht getân."
nû gap er im des sicherheit
daz er im waere bereit
ze leisten swaz ern hieze,
daz er in leben lieze.
Als diu sicherheit was getân,
dô hiez er in ûf stân.
und als si zuo den stunden
ir houbet beide enbunden,
er sprach: "nû sult ir mich gewern,
des enwil ich niht enbern,
ez enmüeze mîn vrouwe diu künegîn
wider ir laster gêret sîn.
ir butet ir grôz ungemach,
daz ir nie leider geschach:
wider si sô habet ir vil getân.
des sult ir ir ze buoze stân:
wande siz vil sêre klaget.
iwer getwerc sluoc ir maget
gester umbe dise zît:
ouch sluoc ez mich alsam sît
daz ich disiu mâl gewan.
sehet, ich binz der selbe man.
ouch hete ich iu immer nâch geriten
ê ir des waeret vermiten
ich enwürde an iu gerochen.
daz ich bin sus zebrochen
under mînen ougen
(jâ enmuget irs niht gelougen)
und daz iwer getwerc ie
solh unzuht begienc
daz ez die maget hât geslagen,
daz enwil ich niht vertragen:
von rehte sol ez garnen daz.
und sage iu umbe waz:
jâ tete im sîn unzuht sô wol,
daz man im es lônen sol.
ich wil mich ûz der ahte lâzen,
ezn soldez der maget niht hân getân.
ich nim disem hunde ein gaebe pfant:
daz ist niwan sîn hant,
daz ez immer mêre
baz vrouwen êre."
Daz enhâte doch der guote
niht in sînem muote
daz er alsô tuon solde,
wan daz er gerne wolde
daz getwerc warnen dâ mite
daz ez ez dar nâch vermite,
und liez ez âne grôze bete
daz er im des niht entete.
doch rach erz ze rehte:
er hiez ez zwêne knehte
ûf einen tisch strecken
und wol durchrecken
mit guoten spizholzen zwein,
daz ez ûf sînem rücke schein
dar nâch wol zwelf wochen.
sîn unzuht wart gerochen
daz daz bluot abe im ran.
nû begunde wîp und man
under in gemeinlîchen jehen,
im waere gar rehte geschehen,
sît manz in solher unzuht vant.
ez was Maliclisier genant.
Êrec dô ze dem ritter sprach
(sîn tweln was im ungemach):
"nû enweiz ich wes ir bîtet
daz ir niht enrîtet
ze mîner vrouwen der künegîn.
ir soldet nû geriten sîn.
in ir gewalt sult ir iuch ergeben
und lebet swie si iuch heize leben.
saget ir rehte wer ir sît
und umbe unseren strît
und wer iuch dar zir habe gesant.
alsô bin ich genant,
Êrec fil de roi Lac.
ich kum morgen, ob ich mac.
ich rîte ze mîner wîle:
dar sint niwan siben mîle.
nû gedenket an iwer sicherheit."
der ritter dô enwec reit,
er und sîn vriundîn
und daz getwergelîn,
gegen dem künege Artûse.
Nû was er ze sînem hûse
wider entwichen in daz lant
(daz was Karadigân genant),
dô der hirz was gejaget,
als iu ê ist gesaget.
nû was ez alsô ergangen
daz den hirz hete gevangen
der künec Artûs mit sîner hant.
daz reht daz dâ von wart benant
daz was im gevallen,
daz er undern megeden allen
eine küssen solde,
swelhe er wolde.
Dô si ze Karadigân wâren komen,
dô wolde der künec hân genomen
sîn reht nâch der gewonheit.
dôz im ze rehte wart geseit,
dô bat in diu künegîn
daz ez gevristet müeste sîn
unz sim gesagete maere
wiez ergangen waere
und waz ir geschach ze leide
von dem ritter ûf der heide,
und sagete im vil rehte wie
ez ir des selben tages ergienc.
si sprach "geselle, ich wil dir klagen:
sus und sô wart mîn maget geslagen
und Êrec fil de roi Lac.
umbe den selben geiselslac
schiet er vor leide
von mir ûf der heide.
er sprach: "geloubet, vrouwe mîn,
ich wil iu immer vremde sîn
ze Britanje in dem lande,
ich engereche mîne schande.
und ob ich mich errechen mac,
sô kum ich über den dritten tac."
hêrre, der ist morgen.
gedingen und sorgen
hân ich umbe den jungelinc,
wie nû stên sîniu dinc.
ich enmohte in nie erwenden.
got welle in uns senden.
geselle, nû bite ich dich
durch sîne liebe und durch mich
daz du dîns rehtes niht ennemest
ê daz du danne vernemest
wie im sîn dinc ergangen sî.
mir waere liep, er waere ouch bî.
nû bît niwan unz morgen vruo:
gelinget im, er kumt dar zuo."
Disiu bete was getân
ûf dem hûs ze Karadigân.
dô hete Walwân und der vriunt sîn,
der truhsaeze Keiîn,
sich ze handen gevangen
und wâren gegangen
niulîch von den vrouwen
vür daz kastel schouwen.
beide si dô sâhen
disen ritter zuo gâhen
verre ûz dem walde.
nû tâten siz balde
der küneginne kunt.
ûf stuont si zestunt:
ir vrouwen si zuo ir nam,
an ein venster si kam,
daz si war naeme
wer dâ geriten kaeme.
dâ stuont si und diu ritterschaft
bî ein ander zwîvelhaft
wer der ritter möhte gesîn.
dô sprach diu künegîn:
"ez ist benamen der man,
als ich verre kiesen kan
und als mir mîn gemüete seit,
dem Êrec dô nâch reit.
nû sehet, ir sint drîe:
daz getwerc und sîn âmîe
rîtent mit im dort her.
ez ist nieman wan er.
jâ vert er sam er rîte
ûzer einem strîte.
ez mac iu dâ bî sîn erkant,
im ist der schilt unz an die hant
vil nâch verhouwen gar,
sîn harnasch aller bluotvar.
ich wil iu zewâre sagen,
er hât Êrecken erslagen
und ist durch ruom her komen
daz er den sige hât genomen.
oder er hât den ritter gesant
sigelôsen in diz lant
durch unsers hoves êre
des selben gedinge ich sêre."
nû jâhen si alle der künegîn,
der eintwederz möhte wol sîn.
Ê diu rede waere getân,
Îdêrs ûf Karadigân
gegenwürtic über den hof reit
zeinem steine, der was breit,
ein wênic ûf an eine stat
vor der grêde gesat.
der was gemachet ûf dem hûs
daz der künec Artûs
dâ erbeizete und ouch ûf saz.
der ritter gedâhte wâ er baz
erbeizen möhte dan ouch dâ:
bî dem steine erbeizete er sâ.
Als man in diu ros empfie,
mit dem getwerge er dô gienc
und mit sîner vriundîn
mit zühten vür die künegîn.
diu bôt im hêrlîchen gruoz.
nû viel er ir an den vuoz,
er sprach: "vrouwe rîche,
nû empfâhet genaedeclîche
in iwer gewalt einen man
dem got deheiner êren gan:
den ich dâ meine daz bin ich.
wider iuch vergâhete ich mich:
des entwanc mich dehein nôt,
wan daz mirz mîn schalcheit gebôt.
des sol ich iu ze buoze stân:
wan ich dar an gevolget hân
tumbes herzen râte
nû riwetz mich ze spâte.
jâ warne ich mich ze unzît
sam der hase sô er in dem netze lît:
des ist mîn riwe worden breit.
ez ist et als man dâ seit,
daz unrehter hôchmuot
dem manne lîhte schaden tuot.
des hân ich mich enstanden
nâch grôzen mînen schanden
und bin es an ein ende komen:
wan er hât mir nâch benomen
zuo den êren daz leben.
ich wil mich schuldic ergeben:
iu ist von mir geschehen leit.
ich binz der iu widerreit
gester ûf der heide.
daz ist mir komen ze leide
daz ich die unzuht vertruoc
daz mîn getwerc die maget sluoc.
der unvuore umbe den geiselslac
hât mich Êrec fil de roi Lac
wol ze buoze gesat,
als in mîn wâriu schulde bat.
er gevalte mich mit sîner hant
und hât mich, vrouwe, her gesant,
daz ich der selben schulde
gewinne iwer hulde
und gar in iwerm dienste stê.
dannoch sage ich iu mê:
ir endurfet umbe in niht sorgen:
er kumt iu selbe morgen
und bringet mit im eine maget
daz iu nieman ensaget
daz er dehein schoener habe gesehen,
muoz er der wârheite jehen."
Von disen maeren wurden dô
vil herzenlîche vrô
Artûs und diu künegîn
und lobetens unsern trehtîn,
daz im alsô jungen
sô schône was gelungen
und im sîn êrstiu ritterschaft
mit lobelîcher heiles kraft
iedoch alsô gar ergienc:
wan er begundes vor nie.
oder ez waere
gar ein nîdaere,
sô truoc im dâ nieman haz.
ez wart nie man geminnet baz
von einem ingesinde,
wan er hetez von kinde
umbe si gedienet sô
daz si des alle wâren vrô.
zem ritter sprach diu künegîn:
"iwer buoze diu sol ringer sîn
dan ir doch gearnet hât.
ich wil daz ir hie bestât
und unser ingesinde sît."
daz muoste ouch wesen âne strît.
Alsô diu rede geschach,
der künec zuo den rittern sprach:
"nû suln wir in ze lône
empfâhen vil schône.
wir suln mit rehte einem man
derz sô wol gedienen kan
aller êren gunnen.
er hât es wol begunnen
daz er ze lobenne sol geschehen."
des begunden si dô alle jehen.
Dô ez alsô was komen,
als ir dâ vor habet vernomen,
daz Êrecke sô wol gelance
daz er Îdêrs betwanc
ûf dem hûs ze Tulmein,
der ie ein wârer degen schein,
und dô vrouwe Ênîte
behertet wart mit strîte,
sîns gelückes wâren dô
vil herzenlîche vrô
arme und rîche
und jâhen alle gelîche,
dâ enwaere dehein zwîvel an,
er enwaere der tiuriste man
der ie kaeme in daz lant.
dâ was nieman zehant
dem sîn sige waere leit:
si prîsten sîne manheit.
ir spil begunden si mêren
dô ze sînen êren.
grôz buhurt huop sich dâ
und tanzen anderswâ.
in entwâfente der herzoge Îmâin:
in ir schôz leite in
daz kint vrouwe Ênîte
ze ruowe nâch dem strîte.
ir gebaerde was vil bliuclîch,
einer megede gelîch.
si enredete im niht vil mite:
wan daz ist ir aller site
daz si zem êrsten schamic sint
und blûc sam diu kint.
dar nâch ergrîfent si den list
daz si wol wizzen waz in guost ist,
und daz in liep waere
daz si nû dunket swaere,
und daz si naemen,
swâ si sîn reht bekaemen,
einen süezen kus vür einen slac
und guote naht vür übeln tac.
Dô bat in der herzoge Îmâîn
daz er die naht geruochte sîn
mit im durch alle minne
mit sîner vriundinne
und bats ouch den geswîen.
des begunde in Êrec verzîhen.
sus antwurte er im dô:
"hêrre, wie taete ich danne sô,
solde ich mînen wirt lâzen
der mir vil guotes hât getân?
er empfienc mich gester,
er und iwer swester,
in grôzer unkünde wol
und sô daz ich ez dienen sol:
ich weiz wol, baz enmohter.
er gap mir sîne tohter:
durch daz sô lât ez âne zorn.
ern wirt von mir sô niht verborn.
solde ich nû von im wenken,
sô möhte er wol gedenken
er engulte sîner armuot,
des er weizgot niene tuot.
ich sol mit im vil gerne sîn.
mîn staeter wille wirt im schîn:
und suln wir leben halbez jâr,
ich mache in rîche, daz ist wâr,
mirn gebreste des guotes.
mirn zerinnet niht des muotes,
ich enbringe in ûf die vart
daz er nie rîcher wart."
Dô sprach der herzoge Îmâîn:
"sît ir bî mir niht wellet sîn,
sô suln wir bî iu bestân,
mit iu ze herbergen gân."
des gnâdete im vil verre
Êrec der hêrre,
und sîn sweher tete alsô.
ûf stuonden si dô.
bî handen si sich viengen,
ze herverge si giengen
und vuorten vrouwen Ênîten
dâ enzwischen an ir sîten.
dô hete si wünnen genuoc,
wan si ûf ir hant truoc
den gewunnen sparwaere:
daz was wol vröudebaere.
sus hâte diu maget
saeleclîche bejaget
von lobe michel êre:
doch vreute si sich mêre
von schulden ir lieben man
den si des tages dô gewan.
Ein man den vröuden nie verdrôz,
des kurzwîle was vil grôz.
zen herbergen was grôzer schal.
dâ muoste er geste âne zal,
ritter und vrouwen,
den selben âbent schouwen:
wande si ladeten gar
alle die et kâmen dar
zuo den hôchzîten.
der vater vrouwen Ênîten
enmöhtez niht erziuget hân:
ez muoste an dem herzogen stân.
von sînem hûse man dar truoc
spîse ebene genuoc.
Als im erschein der ander tac,
Êrec fil de roi Lac
der enwolde dâ niht langer tweln.
sîn unmuoze begunde er zeln
und sprach er müeste rîten
und vüeren vrouwen Ênîten.
dô bat in ir oeheim,
der herzoge von Tulmein,
daz er si müeste vazzen baz:
Êrec der widerredete daz.
golt und silber er im bôt.
er sprach des waere im unnôt:
beide ros und gewant,
dar zuo beslôz Êrec die hant,
wan daz er ein pfert nam,
daz ir ze rîtenne gezam,
von ir nifteln, einer maget:
diu was, sô man saget,
mit dem herzogen dâ
und sîn niftel nâ.
vil güetlîche si in es bat,
alsô lange unz ûf die stat
daz er ez von ir empfie.
und wizzet wol daz vordes nie
in der werlde dehein man
schoener pfert mê gewan.
Ez was ze michel noch ze kranc,
sîn varwe rehte harmblanc,
sîn man tief und reit,
[sîn brust starc und breit,]
mit ganzem gebeine,
ze grôz noch ze kleine.
sîn houbet truocz ze rehte hô.
ez was senfte und vrô,
mit langen sîten
(man mohtez wol gerîten)
rücke und vuoz guot genuoc:
hei wie rehte sanfte ez truoc!
ez gienc vil drâte über velt
schône sam ein schef enzelt:
dar zuo und ez sanfte gienc,
sô gestrûchetez doch nie.
der satel was alsam,
daz ez dem pferde wol gezam:
daz gesmîde sam ez solde
von rôtem golde.
waz sol des langiu maere
wie daz geworht waere?
des muoz ich iuch vil verdagen:
wan solde ichz iu allez sagen,
sô würde der rede ze vil.
den lop ich iu enden wil
mit vil kurzen worten:
die darmgürtel wâren borten.
Alz ez im gezogen wart,
diu reise enwart niht mê gespart.
vrouwe Ênîte urloup nam,
als einem kinde wol gezam,
vil heize weinende,
ze rîten in ellende
von ir lieben muoter.
diu sprach: "rîcher got vil guoter,
du geruoche mînes kindes pflegen."
mit triwen langer wart der segen.
nû errahte daz scheiden
manegen trahen in beiden
und dar zuo ir vater.
unsern hêrren got bater
daz er ir müeste walten.
Êrec sagete dem alten,
swenne im sîn bote kaeme,
swaz er von dem vernaeme,
daz er dar nâch taete:
wan er den willen haete
ze tuone sîner armuot buoz.
dô neic er im an den vuoz
und was des gedingen vrô.
urloup nâmen si dô
von allem dem gesinde dâ
und schieden sich sâ
und riten von dan.
Êrec enwolde nieman
mit im von stete rîten lâzen:
mit heile bat er si dâ bestân.
Alsô si dô beide
kâmen ûf die heide,
Êrec begunde schouwen
sîne juncvrouwen.
ouch sach si vil dicke an
bliuclîchen ir man.
dô wehselten si vil dicke
die vriuntlîchen blicke.
ir herze wart der minne vol:
si gevielen beide ein ander wol
und ie baz und baz.
dâ envant nît noch haz
ze blîbenne dehein vaz:
triwe und staete si besaz.
Nû riten si vil drâte,
wan er gelobet hâte
ze komenne an dem selben tage.
nâch der küneginne sage
westen die guoten knehte
alle vil rehte
die zît wenne er solde komen:
ouch hâten siz vernomen
von dem ritter der dâ kam,
an dem er den sige nam.
diu ros wâren in bereit.
dô genôz er sîner vrümekeit.
mit dem künege Artûse
riten von dem hûse
Gâwein und Persevâus
und ein hêrre genant alsus,
der künec Iels von Gâlôes,
und Estorz fil roi Ares,
Lucâns der schenke schein in der schar,
dar zuo diu massenîe gar,
daz sin empfiengen alle
mit ritterlîchem schalle,
geselleclîchen und wol,
als man lieben vriunt sol
der verlorner vunden ist.
gegen im was zer selben vrist
über den hof gegangen,
daz er würde empfangen,
mîn vrouwe diu künegîn.
si hiez in willekomen sîn:
sîner âventiure was si vrô.
vrouwen Ênîten nam si dô,
si sprach: "vrou maget wol getân,
dirre kleider sult ir wandel hân."
nû vuorte si diu rîche
in ir heimlîche.
dâ was ir ein bat bereit,
und wart nâch ir arbeit
gebadet vaste schône.
diu vrouwe mit der krône,
ir lieben gast si kleite:
wan dâ was bereite
vil rîchez gewant.
si nâte selbe mit ir hant
in ein hemde daz magedîn:
daz was wîz sîdîn.
daz hemde si bedahte,
daz manz loben mahte,
mit einem rocke wol gesniten
nâch kerlingischen siten,
weder zenge noch ze wît:
der was ein grüener samît
mit spannebreiter lîste,
dâ si si in brîste,
mit gespunnem golde
beidenthalp sô man solde,
von ietweder hende
an der sîten ende.
ouch wart vrouwen Ênîten
gegurt umbe ir sîten
ein rieme von Îberne:
den tragent die vrouwen gerne.
vür ir brust wart geleit
ein haftel wol hande breit,
daz was ein gelpfer rubîn:
doch überwant im sînen schîn
diu maget vil begarwe
mit ir liehten varwe.
der roc was bevangen,
mit einem mantel behangen
der im ze mâze mohte sîn,
daz geville hermîn,
daz dach ein rîcher sigelât.
disiu küneclîche wât
was gezobelt ûf die hant.
ein borte ir hâr zesamene bant:
der was ze mâze breit,
kriuzwîs überz houbet geleit.
sô guot was des schapels schîn,
ez enmohte borte bezzer sîn.
ir kleit was rîch, si selbe guot.
Nû bedahte vrouwe Armuot
von grôzer schame daz houbet,
wan si was beroubet
ir stat vil vrevenlîchen.
si muoste danne entwîchen,
von ir hûse sî vlôch:
Rîcheit sich in ir gesaeze zôch.
alsô schoene schein diu maget
in swachen kleidern, sô man saget,
daz si in sô rîcher wât
nû vil wol ze lobe stât.
vil gerne ich si wolde
loben als ich solde:
nû enbin ich niht sô wîser man,
mirn gebreste dar an.
solh sin ist mir unkunt.
ouch hât sich manec wîser munt
in wîbes lobe gevlizzen,
daz ich niht möhte wizzen
welhen lop ich ir vunde,
ez ensî vor dirre stunde
baz gesprochen wîben.
si muoz von mir belîben
ungelobet nâch ir rehte,
wans gebrist mir tumben knehte.
doch bescheide ichz sô ich beste kan
und als ichz vernomen han,
sô was ûzer strîte:
ez was vrouwe Ênîte
diu aller schoeniste maget
diu ie, sô man saget,
in des küneges hof kam.
Diu küneginne si nam
vriuntlîchen bî ir hant
und gienc dâ si den künec vant
sitzen nâch sînem rehte
mit manegem guoten knehte
dâ zuo der tavelrunde.
die zer selben stunde
dâ gesâzen oder sît,
der hete einer âne strît
an lobe den besten gewin.
des jâhen si alle under in,
wande er nâch sage nie
deheine lôsheit begienc
und tugent sô manecvalt
daz man in noch zalt
zeim dem tiuristen man
der ie stat dâ gewan:
des hete er zem sedel guot reht,
Gâwein der guote kneht.
dâ bî Êrec fil de roi Lac
und Lanzelot von Arlac
und Gornemanz von Grôharz
und li bels Côharz
und Lais hardîz
und Meljanz von Lîz
und Maldwîz li sages
und der wilde Dodines
und der guote Gandelus.
bî dem saz Êsus,
dar nâch der ritter Brîên
und Îwein fil li roi Vrîên
und zallen êren snel
Îwân von Lônel.
ouch saz ir dâ mêre,
Îwân von Lafultêre
und Onam von Galiot
und Gasosîn von Strangot.
ouch saz dâ zehant
der mit dem guldîn bogen genant,
Tristram und Gârel,
Blîobleherîn und Titurel,
Garedeas von Brebas,
Gues von Strauz und Baulas,
Gaueros von Rabedic
und des küneges sun von Ganedic,
Lis von quinte carous,
Isdex von mun dolerous,
Îthêr von Gaheviez,
Maunis und der kal Galez,
Grangodoans und Gareles
und Estorz fil Ares,
Galagaundris und Gâlôes
und fil Dou Giloles,
Lohût fil roi Artûs,
Segremors und Prauerâûs,
Blerios und Garredoinechschin,
Los und Troimar lo mechschin,
Brîên lingo mathel
und Equinot fil cont Haterel,
Lernfras fil gaîn
und Henec suctellois fil Gawîn,
Lê und Gahillet,
von Hochturasch Maneset,
und Batewain fil roy Cabcaflir,
....
Galopamur, daz ist wâr,
fil Îsabon und Schonebâr,
Lanfal und Brantrivier,
Malivliôt von Katelange und Barcinier,
der getriwe Gothardelen,
Gangier von Neranden
und Scos der bruoder sîn,
der küene Lespîn
und Machmerit Parcefâl von Glois
und Seckmur von Rois,
Inpripalenôt und Estravagaot,
Pehpimerôt und Lamendragot,
Oruogodelet
und Affibla delet,
Arderoch Amander
und Ganatulander,
Lermebion von Jarbes,
fil Mur defemius a quater bardes.
nû hân ich iu genennet gar
die tugenthaften schar.
ir was nâch der rehten zal
vierzec und hundert über al.
Nû vuorte si diu künegîn
gegen der menigîn.
der wunsch was an ir garwe.
als der rôsen varwe
under wîze liljen güzze,
und daz zesamene vlüzze,
und daz der munt begarwe
waere von rôsen varwe,
dem gelîchete sich ir lîp.
man gesach nie ritterlîcher wîp.
Alsô si dô under die
von êrste zuo der tür in gienc
und si sitzen gesach,
schame tete ir ungemach.
diu rôsen varwe ir entweich,
nû rôt und danne bleich
wart si dô vil dicke
von dem aneblicke,
ze gelîcher wîse als ich iu sage:
als diu sunne in liehtem tage
ir schîn vil volleclîchen hât,
und gâhes dâ vür gât
ein wolken dünne und niht breit,
sô enist ir schîn niht sô bereit
als man in vor sach.
sus leit kurzen ungemach
diu juncvrouwe Ênîte
von schame unlange zîte.
Dô si zer tür in gienc,
ir schoenez antlütze gevie
der wünneclîchen varwe mê
und wart schoener dan ê:
ei wie wol ez ir gezam
dô ir varwe wandel nam!
von grôzer schame daz geschach:
wan si nie mê gesach
sitzen ensamt sô manegen helt
von ganzen tugenden ûz erwelt.
Dô diu maget in gienc,
von ir schoene erschrâken die
zer tavelrunde sâzen
sô daz si ir selber vergâzen
und kapfeten die maget an.
dâ enwas dehein man,
ern begunde ir vür die schoensten jehen
die er haete gesehen.
der künec gegen ir gienc:
bî der hant er si vie,
vrouwen Ênîten,
und sazte si besîten
und anderhalp sîn
die tugenthaften künegîn.
Nû gedûhte ouch den künec zît
daz er den ritterlîchen strît
zehant enden wolde.
ir wizzet daz er solde
sîn reht hân genomen
(daz habet ir ê wol vernomen),
von diu daz imz sô wol ergienc
daz er den wîzen hirz gevie,
diu mit gelîchem maere
diu schoeniste dâ waere,
daz er die kuste an ir munt.
des hâte er unz an die stunt
durch die künegîn erbiten.
nû enwart niht dâ wider gestriten,
si enwaere diu schoeniste dâ
und über die werlt ouch anderswâ.
wan ich sage iu rehte wie
ir schoene vür die andern gienc:
als ob an einer vinstern naht
die sterne waeren unbedaht,
daz man si möhte wol gesehen,
sô müeste man von schulden jehen,
si waeren wol genaeme
ob in schoeners niht enkaeme.
und sô den mânen sîn zît
in der naht her vür gît,
sô hât man die wolgetânen
ze nihte bî dem mânen:
si dûhten lobebaere,
ob der mâne niene waere
und ob er si niht enlaschte
mit sînem liehten glaste.
sus swachete ir varwe
die vrouwen begarwe.
ouch vuor der künec ungebeit
behalten sîn gewonheit,
als im si sîn vater liez
(sîn vater Utpandragôn hiez),
daz er den kus naeme dâ
und ouch niender anderswâ
wan swâz die guoten knehte
gesageten im ze rehte.
ûf stuont der künec dâ:
sîn reht nam er sâ
von sînes neven vriundîn.
daz mohte wol âne haz sîn,
wan Êrec was sîn künne.
Nû huop sich michel wünne
ûf dem hûs ze Karadigân.
daz was ze liebe getân
im und sîner vriundîn.
wâ möhte groezer vröude sîn
dan man dâ hâte zaller zît?
si vlizzen sich enwiderstrît,
alle die dâ wâren,
vroelîchen gebâren.
Dô gedâhte der tugentrîche
Êrec vil ritterlîche
an sînes swehers armuot
und sande im schoenez guot
bî sînem boten in sîn hûs
(daz gap im der künec Artûs),
zwêne soumaere,
der bürde was vil swaere.
si truogen silber und golt
(wan er was der tohter holt),
daz er sich schône kleite
und er sich wol bereite
ze varne in sînes vater lant:
daz was Destregâles genant.
bî sînem boten bater
den künec Lac sînen vater
daz er sînen sweher alten
zweier hiuser lieze walten,
diu er im benande
in sînem lande,
und daz si waeren sîn eigen.
mit namen begunder si zeigen,
Montrevel und Rôadân.
daz was allez getân.
als er diu hiuser zim gewan,
dô wart der edel man
ergetzet swes im ie gewar:
unnôtic wart er gar.
man tete in alsô rîche
daz er sich hêrlîche
mit in begân mohte,
als sînem adel tohte.
Nû grîfe wir wider an die vart
dâ von der rede begunnen wart.
dô Êrec hin ze hove kam
und der künec sîn reht genam,
vrouwe Ênîte reizte daz,
diu dort als ein engel saz
mit schoene und ouch mit güete,
daz Êreckes gemüete
vil herzenlîche nâch ir ranc.
der tage dûhte in ze lanc,
daz er ze langern zîten
ir minne solde bîten
dan unz an die naehsten naht.
ouch truoc si im bedaht
einen willen dem gelîch,
daz ez waere waetlîch,
und hetez nieman gesehen,
daz dâ waere geschehen
ein vil vriuntlîchez spil.
zewâre ich iu daz sagen wil,
dâ was der Minnen gewin:
diu Minne rîchsete under in
und vuocte in grôzen ungemach.
dô einz daz ander ane sach,
dô enwas in beiden niht baz
dan einem habeche, der im sîn maz
von geschihte zougen bringet,
sô in der hunger twinget:
und als ez im gezeiget wirt,
swaz ers dâ vür mêre enbirt,
dâ von muoz im wirs geschehen
dan ob ers niht enhete gesehen.
alsô tete in daz bîten wê
zuo der mâze und dannoch mê.
ir beider gedanc stuont alsô:
"jâ enwirde ich niemer vrô,
ich engelige dir noch bî
zwô naht oder drî."
ez gerten ir sinne
anderre minne
(dar nâch si gemâzet sint)
danne dâ ein sunder kint
sich nâch sîner muoter sent,
diu ez guotes hât gewent,
sô si im ir gruoz diutet
und im die hende biutet
vor dem dâ von im leit geschiht.
untiurre engerten si des niht
des si doch gewunnen sît.
Nû was ouch briutennes zît,
wan ez waere in beiden liep getân.
nû enwolde in des niht erlâzen
der tugenthafte Artûs,
er enbrûte in sînem hûs
ze vröuden sînem lande.
zehant er ûz sande,
swar er mohte gereichen,
brieve und wortzeichen,
daz im die vürsten kaemen
und alle diez vernaemen
von allen landen wîten
ze sînen hôchzîten.
diu brûtlouft wart gesprochen
in der pfingestwochen.
Nû nenne ich iu die grâven gar
und ouch der vürsten schar
diu zuo den hôchzîten kam
dâ Êrec vroun Ênîten nam.
ez wâren rîche geste:
grâve Brandes von Doleceste
(der brâhte in sîner schar
vünf hundert gesellen dar,
der geziuc was lobelîch,
zuo im gekleit alle gelîch)
und grâve Margôn,
geborn von Glufiôn,
die hêrren von Alte montanje
(deist nâhen bî Britanje)
und grâve Libers von Treverîn
mit zehenzec gesellen sîn,
der rîche grâve Grundregoas
und der hêrre Maheloas,
von dem glesînen werde genant.
sus stuont ez umbe sîn lant
daz dar über benamen nie
dehein ungewiter ergienc:
ouch was dâ grôzer gemach,
wan man dâ nie wurm gesach:
dâ enwart nie kalt noch heiz,
als manz von der wârheit weiz.
Gresmurs Fîne Posterne
(den sach man dâ gerne)
und sîn bruoder Gimörs genant
(der wert Avalôn hiez sîn lant):
des saelde enwas niht kleine,
wan er minnete ein feine,
diu hiez Marguel.
ouch kam Dâvît von Luntaguel:
der herzoge Guelguezins kam dar
mit hêrlîcher schar:
der Hôhe bois sô hiez sîn gewalt.
nû sint iu die herzogen gezalt
und die grâven über al.
Nû vernemet ouch der künege zal.
ir wâren zehene, sô man zalt,
vünve junc und vünve alt,
alle gewaltic und rîch.
besunder hâten si sich
gesellet ritterlîchen,
die jungen zir gelîchen,
die alten zuo den alten:
diu mâze wart behalten.
die jungen wâren, sô man seit,
gelîch geriten und gekleit:
die alten wâren rehte alsam,
zer mâze als ouch in gezam.
nû prüeve ich iu der jungen wât:
samît und sigelât
zesamene geparrieret,
enmitten gezieret
mit vêhen gevillen,
vil rehte nâch ir willen
ze enge noch ze wît gesniten.
[diu ros diu die jungen riten]
garwe swarz sam ein raben,
diu enkunden niht wan draben.
dise riten vor in daz lant.
ir iegelîch vuorte ûf der hant
vier mûze einen sparwaere.
diu schar was lobebaere:
ir brâhte iegelîcher dar
driu hundert gesellen in sîner schar.
an ir wât was der vlîz.
der êrste künec Carnîz
(Schorces sîn lant hiez)
und der künec von Schotten Angwisiez
mit zwein sünen sîn
(genant was einer Côîn
und der ander Goasilröt)
und künec Bêals von Gomoret.
Diz was diu junge ritterschaft.
nû kâmen dar mit hêrschaft
vünf alte künege rîche.
die wâren ouch gelîche
beide geriten und gekleit.
si hâten an sich geleit
ir alter ein gezaeme wât,
als manz von in vernomen hât,
den besten brûnât den man vant
über allez Engellant.
diu geville wâren grâ,
daz nieman anderswâ
dehein bezzer enmohte hân,
ze Riuzen noch ze Pôlâzen.
si was lanc und breit,
allenthalben drûf geleit
dickiu blech von golde,
daz gewürhte als ez solde,
guot und waehe
und alsô spaehe
daz man ez volprîsen muoz,
gezobelt breit ûf den vuoz.
der zobel was daz nie dehein man
deheinen bezzern gewan
noch tiurern envant
über allez Connelant.
des landes pfliget der soldân,
wan ez ist im undertân:
ez ist lanc und wît.
Conne beslozzen lît
zwischen den landen beiden,
den Kriechen und den heiden.
der beste zobel kumt von dan
den diu werlt ie gewan.
diz was der vürsten kleit.
dar under hâten si geleit
rîche bellize alsam
als ez der obern wât gezam.
ir iegelîches huot
was von zobel harte guot.
geriten wâren si vil wol,
als ich iu sagen sol,
ir pfert blanc snêwîz.
an in was aller der vlîz
der rîchen alten wol gezam:
ir gereite guot alsam,
von guotem golde was sîn schîn.
daz daz gesmîde solde sîn,
daz was von silber durchslagen,
mit liehtem golde übertragen,
ir darmgürtel borten breit.
Dô disiu schar reit
ze Britanje in daz lant,
ir iegelîchem ûf der hant
ein schoener habech saz,
sehs mûze oder baz.
dô was guot kurzwîle
des weges drî mîle.
si vunden guote beize dâ:
beide bach und lâ
lâgen antvogele vol.
swaz ein habech vâhen sol,
des vunden si dâ vil.
man gesach ouch nie vederspil
sô manegen schoenen vluc getuon.
Den antvogel und daz huon,
den reiger und den vâsân
sâhen si vor in ûf stân,
den kranech an dem gevilde
und die gans wilde.
ouch vuorten ir knappen
des tages von den trappen
ir satel vol behangen,
wan dâ was gar gevangen
swaz ir wart gestoubet.
vil garwe beroubet
wart daz gevilde
[an vogelen und an wilde:]
swâ der hase erschrecket wart,
daz was sîn jungeste vart.
dô si nâch der beize riten
und vriuntlîchen striten,
under in was ein bescheiden haz:
ir iegelîch wolde daz dâ baz
sîn habech gevlogen haete,
als man ouch noch taete.
Nû reit der künec Artûs
engegen in von sînem hûs
mit sîner massenîe gar
und empfienc die hêrlîchen schar
mit vil grôzer werdekeit:
ir komennes was er vil gemeit.
ez wurden die guoten knehte
empfangen nâch ir rehte
und vil baz behalten.
nû nenne ich iu die alten.
daz was der künec Jernîs
von Riel, biderbe und wîs.
der brâhte mit im dar
eine lobelîche schar,
driu hundert gesellen.
der alter hoeret zellen:
in was daz houbet gar
und der bart snêvar,
nider gewahsen alsô tief
daz er in ûf die gürtel swief.
der aller jungest, daz ist wâr,
der hete vierzic und hundert jâr.
Nû vernemet waz ir mêre sî.
der getwerge künec Bîlêî
und sîn bruoder Brîans genant:
Antipodes hiez ir lant.
ez enwurden einer muoter kint,
die bruoder geheizen sint,
nie ungelîcher danne sî,
Brîans und Bîlêî.
uns saget daz wâre maere
daz Brîans langer waere
dan iemen bî sînen zîten
in allen landen wîten
anderhalbe spanne:
sô saget man uns danne
daz dehein getwerc enwaere noch sî
kurzer danne Bîlêî.
swes im an wahsenne gebrast,
daz hete der wênige gast
vol an dem muote.
ouch envant man an dem guote
niht sînen ebenrîchen.
er kam dar hêrlîchen.
sîn geselleschaft was grôz:
er brâhte dar zwêne sîne genôz,
ouch hêrren über getwerge lant.
die wâren alsô genant,
Grigoras und Glecidolâzen.
die künege ich genant hân.
nû empfienc der künec Artûs
ze Karadigân in sînem hûs
dise rîchen geste
sô er mohte beste.
Nû was komen der tac
daz Êrec fil de roi Lac
solde nemen vrouwen Ênîten.
wes möhten si langer bîten?
wan si wârens beidiu vrô.
zesamene gap si dô
eines bischoves hant
von Cantwarje ûz Engellant.
dô huop sich dâ ein hôchzît
daz man ir vollen lop gît.
dâne erschein dehein armuot.
dâ was sô manec ritter guot
daz ich iu zeiner mâze
wil sagen von ir vrâze:
wan si ahten mêre
ûf ander êre
danne daz si vraezen vil.
dâ von ich iu kurze wil
gesagen von der wirtschaft.
dâ was alles des diu kraft
des liute und ros solden leben:
des wart in âne mâze gegeben,
wan daz man des naeme
als es menlîch zaeme.
Bûhurt, tanzen huop sich hie,
sô der imbîz ergienc,
und werte unz an die naht.
sô wart dâ trûren bedaht.
alsô si des verdrôz,
sô was ir vröude sus grôz.
zen vrouwen si giengen
die si schône empfiengen.
dâ was diu handelunge guot.
dar zuo vreuwete in den muot
daz vil süeze seitspil
und ander kurzwîle vil,
sagen und singen
und snelleclîchen springen.
dâ was aller künste kraft,
von allen ambeten meisterschaft.
die aller besten spilman
die diu werlt ie gewan
und die meister wâren genant,
der was dâ zehant
driu tûsent und mêre.
ez geschach nie groezer êre
weder vordes noch sît
dan zuo der selben hôchzît.
Swaz der diete dar kam,
diu guot umbe êre nam,
der entete man eines niht rât.
den gelimpf varndez volc hât,
swâ man einem vil gît
und dem andern niht, des hât er nît
und vluochet der hôchzît.
des kam dâ nieman in den strît,
wan si wurden rîche
alle gelîche.
man gap dâ vil starke.
von golde drîzec marke
die gap man dâ vil manegem man
der vor nie gewan
eines halben pfundes wert.
si wurden alle sô gewert
des waetlîch niemer mêre ergât.
beide ros und wât
gap man der swachen diet
die vordes nieman beriet.
alsô wart daz wol behuot
daz dâ nieman umbe guot
dem anderen nît truoc:
man gap in allen genuoc.
dâ enwart nieman geschant:
man gap in allen zehant.
empfâhens zeran in nie
unz daz diu hôchzît zegienc,
unz an den vierzehenden tac.
sus brûte Êrec fil de roi Lac.
Als diu brûtlouft nam ende,
nû schiet mit rîcher hende
vil vroelîchen dan
manec wol sprechender spilman.
die sprâchen alle
mit gelîchem schalle
wol den hôchzîten:
Êrecke und vrouwen Ênîten
wunschten si aller saelekeit.
diu was in doch nû bereit
lange und manec jâr.
ir wunsch wart volleclîche wâr,
wan zwei gelieber wurden nie
unz ez der tôt undervie,
der allez liep leidet
sô er liep von liebe scheidet.
ouch wolden urloup hân genomen
die vürsten die dar wâren komen.
nû lancte die hôchzît
der wirt vierzehen naht sît.
Êrecke ze liebe tete er daz,
wan er in sînem herzen saz,
und ouch durch vrouwen Ênîten.
zen andern hôchzîten
stuont ir vröude alsam ouch ê:
ir enwart niht minner, ir wart mê.
Nû jâhen des genuoge,
ez waere âne vuoge
ob ein alsô guot man
solde scheiden von dan,
dâ enwürde ein turnei genomen,
sît si durch vröude waeren komen
ze Britanje in ir lant.
des antwurte Gâwein zehant,
die solden ouch si vinden dâ.
einen turnei nam er sâ
wider dise vier gesellen,
der namen hoeret zellen:
Entreferich und Tenebroc,
Mêlîz und Meljadoc.
der turnei wart gesprochen
über drî wochen
von dem naehsten mântage.
nâch der âventiure sage
sô solde der turnei sîn
zwischen Tarebrôn und Prûrîn:
daz was in gelîche gelegen,
in beiden ze halben wegen.
nû schieden dise viere man
mit urloube von dan,
daz si sich bereiten dar zuo,
wan ez enwas in niht ze vruo.
Êrec fil der roi Lac
maneger gedanke pflac,
wie er dar sô kaeme
als sînem namen gezaeme,
wan er vor der stunde
turnierens nie begunde.
vil dicke gedâhte er dar an,
in swelhem werde ein junger man
in den êrsten jâren stât,
daz er daz immer gerne hât.
er vorhte den langen itewîz.
deste groezeren vlîz
gâben sîne raete
wie erz dâ wol getaete.
dô enwas er niht sô rîche
daz er volleclîche
mohte mit dem guote
volziehen sînem muote.
swaz aber im des gebrast
(daz meinte daz er dâ was gast:
sîn lant was im verre),
Artûs der hêrre
gap im swaz er vor gesprach.
doch was er im dar an gemach
daz es in iht bevilte.
er entweich sîner milte
mit bete swâ er mohte,
als sîner schame tohte.
er haete wunder getân,
möhte er gehabet hân
nâch sînem willen volle hant.
als ez im nû was gewant,
dar nâch sazte er sînen muot.
sîn harnasch enwas sô guot
noch solch sîn geselleschaft,
als ob er hete des guotes kraft.
nâch sîner maht vienc erz an.
Nû pruofte der junge man
drîe schilte gelîch
und driu gereite alsamelîch
mit einem wâfen garwe:
doch schiet si diu varwe.
der ein im hurtlîch genuoc was,
ûze ein liehtez spiegelglas
(vil verre glaste des schîn),
dar ûf ein mouwe guldîn,
zer mâze sô si solde,
innen gar von golde.
der ander von sinopel rôt:
dar ûf slahen er gebôt
ein mouwen von silber wîz:
diu was geworht in solhen vlîz
daz man si sô kurzer stunde
niht baz erziugen kunde
und innen dem erren gelîch:
der was genuoc ritterlîche.
alsô wart der dritte var,
von golde ûze und innen gar,
dar ûf ein mouwe zobelîn,
diu niht bezzer mohte sîn,
dar über ein buckel geleit:
von silber schône zebreit
diu rîs, ze breit noch ze smal,
si beviengen daz bret über al:
daz bestuont diu mouwe.
inner halp ein vrouwe
an dem vordern orte:
der schiltrieme ein borte
mit guotem gesteine:
des enwas er niht eine.
si wâren innen alle gelîch,
die riemen alsamelîch.
nû pruofte er nâch der ahte
sô er behendeclîchest mahte
drî banier samelîch,
einem iegelîchen schilte sîn gelîch.
dar zuo Êrec der junge man
mit Artûses helfe gewan,
des küneges von Britanje,
vünf ros von Spanje,
helme von Poitiers,
halsberge von Schamliers,
îserkolzen von Glenîs.
der hêrre junc und wîs
ziegelîchem rosse vuorte er
von Lôfanige zehen sper,
von Etelburc die schefte,
geverwet ze ritterschefte.
sîn helm gezieret schône:
ein engel ûz einer krône
von golde geworht schein.
wâpenroc und kovertiure al ein,
beidiu genuoc kuntlîch,
grüener samît pfelle rîch,
zesamene geparrieret,
mit borten wol gezieret.
vünfzehen knaben er gewan,
sô behende daz dehein man
deheine tiurere envant
ze Britanje überz lant.
iegelîches harnasch was guot,
ein panzier und ein îsenhuot
und ein kiule wol beslagen.
sîniu sper truoc ein wagen
hin dâ der turnei solde sîn,
zwischen Tarebrôn und Prûrîn,
ê dan Êrec würde bereit.
als ich ê hân geseit,
dâ was ouch turneies zil:
guoter ritter kam dar vil.
Als er wolde rîten
und von vrouwen Ênîten
dô begunde scheiden,
von den gesellen beiden
ein getriwiu wandelunge ergienc,
und sage iu rehte wie:
der vil getriwe man,
ir herze vuorte er mit im dan,
daz sîn beleip dem wîbe
versigelt in ir lîbe.
An der sambeztages naht
kam mit aller sîner maht
der künec Artûs dar.
er brâhte sîn massenîe gar.
nû wâren die besten dâ ze wege
geherberget nâch ir pflege.
die uopten ritterlîchen schal.
die herberge wâren über al
mit liehten bestaht
deiswâr alle die naht.
Êrec herbergete dort
von den andern an ein ort.
deheines schalles er began:
er lebete als ein vol karger man
ungiudeclîchen
und enwolde sich niht gelîchen
einem guoten knehte,
und von allem rehte.
giudens urloup möhte er hân
derz dicke vür in hete getân:
er endûhte sich niht sô vollekomen
noch an manheit vernomen,
daz ez im erloubet möhte sîn.
swelher der gesellen sîn
durch geselleschaft geruochte
daz er sîn herberge suochte,
der wart schône empfangen dâ
mit gruoze baz dan anderswâ:
an swelhen andern dingen
erz niht enmohte bringen,
dâ schein sîn wille alsô
daz ir iegelîcher was vrô
swâ er im ze lobenne geschach.
in minnete allez daz in sach.
er tete alsam der Saelden schol:
man enspraeche im anders niht sô wol.
Nû lebete disiu ritterschaft
mit gewonlîcher vröuden kraft,
als man ze turneien pflac.
morgen an dem suntac
tâten si als ez in was gewant:
si hiezen ir îsengewant
vegen und riemen.
dâ was lützel iemen
wan den turnierens wol gezam.
Alsô dô vür kam
vil kûme mitter tac,
Êrec fil de roi Lac
der wâfente sich sâ
ê iemen anderswâ,
daz er die êrsten tjost naeme
und in vür kaeme,
swâ er des state vunde.
nû wâren ouch zer stunde
vür komen ûf den selben muot
gesellen zwêne, ritter guot:
und als si in gesâhen,
zuo im begunden si gâhen
ûf vil gewissen sin.
der ein tjostierte wider in:
den selben er von dem rosse stach.
dem andern alsam geschach.
ir rosse er niene ruochte,
wan daz er vürbaz suochte
ritterschefte mêre.
dô geviel im diu êre
diu in an lobe zierte,
daz er vünfstunt tjostierte
alsô daz nie ritter baz.
zwô gnâde vuocten im daz:
saelde und grôze werdekeit,
die hâte got an in geleit.
Dise tjost hete er genomen
ê ieman waere ze velde komen,
wan si was genuoc vruo.
doch riten si enmitten zuo
von ietwederem teile.
ze grôzem sînem heile
menneclîch diu ros sach
dâ er die ritter abe stach,
dô si dâ liefen hin und her.
si sprâchen alle: "jâ, hêrre, wer
mac disiu ros erlediget hân?
ez hât benamen Êrec getân."
Vil wol wart er geprîset dâ.
nû huop sich ouch sâ
vil rîch diu vespereide
enmitten ûf der heide.
des wart vil guot diu ritterschaft,
daz ietwedernthalp ir kraft
wac vol gelîche.
dô wart ritterlîche
genuoc getjostieret
und wol gepunieret
und geslagen mit dem swerte.
die wîle der turnei werte,
Êrec fil de roi Lac
grôzer unmuoze pflac.
swer im gewartet solde hân,
der endorfte diu ougen ruowen lâzen:
man sach in dort und hie.
baz turnierte ritter nie.
si nâmen alle sîn eines war:
er was ie der êrste dar
und der jungeste dan.
Êrec den prîs gewan
des âbendes ze beiden sîten:
des jâhen si âne strîten.
Er reit unz im diu naht benam.
dô man ze herberge kam,
ander rede dô nieman pflac
wan: "Êrec fil de roi Lac
der ist der vaz tuonde man
den unser lant ie gewan
von sînen jâren.
er enmöhte baz gebâren."
des wart groezlîche gejehen.
im was des âbendes geschehen
dâ von er prîs bejagete.
Morgen als ez tagete,
Êrec ûf machte sich.
sîin êrste vart was ritterlich:
zuo der kirchen er gienc
und ergap sich im dem noch nie
voller gnâden zeran:
ez enwart ouch nie gar vrumer man,
an im enstüende sîn rât:
wan der in vor im hât
an allen sînen dingen,
der versehe sich gelingen.
Êrec trûwete im vil sêre
umb sîn ritterlîche êre,
daz er der geruochte pflegen.
Als sich endete der segen,
schilt und ros was im bereit.
nû diuhte mich diu genendekeit
lobelîch und grôz,
daz er âne wâfen blôz
und gesellelôs ze velde kam,
wan daz er vünf knaben zuo im nam.
der iegelîcher vuorte driu sper.
diu selben vertete er
ze rehter tjost und bar,
daz des nieman wart gewar
von sînem teile.
nâch disem heile
stal er sich wider in,
als ez niender waere umbe in.
Nû hâte vrouwe Melde
vruo gesant ze velde
einen garzûn besehen
waz Êrecke waere geschehen
zêren und ze prîse.
daz tete der wortwîse
dem künege Artûse erkant.
die er ligende noch vant,
die begunde er strâfen
und beruofen umbe ir slâfen.
er sprach: "wes liget ir hie?
wer bejagete noch ie
mit slâfe dehein êre?
hiute hât Êrec sêre
gurbort sper und swert.
got gebe im heil swenne er sîn gert.
ich wil im immer guotes jehen:
ich hân an im ersehen
alsô manlîch getât
des er immer êre hât."
sus machete er im vriunde mê
und stuont ze prîse baz dan ê.
Ein kurze ruowe er dô nam.
wan als schiere er wider in kam,
dô wâren si alle ûz komen
und hâten messe vernomen,
als sis beginnen solden
die turnieren wolden.
ein lützel âz er und tranc:
vil enliez in der gedanc
den er hin wider hâte.
vil wunderlîchen drâte
wâfente sich dô menlich:
alsam tete er sich.
daz geschach nie sô schiere
sô daz si die gesellen viere,
Entreferich Tenebroc
Mêlîz und Meljadoc,
über jenez velt sâhen
mit ir baniere gâhen.
si hâten grôze kraft
und genendige ritterschaft,
manege banier rîche,
von varwe misselîche.
Êrec und Gâwein
und swaz dâ ritterschefte schein,
ûf machten si sich sâ.
dô hôrte man dâ
michel kroîeren
vor den banieren.
Êrec der êrste an si kam,
als einem ritter gezam.
wâpenroc und krône
machete in ûz schône
und sô daz dâ zehant
dehein ritter was sô verre erkant.
Êrec der hêrre
kam hin vür sô verre
daz er tjostierens state gewan.
engegen in reit ein vrum man:
der hôchvertige Landô
sûmte tjostierens si dô.
der hetez vordes âne wân
alsô dicke wol getân
daz man in nande
zem besten in sînem lande.
Êrecke dô sô wol geschach
daz er in von dem rosse stach.
er urborte sich sêre,
wan dannoch vertete er mêre
zwelf sper enzwischen den scharn.
des muoste in sîn grôz tuht bewarn
daz er unbekumbert dô beleip.
Alsô lange er daz treip
unz man im den schilt zestach
und mit slegen sô zebrach
daz er im ze nihte tohte.
als er gewerlîchest mohte,
sô stapfete er ûz von in.
schilt und ros gap er hin:
ûf ein anderz er gesaz
und warnte sich mit schilte baz
und mit niwem baniere.
dazn tete er nie sô schiere
ê er die sîne zuo sach varn.
nû enmohte er zwischen den scharn
getjostieren mêre.
nû wart dâ vil sêre
geslagen und gestochen,
manec sper zebrochen,
dô beidenthalp diu ritterschaft
mit sô williger kraft
zesamene liezen strîchen.
nû enmohte sich gelîchen
der schal von den scheften
niwan dâ von windes kreften
ein walt begunde vallen.
dô tete erz vor in allen,
Êrec fil de roi Lac,
wande er den mântac
maneges ros erledegete dâ.
diu liez er von der hant sâ,
daz er ir deheinez nam,
wan er dar niene kam
ûf guotes gewin.
dar an kêrte er sînen sin,
ob er den prîs möhte bejagen.
ich wil ouch iu zewâre sagen,
sîn lîp wart lützel dâ gespart.
dô der turnei stânde wart,
dô sach man in sô dicke
niender als in der dicke,
dâ er muoste empfâhen und geben.
man sach in manlîche leben.
Als er getjostierte genuoc
und mit dem swerte gesluoc
unz daz er muoden began,
durch ruowe entweich er von in dan.
als er von dem rosse gesaz,
ein soldier nam daz
und seite ims gnâde und danc.
sîn ruowe werte unlanc.
als er den helm abe gebant,
sîn knaben wâren dâ zehant
und lôsten im daz hüetelîn,
als er erküelet solde sîn,
des im doch niht state geschach,
wan er die sîne sach
vlühteclîche entwîchen
und doch müezeclîchen:
sô ruhten si ie baz und baz.
nû begunde in bedunken daz,
si waeren enschumpfieret nâch.
ze rosse wart im alsô gâch,
daz er des helmes vergaz.
mit blôzem houbete er ûf saz:
von geschihte begreif er
beide schilt und sper.
dô enwart niht langer gebiten:
schône kam er in geriten
mit sîner baniere.
enwaere er niht schiere
den sînen ze helfe komen,
si müesten schaden hân genomen
und enschumpfieret sîn.
daz was dar an wol schîn,
si wâren alle entwichen dan:
ze wer enthielt sich nieman
von al der massenîe
niwan die drîe:
hêr Gâwein der edel man,
der doch nie lasters teil gewan
und aller tugende wielt,
fil Dou Gilules bî im hielt
und Segremors: dise drî
enthielten vaste wider sî.
si tâtenz dâ, wizzet daz,
sô nie drî ritter baz,
wan si mit stichen noch mit slegen
von stete nieman mohte erwegen.
doch müesten si sîn gevangen,
und waere daz ergangen
von der grôzen überkraft
(diust aller dinge meisterschaft,
wider si nieman niht enamc),
wan daz Êrec fil de roi Lac
schône in geriten kam,
als vriunde an der nôt gezam,
rehte sam des windes dôz.
sîn manheit was alsô grôz
daz er si alle drâte
umbe gekêret hâte.
noch muoste erz en blanden
grimme den handen,
esn waere anders niht geschehen.
als diz die sîne heten ersehen,
nû kêrten si wider dâ zehant.
wider in tjostierte Boidurant.
den edeln ritter entsazte er
ouch mit sînem sper.
guot wort bejagete er dâ.
die vîende enschumpfierte er sâ,
er eine in kurzer wîle
wol driu teil einer mîle.
dar kam im sîn geselleschaft
ze helfe mit ir kraft
und tâten si âne widerstrît
vaste unz an ir hâmît.
daz dritte ros gap er hin.
harte schoenen gewin
hete sîn geselleschaft begân,
des âne in niht enwaere getân.
sîn genôz des tages manec man
der von im dâ vil gewan.
grôz was ir bejaget.
des wart im dô gnâde gesaget
und gezam si deste mêre
ze sprechen sîn êre.
dô dûhte von im vollen grôz
daz er durch sîn houbet blôz
von ungewarheit niht vermeit
daz er schône in reit
und sô genendeclîchen
die vîende tete entwîchen.
Gâwein tetez des tages dâ
guot als ouch anderswâ
und nach sîner gewonheit.
diu was, sô man seit,
daz niemer dehein man gesach,
swâz im ze tuone geschach
daz man ritterschaft urborte,
er enschine dâ ie in dem worte
daz ez nieman vür in taete:
des ist sîn lop noch staete.
vil ritterlîchen stuont sîn muot:
an im enschein niht wan guot,
rîch und edel was er genuoc,
sîn herze nieman nît entruoc.
er was getriwe
und milte âne riwe,
staete und wol gezogen,
sîniu wort unbetrogen,
starc schoene und manhaft.
an im was aller tugende kraft.
mit schoenen zühten was er vrô.
der Wunsch hete in gemeistert sô,
als wirz mit wârheit haben vernomen,
daz nie man sô vollekomen
ans künec Artûses hof bekam.
wie wol er im ze gesinde zam!
ûf êre leit er arbeit.
harte grôze manheit
erzeigete er den tac:
âne Êrecken fil de roi Lac
sô bejagete dâ nieman mêre:
wan er bejagete guot und êre.
Zwêne ritter vienc er dâ zehant:
der ein Ginses was genant,
der ander Gaudîn de Montein:
dise vienc Gâwein.
Êrec fil de roi Lac
den lâze ich vor den einen tac
(vürbaz engetar ich),
wan man saget, sîn gelich
ze Britanje enkaeme nie:
kam aber er dar ie,
daz mohte Êrec wol gesîn:
daz was an sînen tugenden schîn.
Dô dâ ir vîende wâren getân
in hâmît, als ich gesaget hân,
Êrec vrâgen began
ob her ûz dehein man
wolde tjostieren mêre
durch sîner âmîen êre.
dô jach ein ritter zehant,
der was Roiderodes genant,
daz er tjostieren wolde,
obz mit vride wesen solde.
des was Êrec vil vrô:
vride gelobete er im dô.
engegen im er ze velde reit,
wan er an sîner manheit
was vil unervaeret:
daz hâte er dicke bewaeret.
zuo ein ander was in ger.
âne vaelen zwelf sper
vertete ir ietweder dâ.
nû erbeizete von rosse sâ
der tugenthafte Êrec
und gap daz enwec.
ûf daz vünfte er dô saz:
bereite was ime daz.
sîn ernest des gedâhte,
daz er ouch volbrâhte:
er enwolde si niht mê sûmen,
er bat im ez rûmen.
daz sper er undern arm sluoc.
guot wille si zesamene truoc.
nû erriet er in daz ers empfant
zen vier nageln gegen der hant.
alsô sêre er in stach
daz im daz vürbüege brach.
darmgürtel und surzengel brast,
sam ez waere ein vûlez bast.
im beleip ein swachez pfant,
der zoum zebrochen in der hant.
er viel dô im misselanc
von rosse wol drîer schefte lanc.
daz er in dem satel gesaz,
vil sêre prîste Êrecken daz,
wan er hâtes êre.
dâ enwas ze tuon niemêre.
Nû hete der turnei ende.
âne missewende
schiet diu massenîe dan.
Êrec der tugenthafte man
wart ze vollem lobe gesaget.
den prîs hete er dâ bejaget,
und den sô volleclîchen
daz man begunde gelîchen
sîn wîsheit Salomône,
sîn schoene Absolône,
an sterke Samsônes genôz.
sîn milte dûhte si sô grôz,
diu gemâzete in nieman ander
wan dem milten Alexander.
sîn schilt was zebrochen,
mit spern sô zestochen,
man hete viuste dâ durch geschoben.
sus verdiente Êrec sîn loben.
Dô daz maere ûz kam
und vrouwe Ênîte vernam
sô grôze tugent zellen
von Êrecke ir gesellen,
dô was ir sîn manheit
beide liep und leit.
daz ir liebes dran geschach,
daz was daz man im wol sprach.
daz si leides dran gewan,
daz was, si weste wol ir man
in sô getânem muote,
im enwolde got mit huote
genaedeclîchen bî gestân,
sô vorhte si in unlange hân,
wan er den lîp ûf êre
solde wâgen sêre,
und wan erz versuochte,
sô ein zage enruochte
man spraeche im übel oder guot.
ouch hâte sich vil snelle ir muot
der zweier eines bewegen,
daz ir ze manne waere ein degen
lieber dan ein arger zage,
und lie swache klage
und was sîner manheit
beide stolz und gemeit.
Dô der turnei was ergân,
der künec reit ûf Karadigân
mit sîner massenîe.
ir iegelîches âmîe
empfienc den ir mit vröuden dô.
ouch tete alsô
vrouwe Ênîte.
unlange zîte
beliben si ze hove dâ.
urloubes gerte er sâ
ze dem künege Artûse
rîten heim ze hûse
in sînes vater lant:
daz was Destregâles genant.
des mohte in dunken grôziu zît:
wan er was dar niht komen sît
daz er was ein kindelîn.
wie möhtes baz zît sîn?
Als im dô ze muote wart
umbe die heimvart,
dô nam er an sich
sehzec gesellen, die er gelich
zuo ime kleite
und wol bereite.
die vuorte der tugenthafte man
zuo geselleschefte dan.
sînen boten er sande
vor hin heim ze lande,
derz sînem vater taete kunt.
ouch rante er dâ ze stunt
hin gegen Karnant
(sô was ir houbetstat genant)
und vant den künec dâ
und sagete im sâ
waz im sîn sun enbôt.
des empfienc er rîchez botenbrôt:
wan ez gelebete der künec Lac
nie vroelîchern tac
danne den dô er vernam
daz im sîn lieber sun kam.
er was rüemic und vrô.
vil drâte besande er dô
beidiu mâge und man,
der er vünf hundert gewan,
und reit engegen im drî tage.
nâch der âventiure sage
sô empfiengen si alle gelîche
harte vriuntlîche
Êrecken mit sînem wîbe.
ez endorfte vrouwen lîbe
baz erboten werden nie
dan ouch ir dô man si empfie.
Der alte künec Lac
vil grôzer vröuden pflac,
wan si gâben im beide
schoene ougenweide,
Êrec mit vrouwen Ênîten.
ze swederer sîten
er sînhalp sach, sô vreute er sich,
wan ir beider lîp was wünneclich.
sîn sun geviel im wol,
als einem man sîn kint sol,
des schoene wol gerâten hât
und alsô gar ze lobe stât:
doch geviel im vrouwe Ênîte baz.
wol bescheinte er in daz:
er vuorte si heim ze karnant
und gap sîn lant
in ir beider gewalt,
daz er ze künege waere gezalt
und daz si waere künegîn:
er hiez si beide gewaltic sîn.
Êrec was biderbe und guot,
ritterlîche stuont sîn muot
ê er wîp genaeme
und hin heim kaeme:
nû sô er heim komen ist,
dô kêrte er allen sînen list
an vrouwen Ênîten minne.
sich vlizzen sîne sinne
wie er alle sîne sache
wante zuo gemache.
sîn site er wandeln began.
als er nie würde der man,
alsô vertreip er den tac.
des morgens er nider lac,
daz er sîn wîp trûte
unz daz man messe lûte.
sô stuonden si ûf gelîche
vil unmüezeclîche.
ze handen si sich viengen,
zer kappeln si giengen:
dâ was ir tweln alsô lanc
unz daz man messe gesanc.
diz was sîn meistiu arbeit:
sô was der imbîz bereit.
swie schiere man die tische ûf zôch,
mit sînem wîbe er dô vlôch
ze bette von den liuten.
dâ huop sich aber triuten.
von danne enkam er aber nie
unz er ze naht ze tische gienc.
Dô Êrec fil de roi Lac
ritterschefte sich bewac,
der tugende er dannoch wielt,
dâ er sich schône an behielt,
swie er deheinen turnei suochte,
daz er doch beruochte
sîne gesellen alle gelîche
daz si vil volleclîche
von in selben mohten varn.
er hiez si alsô wol bewarn
als ob er selbe mit in rite.
ich lobe an im den selben site.
Êrec wente sînen lîp
grôzes gemaches durch sîn wîp.
die minnete er sô sêre
daz er aller êre
durch si einen verpflac,
unz daz er sich sô gar verlac,
daz nieman dehein ahte
ûf in gehaben mahte.
des begunde mit rehte
ritter und knehte
dâ ze hove betrâgen.
die vor der vröude pflâgen,
die verdrôz vil sêre dâ
und rûmten imz sâ:
wan ez enhâte wîp noch man
deheinen zwîvel dar an,
er enmüeste sîn verdorben:
den lop hete er erworben.
ein wandelunge an im geschach:
daz man im ê sô wol sprach,
daz verkêrte sich ze schanden
wider die die in erkanden:
in schalt diu werlt gar.
sîn hof wart aller vröuden bar
und stuont nâch schanden:
in endorfte ûz vremden landen
durch vröude nieman suochen.
des begunden vluochen
die in ane wunden
und im guotes gunden.
si sprâchen alle: "wê der stunt
daz uns mîn vrouwe ie wart kunt!
des verdirbet unser hêrre."
Disiu rede geschach sô verre
daz si die vrouwen ane kam.
als si den itewîz vernam,
des wart vil riwic ir muot,
wan si was biderbe und guot,
und gedâhte manegen enden
wie si möhte erwenden
alsô gemeinen haz.
ouch geruochte si erkennen daz
daz ez ir schult waere.
si begunde dise swaere
harte wîplîchen tragen.
Êrecke entorste siz niht klagen:
si vorhte in dâ verliesen mite.
Nû kam ez alsô nâch ir site
daz er umbe einen mitten tac
an ir arme gelac.
nû gezam des wol der sunnen schîn
daz er ir dienest muoste sîn:
wan er den gelieben zwein
durch ein vensterglas schein
und hete die kemenâten
liehtes wol berâten,
daz si sich mohten undersehen.
daz ir von vluochen was geschehen,
dâ begunde si denken an.
vil gâhes ruhte si hin dan.
si wânde daz er sliefe.
einen sûft nam si tiefe
und sach in vaste an.
si sprach: "wê dir, du vil armer man,
und mir ellendem wîbe,
daz ich mînem lîbe
sô manegen vluoch vernemen sol."
dô vernam Êrec die rede wol.
Als si der rede hete gedaget,
Êrec sprach: "vrouwe Ênîte, saget,
waz sint iwer sorgen
die ir dâ klaget verborgen?"
nû wolde sis gelougent hân.
Êrec sprach: "lât die rede stân.
des nemet iu ein zil
daz ich die rede wizzen wil.
ir müezet mir benamen sagen
waz ich iuch dâ hôrte klagen,
daz ir mich sus habet verswigen."
si vorhte daz si würde gezigen
von im ander dinge
und seite imz mit gedinge
daz er ir daz gehieze
daz erz âne zorn lieze.
Als er vernam diu maere
waz diu rede waere,
er sprach: "der ist genuoc getân."
zehant hiez er si ûf stân,
daz si sich wol kleite
und ane leite
daz beste gewaete
daz si iender haete.
sînen knaben er seite
daz man im sîn ros bereite
und ir pfert vrouwen Ênîten.
er jach er wolde rîten
ûz kurzwîlen.
des begunden si dô îlen.
dô wâpente er sich verholne
und truoc verstolne
under der wât sîn îsengewant.
sînen helm er ûf bant
überz houbet alsô blôz.
sîn vlîz was ze helne grôz:
er tete alsam der karge sol.
er sprach: "mîn helm enist niht wol.
mirst liep daz ichz hân ersehen:
und waere mir sîn nôt geschehen,
sô waere ich gar geirret.
ich sage iu waz im wirret:
man sol in baz riemen."
dô enwas aber nieman
der sich des mohte verstân
wie sîn gemüete was getân.
abe einer wende nam er
beide schilt und sper
und begunde kroîeren,
als er wolde buhurdieren.
ritter und knehte
wolden sament rehte
mit ir hêrren rîten:
dô hiez er si dâ bîten.
gein küchen sande er zestunt
daz man den köchen taete kunt
daz si des war naemen,
swie schiere daz si kaemen,
daz in daz ezzen waere bereit.
Mit solher rede er ûz reit
und gebôt sînem wîbe
niwan bî dem lîbe,
der schoenen vrouwen Ênîten,
daz si muoste vür rîten,
und verbôt ir dâ zestunt
daz ze sprechenne ir munt
zer reise iht ûf kaeme,
swaz si vernaeme
oder swaz si gesaehe.
dise kumberlîche spaehe
muoste si geloben dô,
wan si vorhte sîne drô.
Nû riten si beide
âne holz niwan heide,
unz daz si der tac verlie.
dô diu naht ane gienc,
schône schein der mâne.
nâch âventiure wâne
reit der guote kneht Êrec.
nû wîste si der wec
in einen kreftigen walt:
den hâten mit gewalt
drîe roubaere.
deiswâr swer in waere
zuo den zîten widerriten
dem si möhten hân gestriten,
sô hâten si den wec behuot
daz si im umbe daz guot
naemen êre und lîp.
die ersach von êrste daz wîp,
wan si verre vor reit.
Diz was ir êrstez herzeleit
daz ir zuo der verte geschach,
wan si an ir gebaerden sach
daz si roubaere wâren.
si wolde imz mit gebâren
gerne kunt hân getân.
dô enmohte ers niht verstân,
ouch enhete ers selbe niht ersehen:
des was im nâch schade geschehen.
vrouwe Ênîte wart dô
beide trûric und unvrô:
wan si sach die vreise,
daz si vorhte werden weise
des aller liebisten man
den ie vrouwe gewan,
wan ez stuont im angestlîchen.
waz möhte sich gelîchen
sô nâhen gânder riwe
die si von ir triwe
durch ir mannes liebe leit?
Dô si in solhem zwîvel reit,
ob si imz torste gesagen
oder solde gedagen,
nû redete si in ir muote:
"rîcher got der guote,
ze dînen gnâden suoche ich rât:
du weist al eine wiez mir stât.
mîner sorgen der ist vil,
wan mir ein unsenftez spil
in einer alsô kurzen vrist
ze gâhes vor geteilet ist.
nû enkan ichz waegeste niht ersehen:
waz sol mir armen geschehen?
wan swederz ich mir kiese
daz ich doch verliese.
warne ich mînen lieben man,
dâ genim ich schaden an,
wan sô hân ich den lîp verlorn.
wirt aber diu warnunge verborn,
daz ist mîns gesellen tôt.
jâ ist einer solhen nôt
wîbes herze ze kranc."
Nû kam der muot in ir gedanc:
"bezzer ist verlorn mîn lîp,
ein als unklagebaere wîp,
dan ein alsô vorder man,
wan dâ verlür maneger an.
erst edel und rîche:
wir wegen ungelîche.
vür in wil ich sterben
ê ich in sihe verderben,
ez ergê mir swie got welle.
ez ensol mîn geselle
daz leben sô niht enden
unz ich ez mac erwenden."
Hin umbe si zuo im sach
vorhtlîchen und sprach:
"sich ûf, lieber hêrre,
ûf gnâde verre
wil ich dir durch triwe sagen
(dînen schaden enmac ich niht verdagen):
dir sint ritter nâhen bî
die dir schadent, mugen sî,
unser hêrre ensî der dich ner."
dô sazte Êrec sich ze wer.
Nû sprach ein roubaere:
"ich sage iu liebiu maere
dâ von uns wol mac geschehen"
(der hâte si von êrste ersehen):
"ich sihe dort rîten einen man:
als ich ez verre kiesen kan,
er vüeret eine vrouwen.
ir muget wol schouwen,
an ir geverte sint si rîch:
ir kleider sint hêrlîch.
hie endet unser armuot:
mich dunket, si vüerent michel guot.
nû sult ir hêrren sîn gemant
daz iu diu triwe sî erkant,
waz wir under uns gelobet hân,
und sult mir die wal lâzen
an disem roube,
und daz mir erloube
vor iu iwer beider munt
die êrsten tjost hie zestunt
diu wider den ritter sol geschehen,
wan ich si von êrste hân gesehen.
ist daz ich im benim den lîp,
sô wil ich niwan daz wîp:
sîner habe enger ich niht mêre."
dô gewerten si in der êre.
Den schilt er dô ze halse nam.
als im Êrec nâhen kam,
daz ros nam er mit den sporn.
er sprach: "hêrre, ir habet verlorn
beide lîp und guot."
Êrec durch sînen grimmen muot
im dehein antwurt enbôt
und stach in von dem rosse tôt.
sîn geselle in wolde gerochen hân:
dem wart alsam getân.
in wâren bein und arme blôz,
des Êrec an dem sige genôz.
si wâren gewâfent slehte
nâch roubaere rehte:
daz was Êrecke guot.
ir iegelîch hete einen îsenhuot
zeinem panziere:
des hete er si schiere
zuo ein ander geleit.
Dô im von sîner vrümekeit
alsô rehte wol geschach,
ze vrouwen Ênîten er dô sprach:
"wie nû, ir wunderlîchez wîp?
jâ verbôt ich iu an den lîp
daz ir iht soldet sprechen:
wer hiez iuch daz brechen?
daz ich von wîben hân vernomen,
daz ist wâr, des bin ich komen
vol an ein ende hie:
swaz man in unz her noch ie
alsô tiure verbôt,
dar nâch wart in alsô nôt
daz sis muosten bekorn.
ez ist doch vil gar verlorn
swaz man iuch mîden heizet,
wan daz ez iuch reizet
daz irz enmuget vermîden:
des sult ir laster lîden.
swaz ein wîp niemer getaete,
der irz nie verboten haete,
niht langer si daz verbirt
wan unz ez ir verboten wirt:
sô enmac sis langer niht verlâzen."
si sprach: "hêrre, enhaete ichz niht getân
durch iwers lîbes gewarheit,
ich enhaetez iu nie geseit.
ich tetez durch mîne triwe.
welt ir nû daz ez mich riwe,
sô vergebet mirz durch iwer êre.
ez geschiht mir niemer mêre."
er sprach: "vrouwe, daz sî getân.
ich wil diz ungerochen lâzen.
ob ez iu immer mê geschiht,
ich envertrage ez iu niht.
doch enkumt iuz niht ze heile:
ich rîche mich an einem teile.
ich enlâze iuch niht under wegen,
ir enmüezet der rôse pflegen
vol und rehte.
ich enwil iwer ze knehte
ze dirre reise niht entwesen."
"hêrre mîn, daz sol wesen"
sprach diu vil guote,
wan ez si niht enmuote.
vil wîplîchen si dô leit
dise ungelernet arbeit
und dar zuo swaz ir geschach
an ir herzen ungemach.
der rosse si sich underwant,
die zoume nam si in ir hant
und reit vor an den wec.
diz gebôt Êrec.
der pferde si dô pflac
dar nâch als ein vrouwe mac:
baz si enkunde.
Sâ zuo der stunde
kûme eine wîle,
niwan drî mîle
riten sî beide,
ê daz ir aber leide
von sorgen geschach,
wan si vor ir ligen sach
vünf roubaere.
man saget daz ez waere
ein geselleschaft under in
und daz si teilten ir gewin
mit den die Êrec hete erslagen.
der eine begundez den andern sagen.
dise vünve und jene drî man
von den ich iu vor gesaget han,
die heten den walt in ir pflege
und lâgen bî dem wege,
swer die einen vermite,
daz er den andern gerite.
Êrec was vür die drîe komen
mit êren, als ir habet vernomen.
als er dô disen sô nâhen kam
daz sîn der eine war genam,
der verre von den andern lac
und der schiltwahte pflac,
sîns zuorîtens was er vrô.
ze sînen gesellen sprach er dô:
"gehabet iuch vroelîche:
wir werden alle rîche.
ich sihe liute rîten
den wir wol gestrîten.
ez ist niwan ein man,
als ich ez kiesen kan.
er vüeret ein ritterlîchez wîp:
der ist bekumbert ir lîp.
si vüeret driu ros an der hant:
si ist, hân ich ez rehte erkant,
dem ambet ungezaeme.
mich wundert wâ er naeme
sô seltsaenen schiltkneht.
man sol si im nemen, daz ist reht.
als ich ez verre mac gespehen,
ich enhân nie schoener wîp gesehen.
ir hêrren, die sult ir mir lâzen,
wan ich si von êrste ersehen hân."
dô sprâchen si alle gelîche,
si würde im billîche.
"vernemet", sprach sîn geselle,
"waz ich des roubes welle:
niwan sîn îsengewant."
die andern teilten dâ zehant
diu vünf ros under sich.
daz was doch ungenaedeclich,
wan ez diente von rehte
Êrecke dem guoten knehte:
er kundes wol geniezen.
ouch vluren si ir liezen.
Êrecke was diu rede unkunt.
nû bereite sich einer dâ zestunt
engegen im dâ er in sach.
vil sorclîchen ungemach
vrouwe Ênîte gewan.
si gedâhte: "warne ich mînen man,
sô brîche ich aber sîn gebot.
er enlâtz durch êre noch durch got,
er enneme mir den lîp.
ouwê ich saeldenlôsez wîp!
waere ich nû niwan tôt,
daz naeme ich vür dise nôt:
sô waere mir verre baz geschehen.
sol ich den slahen sehen
der mich von grôzer armuot
ze vrouwen schuof über michel guot
dâ von ich schône gêret bin
(ich heize ein rîchiu künegîn),
daz sol mich geriwen:
wan sô muoz von untriwen
mîn sêle verderben
und von rehte ersterben
gelîche mit dem lîbe.
got rât mir armen wîbe
wie ich ez ane vâhe
daz ich mich niht vergâhe.
ich waene ez solde verdagen.
entriwen niht, ich sol imz sagen:
ze swelher nôt ez mir ergê,
ez wirt gewâget alsam ê."
vil drâte si hin umbe sach,
zÊrecke si mit vorhten sprach:
"hêrre, durch got vernim mich:
bewar ez oder man sleht dich.
ich sihe vünf gesellen
die dich slahen wellen."
als schiere si imz seite,
ze wer er sich bereite.
Ir einer hete sich ûz genomen
und was den andern vür komen,
daz er tjostierte wider in,
ûf sîn selbes ungewin,
wan in stach Êrec fil de roi Lac
daz er underm rosse tôt lac.
dannoch wâren ir viere.
der einen er schiere
ouch tôten von dem rosse stach
und daz sîn sper zebrach.
dô enblient erz dem swerte.
der strît unlange werte:
er begunde vellen
die drîe zir gesellen.
Alsô dô der eine man
den vünven sige an gewan
und er wolde rîten,
er sprach ze vrouwen Ênîten:
"saget, ir wîp vil ungezogen,
war umbe habet ir aber gelogen?
wan ichz iu von êrste vertruoc,
nû endûhte iuch dar an niht genuoc,
ir entaetets aber mêre.
und möhte dehein êre
man an wîbe begân,
ez ensolde iuch niht sô ringe stân,
ich ennaeme iu hie zehant den lîp."
"gnâde, hêrre!" sprach daz wîp.
"ir sult mich des geniezen lâzen
daz ichz durch triwe hân getân.
noch dulde ich baz iwern zorn
dan iwer lîp waere verlorn,
swaz mir nû von iu geschiht.
und haete ich gebiten iht,
hêrre, sô waeret ir erslagen.
nû wil ich immer gerne dagen.
nû vergebet mir diz durch got:
zebrîche ich mê iwer gebot,
daz rechet sâ zestunt."
Êrec sprach: "vrouwe, ich tuon iu kunt,
ir gewinnet an iwerm strîte
niwan übele zîte:
irn belîbet râche niht vrî.
swies danne iu gedâht sî,
sô muoz ez iu ergân.
ich wil iuch ze knehte hân
die wîle wir sîn ûf disem wege.
nû nemet diu ros in iwer pflege
und bewart si alsô schône
daz ich iu mit übele iht lône:
und wirt ir einez verlorn,
ir müezet dulden den zorn
des ir gerne enbaeret,
ob ir wîse waeret."
Vrouwe Ênîte nam dô diu.
vordes wâren ir driu:
nû wurden aller ahte.
si vuorte si als si mahte:
si enkunde niht wol dâ mite.
swie verre ez wider vrouwen site
und wider ir reht waere,
si leit ez âne swaere
mit senftem gemüete:
daz lêrte si ir güete.
diu vrouwe grôzen kumber leit,
wan daz si ze liebe ir leit
in ir herzen verkêrte,
als si ir diemuot lêrte.
swer ez rehte ahten wil,
sô haeten dar an harte vil
ze tuone vier knehte,
solden si ze rehte
aht ros vüeren und bewarn,
dâ si eine muoste mite varn.
wan daz vrou Saelde ir was bereit
und daz diu gotes hövescheit
ob mîner vrouwen swebete
und dâ wider strebete
daz ir dehein grôz ungemach
von den rossen niene geschach,
sô waere kumberlîch ir vart:
des wart diu vrouwe wol bewart.
ouch muosten durch einen solhen kneht
diu ros gerne und durch reht
ir ungestüemez streben lâzen
und senfteclîchen mite gân.
Dô begunden si balde
gâhen von dem walde:
vil schône der tac ûf gienc.
als si dô diu naht verlie,
dô sach vür sich Êrec
wâ in wîste der wec
zeinem hûs niht verre,
dâ des landes hêrre,
ein rîcher grâve, ûfe saz.
nû wâren si beide âne maz
alle die naht geriten
und hâten kumber erliten.
des hûses wâren si vrô,
wande si gedâhten dô
dâ ze ruowen über tac
in einem markete der dar under lac.
si begunden hin gâhen
dâ si den market sâhen.
Nû bekam in ûf dem wege
ein knabe, der hete in sîner pflege
gesoten schultern und brôt,
gewunden, als man im gebôt,
und bewart ze vlîze
in eine tweheln wîze:
ein kandel vuorte er an der hant
mit wîne. wem diz wart gesant,
des enist mir niht geseit.
Dô dirre knabe zuo reit,
ze vlîze begunde er schouwen
die bekumberten vrouwen.
ir gevertes in grôz wunder nam.
als er zuo ir geriten kam,
si gruozte in vil schône:
dô neic er ir ze lône.
vürbaz wîste in der wec.
nû gap im Êrec
mit gruoze guoten morgen,
under helme verborgen.
der knabe an im dô wol sach
daz er grôzen ungemach
die naht hâte erliten
und gewâfent was geriten,
und bewegete in ir arbeit.
er sprach: "hêrre, enwaerez iu niht leit,
ich vrâgete iuch maere
war iwer wille waere.
saget mirz durch iwer diemuot:
ich vrâge iuch niwan durch guot.
mich dunket ir sît gast hie:
sô was ich in dem lande ie
und bin des grâven kneht.
mich dunket gevüege und reht
und bite iuch des verre
daz von iu mîn hêrre
dâ mite sî gêeret
daz ir ûf sîn hûs kêret
und geruowet nâch iwer arbeit:
man ist iu dienstes dâ bereit.
und bite iuch mêre
durch die gotes êre:
mich dunket daz ir habet geriten
und grôze arbeit erliten:
und twinge iuch dehein hungernôt,
ich vüere hie schultern und brôt
und vil guoten wîn.
nû lâtz in iwern hulden sîn
und heizet die vrouwen bîten
und wider rîten,
und enbîzet hie an dirre stat."
er tete als in der knabe bat:
des was der kneht vrô.
hin vür zer vrouwen îlte er dô,
daz er ir diu ros empfie.
wider zir gesellen si dô gienc.
der kneht diu ros zesamene bant:
dar zuo leite er sîn gewant.
sînen huot nam er in die hant
und gienc dâ er wazzer vant.
in beiden er sô vil truoc
daz man die hende getwuoc.
die tweheln leite er ûf daz gras,
dar ûf die spîse diu dâ was,
vleisch brôt und wîn:
es enmohte nie mêre sîn.
Als si dô genuoc gâzen
und wider ûf gesâzen,
Êrec sprach zuo dem knehte:
"knabe, ir sult von rehte
etelîchen lôn empfân
des ir zuo uns habet getân.
ir habet minne wol versolt.
nû enhân ich silber noch golt
dâ ich ius gelône mite:
geselle, nû tuot des ich iuch bite
und nemet die wal
under der rosse zal,
ein daz iuz liebiste sî.
und sît gewis dâ bî,
kumt uns immer der tac
daz ich iuch baz gehandeln mac,
des gebristet iu niht an mir:
daz pfert sult nemen ir
durch unsere bete."
der knabe daz vil gerne tete.
er hete si im elliu gegeben,
wan daz der vrouwen leben
dâ mite gesenftet waere:
er liez ez durch ir swaere.
Als er dô ein ros genam
des in aller beste gezam,
dô gnâdete er im verre.
er sprach: "lieber hêrre,
nû gewert mich des ich iuch bite:
dâ handelt ir mich wol mite.
diu vrouwe lîdet von arbeit
mit disen rossen michel leit,
daz ich si vüeren müeze:
der dienest ist mir süeze."
Êrec sprach: "knabe, daz sult ir lâzen.
jâ enist ez doch niht getân
garwe âne sache.
si muoz mit ungemache
leben ze disen zîten."
er sprach: "sô wil ich rîten."
"got vergelte iu gnâde und guot:
iwer êre sî von im behuot,
daz ir mit saelden müezet leben.
knabe, nû rîtet gote ergeben."
sîner gâbe was er vrô:
wider umbe rîten begunde er dô:
von vröuden was im vil gâch.
Êrec reit müezeclîchen nâch.
Nû ersach in sîn hêrre
und erkande in verre,
wan er was vür daz bürgetor
gegangen: dâ saz er vor.
vil michel wunder in des nam
daz er sô schiere wider kam,
und vrâgete in maere
wes daz ros waere
daz er dâ vuorte an der hant.
vil schiere tete er im erkant
die rede an ein ende gar.
er sprach: "hêrre, nû nemet war
wâ si zuo iu rîtent:
nû enweiz ich wes ir bîtent
daz ir nû niht zer strâze engât:
ir missetuot ouch, ob irz lât.
jâ muget ir an der vrouwen
daz schoeniste wîp schouwen
die wir ie gesâhen.
[ir sult si schône empfâhen.]"
zem wege er dô hin gienc,
mit schoenem gruoze er in empfie.
Als er si zuo rîten sach,
er gienc engegen in und sprach:
"willekomen, vrouwe und hêrre"
und bat si vil verre
daz si in dâ mite êrten
und ûf sîn hûs kêrten
und daz si wolden dâ bestân.
"hêrre, des sult ir uns erlâzen"
sprach der ritter Êrec:
"uns hât der lange wec
getân unhovebaere:
von müede sîn wir swaere.
iwern gnâden sî genigen
und des mit hulden verzigen.
ir sult uns ze disen zîten
ze gemache lâzen rîten."
urloubes begunden si dô gern
unz er sis muoste gewern.
Einen knaben er sich dô wîsen bat
zem tiuristen wirte in die stat.
dâ entwâfente er sich dô.
vrouwe Ênîte was vil vrô
der ruowe der si dô bekam
dô man ir diu ros benam.
ir was als der sêle
der von Michâêle
wirt der hellewîze rât,
diu lange dâ gebûwen hât.
ein bat hiez er bereiten,
wan er von arbeiten
von dem gewaefen ûf der vart
sweizic und râmic wart:
des belôste er den lîp.
als er gebadete und sîn wîp,
daz ezzen was bereite.
als man in daz seite,
den tisch er dô rihten hiez.
vrouwen Ênîten er niht enliez
ensament mit im ezzen,
wan er was gesezzen
besunder hie und si dort
von im an der tweheln ort.
Nû begunde den grâven riwen,
und gedâhte wider sînen triwen,
daz er die vrouwen verliez,
daz er si im niht nemen hiez.
manecvalt wart sîn gedanc,
als in der vrouwen schoene twanc,
wie er si möhte gewinnen.
untriwe riet sînen sinnen
daz er dar sô kaeme
daz er si im benaeme.
daz was doch wider dem rehte
daz er dem guoten knehte
sîn wîp wolde hân genomen,
dô er in sîn lant was komen,
den er bevriden solde
ob im iemen schaden wolde.
der muot was im von minne komen,
wan wir haben vernomen
von dem grâven maere
daz er benamen waere
beide biderbe und guot,
an sînen triwen wol behuot
unz an die selben stunt.
dô tete im untriwe kunt
diu kreftige minne
und benam im rehte sinne.
wan an der minne stricke
vâhet man vil dicke
einen alsô kargen man
den nieman sus gewinnen kan.
vil manegen man diu werlt hât
der niemer in dehein missetât
sînen vuoz verstieze
ob ins diu minne erlieze:
und engaebe si niht sô rîchen muot,
sô enwaere der werlde niht sô guot
noch sô rehte waege,
sô ob man ir verpflaege.
nû enhât aber nieman solhe kraft,
und ergrîfet in ir meisterschaft,
er enmüeze ir entwîchen.
swer aber ir gewislîchen
ze rehte kunde gepflegen,
den enlieze si niht under wegen,
im enwaere der lôn von ir bereit
daz in sîn arbeit
niht endorfte riwen,
huote er sîner triwen
baz dan der grâve taete.
der enwas dar an niht staete,
wan in vrou minne betwanc
ûf einen valschen gedanc,
daz er dem vil biderben man
sîn wîp ze nemenne muot gewan.
Vier ritter er zuo im nam.
als er zen herbergen kam,
ob dem tische er si vant.
von im leite er sîn gewant:
mit gruoze begunde er vür si stân.
dô enhete Êrec deheinen wân
daz er im schaden solde,
als er doch gerne wolde.
den grâven nam grôz wunder
daz si sô besunder
an dem tische sâzen
und ensament niht enâzen.
er sprach in sîner valscheit:
"hêrre, enwaerez iu niht leit,
sô soldet ir mich wizzen lâzen
war umbe diz sî getân.
ist disiu vrouwe iwer wîp?
der ist wünneclîch ir lîp
und sô wol genaeme
daz si baz bî iu zaeme
danne dort an jener stat.
wes habet ir si von iu gesat?"
sus antwurte im Êrec dô:
"hêrre, mîn gemüete stât alsô."
der grâve bat in vürbaz
daz erz lieze âne haz
ob er zuo ir saeze
die wîle daz man aeze.
des antwurte im Êrec dô:
"geruochet irs, hêrre, ich bins vrô."
Er sprach als er zuo ir gesaz:
"ich sage iu, vrouwe, umbe waz
ich her zuo iu komen bin:
ein teil durch iwern gewin
und benamen durch iwer êre.
mir erbarmte nie sô sêre
weder man noch wîp
als iwer waetlîcher lîp.
sît ich iuch hiute lîden sach
als missezaemen ungemach
der einer vrouwen nie gezam,
vil nâ ez mînem herzen kam
und ouch noch dicke leider tuot.
iwer grôze armuot
die verwîze ich iu durch übel niht,
wan daz mir leide dran geschiht.
nû zaemet ir waerlîche
ze vrouwen wol dem rîche.
wer gap iuch armen solhem man
der enmac noch enkan
iuch gêren ze rehte?
er hât iuch zeinem knehte.
der selbe iwer geselle
(daz in got velle!),
der vlîzet sich dar zuo
waz er iu leides getuo.
und hete mich iwer got gewert,
ir waeret bezzer êren wert.
welt ir, noch geschiht iu allez guot.
ich sage iu, vrouwe, mînen muot:
und ist daz ir sô wîse sît,
sô lât irz âne widerstrît:
ich wil iu kumbers schaffen rât.
ich sage iu wie mîn dinc stât.
ich bin dises landes hêrre:
nâhen noch verre
envant ich noch daz wîp
[nie, sô mir der lîp,]
diu mir gezaeme
daz ich si naeme.
nû gevallet ir mir sô wol
daz ich iuch gerne machen sol
ze vrouwen disem lande:
sô habet ir âne schande
wol gewehselt iwer leben."
"Ein vrouwen müeze iu got geben",
sprach daz tugenthafte wîp,
"diu iwer lant und iwern lîp
baz ze rehte ziere.
ez müeste iuch harte schiere
von rehte geriwen
und waere wider mînen triwen.
als ez diu werlt vernaeme
und ez ir vür kaeme,
sô waerez niwan ir spot.
durch daz sô lât die rede durch got,
wan iu von rehte baz geschiht.
ich entouc ze graevinne niht:
ich enhân geburt noch daz guot.
swaz ouch mir mîn geselle tuot,
daz dulde ich mit rehte.
ze wîbe und ze knehte
und ze swiu er mich wil hân,
des bin ich im alles undertân.
hêrre, waz mac ich sprechen mê?
wan ich wolde erweln ê
daz ich lebende hie zehant
ze pulver würde verbrant
und man den zesaete,
ê ich ez immer getaete.
unser ahte stât gelîche:
wir ensîn beide niht rîche,
wir komen wol ze mâze.
got mir in leben lâze!"
Als er dise antwurt vernam
und ir willen alsam,
er sprach: "ich sage iu mînen muot:
dar nâch beweget iuch waz ir tuot.
welt ir niht güetlîchen
mîner bete entwîchen,
sô geschiht ez under iwern danc.
iwer wer ist mir hie ze kranc.
iwer geselle
var swar er welle:
ir müezet hie mit mir bestân.
diu rede sol ein ende hân."
Als si sînen ernest sach
und daz erz von herzen sprach,
vil güetlîchen sach si in an,
den vil ungetriwen man,
und lachete durch schoenen list.
si sprach: "ich waene iu ernest ist.
hêrre, enzürnet ir niht:
wan iu der rede unnôt geschiht.
ez was zewâre mîn wân,
ir hetet die rede durch schimpf getân.
wan ez ist iwer manne site
daz ir uns armiu wîp dâ mite
vil gerne trieget
(ich entar gesprechen: lieget),
daz ir uns vil ze guote
geheizet wider iwerm muote:
dâ von ich dicke hân gesehen
wîben michel leit geschehen.
enhaete ich niht ervorht daz,
ich haete iu gantwurtet baz,
wan ich, hêrre, niene bin
iedoch sô gar âne sin,
und möhte ich mîne sache
zêren und ze gemache
verwandeln, daz entaete ich.
wan mîn leben ist sô kumberlich,
als irz selbe habet gesehen.
vil rehte wil ich iu bejehen
wie mich von êrste mîn man
im ze wîbe gewan.
ich enbin im niht genôzsam:
mînem vater er mich nam,
wan der ist waerlîche
edel und rîche.
in des hof er dicke reit.
nâch kinde gewonheit
lief ich dâ hin und her.
eines tages spilte er
mit uns. dô schein wol daz kint
lîhte ze triegenne sint.
mit liste er mich vürz tor gewan:
dâ zuhte er mich und vuorte mich dan
und hât mich alsô iemer sît.
manege kumberlîche zît
tuot er mich lîden,
wan hie von muoz er mîden
daz wesen in sînem lande.
schaden und schande
ich armiu zallen zîten wone.
swer bezzer mich dâ vone
nâch êren loesen wolde,
gerne ich des volgen solde:
dar zuo vergultez im got.
ich wânte diu rede waere iwer spot.
ist daz ir mir bescheinet
ob ir die rede meinet
mit etelîcher sicherheit,
sô bin ich iwer bete bereit."
Der rede was der grâve vrô.
lachende antwurte er ir sô:
"ir enmuget iuch des niht erwern,
wan ich wil iu staete swern."
sîn vinger wurden ûf geleit,
diu vrouwe gap im den eit:
ouch gap si im dâ zestat,
ze leisten des er gebat,
ein ungewissez pfant,
ir triwe an sîne hant.
Als dô diu sicherheit geschach,
mit listen vrouwe Ênîte sprach:
"hêrre, nû râte ich iu wol,
als ein vriunt dem andern sol,
wan ich nû deheinem man
guotes alsô iu gan,
ir volget mîner lêre:
ez enkumbert iuch niht sêre.
sît ir mich genemen welt,
dâ mite râte ich daz ir twelt
unze vruo morgen:
sô muget ir âne sorgen
mich genemen und âne strît.
sô er an sînem bette lît,
sô kumet ir her:
wande sô enmac er
iu niht geschaden, sô werdet ir
iwers willen an mir
unbekumbert gewert,
wan hînaht stil ich im daz swert."
Si sprach: "ich bin iu nû holt,
wan daz habet ir wol versolt,
und müet mich, sult ir dulden
schaden von mînen schulden:
daz doch benamen muoz ergân,
ir entuot als ich gesprochen hân.
wande nemet ir mich zehant,
ez ist umbe uns sô gewant
daz er mich ungerne lât.
sîn swert er bî im hât:
ich weiz wol daz er schaden tuot."
er sprach: "iwer rât der ist guot,
der gevellet mir sô wol
daz ich iu gerne volgen sol."
mit schoenen wîbes listen
begunde si dô vristen
ir êre und ir mannes lîp.
vrouwe Ênîte was ein getriwez wîp.
sus überredete si den man
daz er schiet mit urloube dan
ûf solhe ungewisheit,
als ich iu dâ hân geseit.
Als si dô gezzen hâten,
in eine kemenâten
hiez er in betten beiden
und doch diu bette scheiden:
er enwolde si bî im ligen lâzen.
slâfen begunden si dô gân.
Nû lâgen si besunder.
diz was iedoch ein wunder,
daz er durch deheinen zorn
im den muot hete erkorn
daz er ein sô schoene wîp meit.
von sorgen grôzen kumber leit
der vrouwen gemüete
durch triwe und durch güete,
wie im diu rede würde kunt:
wan er verbôt daz ir munt
ze sprechenne iht ûf kaeme,
swaz si vernaeme,
als ich iu ê gesaget hân.
doch enhete siz niht verlâzen:
dâ mite hete si in verlorn,
sô daz er ir durch den zorn
ze geselleschefte niht enpflac,
wan er sunder âz und lac.
Nû gedâhte diu guote
alsô in ir muote:
"ez ist mir ûf daz zil komen
daz mir benamen wirt benomen
der aller liebiste man
den ie wîp mê gewan,
ez ensî daz ich in warne.
ouch weiz ich daz ichz arne,
zebrîche ich aber sîn gebot.
nû rât mir, hêrre, rîcher got!
des enwart mir nie sô nôt.
ich weiz wol, ez ist mîn tôt,
wan er hât mirz nû zwir vertragen.
waz aber von diu, wirde ich erslagen
und nimt er mir den lîp?
dannoch lebet manec vrum wîp.
ich enbin ouch niht sô klagelîch:
sô ist er edel und rîch,
mîn lieber hêrre.
ê im iht gewerre,
sô wil ich kiesen den tôt."
ir triwe ir daz gebôt
daz si ze sînem bette gienc
und bôt sich vür in an ir knie
und sagete im die rede gar.
von vorhten wart si missevar.
Als ez im dô wart erkant,
ûf stuont er zehant
und bat den wirt wachen.
dô begunde er sich ûf machen:
des wirtes knehten er seite
daz man im diu ros bereite.
daz was schiere getân.
den wirt bat er zuo im gân.
er sprach als er zuo im gienc:
"in iwerm hûs habet ir uns hie
gehandelt schône und wol:
des geltes bin ich iwer schol.
nû vernemet waz irs erholt.
ich enhân hie silber noch golt
dâ ich iu vergelte mite.
nû tuot als ich iuch bite:
diu siben ros nemet ir
nû ze gelte von mir."
der wirt neic im an den vuoz.
als ein man der gewinnen muoz,
sô was er herzenlîche vrô.
zehant truoc er im dô
ze heiles gewinne
sant Gêrtrûte minne.
alsô reit des nahtes dan
Êrec der ellende man
und rûmte zehant
mit sînem wîbe daz lant.
diu hete den grâven betrogen
und âne sünde gelogen.
Ê daz sich Êrec
ûf machete ûf den wec,
dô gedâhte dar an
der vil ungetriwe man,
wenne er zer vrouwen solde komen,
ob er si wolde hân genomen.
von dem slâfe er ûf erschrac
dâ er an sînem bette lac:
wan er des vorhte und hete wân,
er solde sich versûmet hân.
vil lûte schrei er: "wâfen!
wir haben uns verslâfen.
wol ûf, mîne gesellen,
die mir helfen wellen!"
niunzehene wâren ir über al
und er der zweinzegeste an der zal.
Als er die zuo im genam
und zuo den herbergen kam,
nâch ungevüegem gruoze
sô stiez er mit dem vuoze
die tür daz si zebrach.
daz was dem wirte ungemach
und wolde wâfen hân geschrirn.
"nû sihstû wol daz wirz birn"
sprach der ungetriwe man:
"envürhte dir niht und sage an,
waz diutent disiu lieht hie?"
diz wâren diu dâ lie
der tugenthafte Êrec
dô er sich machete ûf den wec.
Der grâve des niht enweste.
"wâ slâfent dîne geste?"
"hêrre, si sint geriten."
mit zornigen siten
sprach der grâve: "si ensint."
"lüge ich, hêrre, ich waere ein kint."
"ez ist entriwen dîn spot."
"nein ez, hêrre, sô helfe mir got."
"ez ist. nû wîse mich dar."
"nû heizetz selbe ersuochen gar."
"entriwen, daz ich daz sol."
"nû gan ouch ich es iu wol."
"wie lange sol ich dich vrâgen?"
"nû seht selbe wâ si lâgen.
war umbe solde ich si iu versagen?"
er sprach und wolde in hân erslagen:
"du waene ein abeleitaere bist."
"hêrre, si sint geriten, wizze Krist."
"daz ist von dînen schulden."
"nein ez, bî iwern hulden."
"sô haeten si des tages erbiten."
["hêrre, si sint nû geriten."]
"sage, sint si iht verre?"
"nein si entriwen, hêrre:
si riten an dirre stunt."
"war sint si?" "deist mir unkunt."
Dô twanc in sîn untriwe
ze grôzer herzeriwe.
dem slâfe vluochte er sêre.
er sprach: "mir enwas êre
niht ze teile getân,
daz ich sus verlorn hân
daz schoeniste wîp durch gemach
die mîn ouge ie gesach,
vremde oder kunde.
vervluochet sî diu stunde
daz ich hînaht entslief."
nâch den rossen er dô rief.
er sprach: "swer sîne sache
wendet gar ze gemache,
als ich hînaht hân getân,
dem sol êre abe gân
und schande sîn bereit.
wer gewan ie vrumen âne arbeit?
mir ist geschehen vil rehte."
nû kâmen ouch die knehte
mit den rossen geriten.
dô enwart niht langer gebiten.
"wol ûf, ir hêrren" sprach er.
niwan schilt und sper
hâten si ze wer genomen:
daz was von ir gaehe komen.
Dô begunde ûf gân der tac,
daz si den huofslac
und daz spor wol sâhen.
nâch im wart michel gâhen.
nû was Êrec zuo der wîle
geriten wol drî mîle.
wan durch vorhte des wîbes,
[niene sînes lîbes,]
was im von dem lande gâch.
er weste wol, man rite im nâch.
als im vor gaehede ûf der vart
sô vil ze redenne state wart,
er sprach: "vrouwe Ênîte,
ir habet iuch ze strîte
ze vaste wider mich gesat.
daz ich dâ lâzen bat
und ez iu an den lîp verbôt,
daz ist mir ein michel nôt
daz ir des deste mêre tuot.
nû sage ich iu mînen muot:
ich enwilz von iu niht lîden,
und enwelt ir ez niht mîden,
ez gât iu benamen an den lîp."
"gnâde, hêrre" sprach daz wîp:
"ir sult mich des geniezen lâzen,
und enhete ich des niht getân,
sô haetet ir den lîp verlorn:
von diu enwaerez niht guot verborn.
ich solz iemêre wol bewarn."
Nû hôrte si si zuo varn
mit zornigem muote.
swie niwelîch diu guote
warnen verlobet haete,
daz gelübede beleip unstaete,
wan si zebrach ez dâ zehant,
als si betwanc der triwen bant.
dannoch wâren si verre.
si sprach: "lieber hêrre,
dir rîtet michel her nâch.
si wellen dir schaden: in ist sô gâch."
Nû endarf nieman sprechen daz:
"von wiu kam daz diu vrouwe baz
beide gehôrte und gesach?"
ich sage iu von wiu daz geschach.
diu vrouwe reit gewaefens bar:
dâ was er gewâfent gar,
als ein guot ritter sol.
des gehôrte er noch gesach sô wol
ûz der îsenwaete
als er blôzer taete.
des was im warnunge nôt
und vrumte im dicke vür den tôt.
doch ez im solde wesen zorn,
er haete dicke verlorn
von unbesihte den lîp,
wan daz in warnte daz wîp.
nû enhete si imz niht vol geseit
ê dar grâve zuo reit.
und als er in ane sach,
vil unritterlîch er sprach
mit ungezaemen grimme
nâch unvriuntlîcher stimme:
"sehet umbe, ir arger diep!
wem solde daz wesen liep
daz ir in disen landen
nâch unser aller schanden
vüeret ein edel süeze wîp?
und wizzet wol daz ir den lîp
mir alzane liezet:
wan daz ir geniezet
daz ir ritter sît genant,
ich hieze iuch hâhen hie zehant.
ir habet si under vriunde danc.
jâ was ez ein vil arger wanc
daz ir nahtes ritet dan.
dâ mac man wol kiesen an
daz ir si ir vater habet genomen.
von wannen waere si iu anders komen?
ez möhte an dirre vrouwen
ein tôre wol schouwen
daz si iu niht enist ze mâze.
welt ir daz ich iu lâze,
arger schalc, den lîp,
sô lât belîben daz wîp.
ich wil si ir vriunden wider geben.
si ensol niht mê sô swache leben.
nû lât si und schabet iwern wec."
"ir enthöveschet iuch", sprach Êrec,
"an mir harte sêre.
von wem habet ir die lêre
daz ir scheltet einen man
der ie ritters namen gewan?
ir sît an swachem hove erzogen.
nû schamet iuch: ir habet gelogen.
ich bin edeler dan ir sît."
nû huop sich der strît.
dô enwart niht langer gebiten:
mit zorne si zesamene riten,
dâ von der ungetriwe man
sînes valsches lôn gewan,
einen stich ze sîner sîten
der in ze manegen zîten
sît her niht verswar,
wan er was underm schilte bar.
dar zuo im abe der arm brach.
dô er in von dem rosse stach,
nû begunde er sîne getriwen
harte sêre riwen.
die vielen über ir hêrren,
daz im iht möhte gewerren.
sumelîche wâren dâ,
die wolden in sâ
rechen mit den swerten:
vil unlange die werten.
sehse er ir ze tôde sluoc:
den was vehtennes genuoc.
die andern wâren alle zagen:
die vluhen âne nâch jagen.
dô was des strîtes ende.
âne missewende
reit der ritter Êrec
vil drâte den wec.
Er sprach: "hêrre got der guote,
habe mich in dîner huote
und hilf mir âne schande
von disem lande.
wirt ez dem lantvolke kunt,
daz ziuhet mir allez nâch zestunt
[und slahent mich: des ist unlanc]."
vergebene was doch der gedanc,
wan ez nieman vernam
ê er vol ûz dem walde kam:
daz was sîn grôziu saelekeit.
alsô beleip ez ungeseit:
die ritter die dâ genâren
und bî ir hêrren wâren,
der enwolde deheiner von im komen,
von dem man ez hete vernomen:
dô engetorstenz die vliehenden zagen
vor ir schande niht gesagen,
ê daz Êrec der hêrre
kaeme von dem lande verre.
die ritter dô verbunden
dem grâven sîne wunden
und vuorten in ûf bâren
und die dâ tôt wâren
hin heim mit herzeriwen.
sô genôz er sîner untriwen.
Als Êrec dô gereit
an sîne gewarheit,
dâ er den grâven niht entsaz,
nû verweiz er vrouwen Ênîten daz
daz si sîn gebot sô dicke brach.
sîn zorn wart grôz und ungemach
und unsenfter dan ê.
nû gelobete si daz siz niemer mê
vürdermâl getaete:
daz enliez si aber niht staete.
Swaz Êrec nôt unz her erleit,
daz was ein ringiu arbeit
und gar ein kindes spil
dâ wider und ich iu sagen wil
daz im ze lîden noch geschach.
beide nôt und ungemach
was im ze teile getân:
des enwart er niht erlâzen,
er enlite vil und genuoc.
der wec in zehant truoc
in ein unkundez lant.
des hêrre was im unerkant.
von des selben manheit
ist uns wunder geseit.
er was ein vil kurzer man,
mir ensî gelogen dar an,
vil nâ getwerges genôz,
wan daz im harte grôz
wâren arme und bein.
dâ zuo den brüsten er schein
kreftic und dic genuoc.
dar under er ein herze truoc
volleclîche manhaft.
daz gap im ouch die kraft,
wan dâ stât ez allez an:
und wizzet rehte, waere ein man
gewahsen zwelf klâfter lanc
und waere sîn herze kranc
und ûf zageheit geborn,
daz michel âs waere verlorn.
sus enwas dem hêrren niht.
wir müezen sîner geschiht
ein michel teil verdagen.
man möhte vil dâ von gesagen,
wan daz der rede dâ würde ze vil:
dâ von ich iu si kürzen wil.
ez hâte der hêrre guot
gelücke und rîchen muot
und hâte unverzaget
den prîs an manegem man bejaget:
dar umbe man noch von im seit
daz im an sîner manheit
unz an den tac nie misselanc.
er waere starc oder kranc
der im mit übel zuo kam,
der wênige ie den sige nam.
dehein ritterschaft er versaz
(ouch entetez nieman baz)
swaz er ir bî sînen zîten
ie mohte errîten.
...
Dô er den strît niwen vant,
dô wart im aber ir triwe erkant.
als si in gewarnet hâte,
nû sâhen si alsô drâte
in dort zuo rîten.
nû gruozte er vrouwen Ênîten.
als er Êrecke sô nâhen kam
daz er sîniu wort vernam,
er sprach: "willekomen, hêrre,
ir nâhen oder verre
in disiu lant geriten sît,
mich bedunket âne strît,
ir muget wol ein degen sîn.
daz ist an zwein dingen schîn:
ir vüeret, sam mir mîn lîp,
daz aller schoeniste wîp
der ich ie künde gewan:
wer gaebe die einem boesen man?
dar zuo sît ir gewâfent wol,
als ein guot ritter sol
der ze deheinen stunden
werlôs wil werden vunden
und der âventiure suochet.
ob sîn got nû ruochet,
der vindet ir hie teil.
und gevellet iu daz heil,
ich wil iu daz zewâre sagen,
ir muget hie den prîs bejagen
des ir wol gelobet sît.
nû wert iuch, ritter, ez ist zît."
Sus antwurte im durch sînen spot
Êrec: "nû enwelle got,
ritter biderbe und guot,
daz ir immer getuot
sô vil wider iwern triwen.
ez müeste iuch her nâch riwen.
jâ butet ir mir iwern gruoz:
wanne würde iu slasters buoz,
bestüendet ir mich dar nâch?
sô waere iu ze gâch
und belibet sîn âne ruom.
ir sult ez durch got tuon
und mich mit gemache lâzen,
wan ich enhabe iu niht getân.
ich hân verre geriten
und hân solh arbeit erliten
daz aller mînes herzen rât
unwilleclîchen stât."
Der hêrre gedâhte: "er ist verzaget,
sît er sîne arbeit klaget."
er sprach: "ir wert iuch âne nôt
dâ mite daz ich iu dienest bôt.
daz enhân ich anders niht getân
wan ûf ritterschefte wân.
swaz iu nû mê von mir geschiht,
dar umbe endürfet ir mir niht
an mîne triwe sprechen,
die ich niemer wil zebrechen.
wert iuch durch iwer schoenez wîp,
welt ir behalten den lîp."
Als Êrec dô gesach
daz im ze vehtenne geschach,
sîn ros er wider kêrte,
als in sîn ellen lêrte.
zesamene riten zwêne man
der ietweder nie gewan
zageheit dehein teil.
ez muoste sterke und heil
under in beiden
an dem sige scheiden.
diu sper si ûf stâchen
daz si gar zebrâchen.
diu tjost wart sô krefteclich
daz diu ros hinder sich
an die hehsen gesâzen.
dô muosten si lâzen
die zoume von den handen
und anders inz enblanden.
si erbeizten beide gelîche
vil unmüezeclîche
und ervuorten diu swert.
ir ietweder wart gewert
volleclîchen an der stat
des er got lange bat,
daz er im sande einen man
dâ er sich versuochte an.
Nû begunden si vehten
gelîch zwein guoten knehten.
diz huop sich umbe einen mitten tac.
Êrec fil de roi Lac
vorhte laster und den tôt.
den schilt er im dar bôt
und begunde sich mit listen
âne slege vristen.
der gedanc was jenem unerkant,
und sluoc im von der hant
den schilt unz an den riemen.
wande si nieman
ûf der heide dô schiet,
zuo der sîten ern erriet
und sluoc im eine wunden.
dô wânde er haben vunden
einen zagen an dem gaste.
ouch zwîvelte vaste
diu schoene vrouwe Ênîte,
dô im sîn sîte
alsô sêre bluote.
vil lûte schrê diu guote:
"ouwê, lieber hêrre mîn,
solde ich ez vür iuch sîn!
jâ waene ich iuch verlorn hân."
"vrouwe, iuch triuget iwer wân"
sprach der unverzagete man:
"wan dâ verlür ich mêre an."
vil wol bewârte er ir daz.
ein wênic trat er vürbaz:
niht langer er im vertruoc,
ûf den helm er in sluoc
daz der wênige man
dâ durch ein wunden gewan
und daz er vor im gelac.
Êrec fil de roi Lac
hâte nâch missetân,
wan er wolde in erslagen hân.
"nein", sprach er, "ritter guot,
durch dînen tugenthaften muot
und durch dîn schoene wîp
sô lâ mir den lîp
und êre got an mir.
vil gerne sicher ich dir.
nû empfâch mich ze man,
und wizzest daz ich nie gewan
deheinen hêrren mêre.
wan daz dir diu êre
geschiht von dîner manheit,
ich waere des tôdes ê bereit
êz immer ergienge:
dehein edel dich vervienge.
sus ist ez mir unmaere:
swer dîn vater waere,
sô edelet dich dîn tugent sô
daz ich dîn bin ze hêrren vrô."
Nû hete gewert dirre strît
unz an die nônezît,
den sumertac alsô lanc.
dô Êrecke alsô gelanc,
die gnâde er an im begienc
daz er in leben lie.
ûf zuhte er in bî der hant:
den helm er im abe bant.
er sprach: "ich enmuote mêre
von iu deheiner êre,
wan daz ir mir âne schamen
rehte nennet iwern namen.
ich enmuote ze dirre zît
wan daz ich wizze wer ir sît."
er sprach: "hêrre, daz sî getân.
ich wil iuch wizzen lâzen,
ich bin künec über Îrlant,
Guivreiz le pitîz genant."
Êrec gevienc sîn niht ze man.
ir ietweder klagen began
des anderen ungemach.
Êrec eine binden brach
abe sînem wâpenrocke sâ.
nû wâ möhte er anderswâ
ein vriuntlîcher binden
zuo den zîten vinden?
Guivreiz le pitîz eine alsam
von sînem wâpenrocke nam.
ein ander si verbunden
ir ietweder die wunden
die er mit sîner hant sluoc.
diz was vriuntlîch genuoc.
hie was vrouwe Ênîte mite
vil güetlîchen nâch ir site.
ze handen viengen si sich dô,
ir ietweder was des andern vrô,
und sâzen ensamet ûf daz gras,
wan in ruowe nôt was.
in hete der strît getân vil heiz:
beide bluot und sweiz
hâte si berunnen gar.
vrouwe Ênîte gienc ouch dar.
diu hâte liep bî leide,
als ich iu bescheide.
nû was si ir mannes siges vrô:
sîn wunden weinde si aber dô.
Nû ervurpte si diu guote
von sweize und von bluote
mit ir stûchen orte.
nâch vriuntlîchem worte
sâzen an der heide
dise hêrren beide
und kuolten sich durch gemach.
der künec zuo dem gaste sprach:
"vernemetz, hêrre, vür ein spil
daz ich nû reden wil
und enlât ez iu niht wesen leit.
mich betwanc iwer manheit
daz ich wolde werden iwer man:
dâ ist iu wol gelungen an.
nû ist diu vrümekeit an iu schîn
daz ichz noch gerner wolde sîn,
ob ich wizzen mehte
ob irz an dem geslehte
alsô wol haetet,
und mir daz kunt taetet:
sô waere mîner êre
sô vil deste mêre.
daz mir von iu geschehen ist,
des ich unz an dise vrist
niene wart betwungen,
noch ist mir wol gelungen
und wil ez âne klage lâzen,
hâtz ein edel man getân,
und wil es immer wesen vrô."
Êrec antwurte im alsô:
"mîn künne ich iu nennen sol.
ich waene ez vil wol
von gebürte wesen mac.
mîn vater ist der künec Lac,
Êrec heize ich."
dô vreute der künec sich.
als schiere und er diu maere
vernam wer er waere,
sîn sitzen wart vil unlanc:
von vröuden er ûf spranc
und bôt sich an sînen vuoz.
er sprach: "wie gerne ich wesen muoz
iu immer staete als iwer man,
mit swiu ich iu gedienen kan.
iwer vater ist mir wol erkant.
beide lîp und lant
sol iu wesen undertân.
ouch sult ir mich geniezen lâzen
daz ich iu staete triwe
leiste âne riwe
al die wîle daz ich lebe.
und gewert mich einer gebe:
des man ich iuch sô verre.
wâ wart ie triwe merre
dan vriunt sînem vriunde sol,
die beide ein ander trûwent wol?
bî der man ich iuch daz ir
durch mîne liebe ensamet mir
ûf mîn hûs rîtet
und dâ sô lange bîtet
unz daz ir geruowet sît.
diz lât wesen âne strît:
dâ handelt ir mich wol an,
daz ichz immer dienen kan."
Êrec sprach: "ich wils iuch wern:
doch ensult irs niht sô lange gern.
ir müezetz âne zorn lâzen:
ich enmac niht langer hie bestân
niwan unze morgen vruo
und sage iu war umbe ich daz tuo.
ich envar nâch gemache niht:
swaz ouch mir des nû geschiht,
dar ûf enahte ich niht vil,
wan ich dar nâch niht werben wil."
Der künec was des gastes vrô.
zuo den rossen gienc er dô.
er sprach: "wir suln rîten."
nû half er vrouwen Ênîten
daz si ûf ir pfert gesaz:
mit schoenen zühten tete er daz.
er vuorte si vür an den wec.
dar nâch reit Êrec.
und als si vür daz hûs riten,
niht langer daz vermiten
sîne junchêrren,
si enliefen engegen ir hêrren
ûz vür daz bürgetor:
dâ empfiengen si in vor
mit vroelîchem schalle,
wan sî wâren alle
von einem wâne gemeit,
daz er nâch gewonheit
den ritter hete gevangen.
er sprach: "ezn ist niht ergangen
als ir waenet daz ez sî"
und sagete in dâ bî
vil rehte diu maere
wiez ergangen waere.
er sprach: "swem ich nû liep bin,
der kêre dar an sînen sin
daz er empfâhe schône,
daz ich ius immer lône,
den aller tiuristen man
des ich ie künde gewan."
ouch tâten si gerne daz.
Êrec enwart nie baz
gehandelet anderswâ
dan ouch des selben nahtes dâ.
Des âbendes dô si gâzen
und dar nâch gesâzen,
der wirt sprach: "hêrre, ez ist mîn rât
daz ir uns einen arzât lât
gewinnen zunsern wunden.
ist daz ir ze disen stunden
ungeheilet scheidet hin,
daz dunket mich ungewin.
ir sît leider sêre wunt:
dar zuo ist iu daz lant unkunt,
und mac iu vil wol missegân."
Êrec sprach: "nû lât die rede stân,
wan ich belîben niene mac
niwan unz an den tac."
Nû was im die naht bereit
von êren elliu werdekeit,
wan Guivreiz le pitîz
kêrte allen sînen vlîz
dar an daz er sîn schône pflac
unz an den anderen tac.
Als er smorgens [schiet von dan]
.....
[als uns der âventiure] sage
von dem tugentrîchen zalt,
kam er in einen schoenen walt,
dar in der künec Artûs
von Tintajôl sînem hûs
was geriten durch jaget,
alse uns Crestiens saget,
mit schoener massenîe.
er und sîn kumpânîe
lâgen bî der strâze
alsô ze mâze
ein vierteil einer mîle.
in der selben wîle
kam hêr Walwân geriten
und hete sîn ors Wintwaliten
zer poulûne gebunden.
dâ hetez Keiîn vunden.
durch baneken er dar ûf saz,
hêr Walwân erloubete daz.
beide sîn schilt und sper
lente dâ bî, daz nam er
und reit eine ûf den wec.
der hêrre Êrec
engegen im geriten kam.
von verre er sîn war nam.
als er in rehte gesach,
dô kôs er daz er ungemach
ûf dem wege hete erliten
und verre hete geriten
und berunnen was mit bluote.
dô wart im des ze muote
daz er engegen ime reit
und sprach in sîner valscheit:
"willekomen, hêrre, in diz lant."
an den zoum leite er sîn hant.
er entorste in anders niht bestân:
sus wolde er in gewunnen hân
und vrâgete [wer er waere.]
.....
"ir erbelget âne sache.
ich wolde daz ir ze gemache
mit mir ritet an dirre stunt.
ich sihe wol, ir sît sêre wunt.
der künec Artûs mîn hêrre
enliget hie niht verre.
von im und von der künegîn
sult ir gebeten sîn
daz ir nû mit mir hin
rîtet und dâ bî in
geruowet nâch iwerm leide.
si sehent iuch gerne beide."
Alsus was im gedâht:
hete er in ze hove brâht,
daz er danne wolde sagen,
er hete im die wunden geslagen
und er solde gevangen sîn.
dar an wart volleclîche schîn
daz diu werlt nie gewan
deheinen seltsaenern man.
sîn herze was gevieret:
eteswenne gezieret
mit vil grôzen triwen
und daz in begunde riwen
allez daz er unz her ie
zunrehte begienc,
alsô daz er vor valsche was
lûter sam ein spiegelglas
und daz er sich huote
mit werken und mit muote
daz er immer missetaete.
des was er unstaete,
wan dar nâch kam im der tac
daz er deheiner triwen pflac.
sô enwolde in niht genüegen,
swaz er valsches gevüegen
mit allem vlîze kunde
mit werken und mit munde:
daz riet elliu sîn ger.
dar zuo sô was er
küene an etelîchem tage,
dar nâch ein werltzage.
diz wâren zwêne twerhe site:
dâ swachete er sich mite,
daz er den liuten allen
muoste missevallen
und nieman was ze guote erkant.
von sînem valsche er was genant
Keiîn der quâtspreche.
Nû verstuont sich vil gereche
Êrec waz er meinte,
als er im ouch bescheinte.
er sprach: "hêrre,
ich hân ze varne verre
und enmac ze disen zîten
ûz dem wege niht gerîten.
waerez an mîner muoze,
nâch des küneges gruoze
vüere ich tûsent mîle.
ir sult mich ze dirre wîle
mîne strâze lâzen varn.
got müeze iuch, hêrre, bewarn."
dô sprach der valsche Keiîn:
"hêrre, lât die rede sîn.
ir ensult sus hin niht scheiden:
ez missezaeme uns beiden.
ich bringe iuch ze hûse
dem künege Artûse
zewâre oder ich enmac."
Êrec fil de roi Lac
wart ein teil dâ von beweget.
er sprach: "ich waene ir enmeget.
dâ von ist iu alsô guot,
ir habet dar umbe ringen muot:
wan welt ir mich dar bringen,
ir müezet mich es twingen.
doch sît ir vrum, ir bringet mich hin,
wan ich iu wol gewunnen bin."
"ich weiz wol", sprach Keiin,
"daz ich harte vrum bin.
ê ir michs überstrîtet
daz ir sus hinnen rîtet,
irn gesehet mînen hêrren,
wandez iu enmac gewerren,
ich twinge iuchs güetlîchen.
dâ von sult ir entwîchen
und mînen hêrren gesehen.
daz muoz benamen geschehen."
Daz wart Êrecke alrêst zorn.
daz ros ruorte er mit den sporn.
"ziehet zuo iu die hant!"
ûf warf er daz gewant
und ervuorte daz swert.
wan ers wol waere wert,
sô wolde er dem argen zagen
abe die hant hân geslagen.
dô zuhte er si enzît
und vlôch âne strît.
swie er ûf Wintwaliten
dem besten rosse waere geriten
daz ie ritter gewan,
alsô seine kêrte er dan
rehte an die widervart:
von Êrecke er ervolget wart.
und als er rehte daz gesach
(als ez im ze heile geschach),
daz er was gewaefens blôz,
wie wol hêr Keiîn genôz
der tugent die Êrec hâte.
vil wunderlîchen drâte
daz sper er umbe kêrte
daz er in niht versêrte.
er wante gegen im den schaft
und stach in mit solher kraft
daz Keiîn rehte sam ein sac
under dem rosse gelac,
nâch sînem rehte
ungelîch einem guoten knehte.
daz ros vuorte Êrec dan.
Keiîn, der schalchafte man,
ime vaste nâch lief:
lûte er in ane rief:
"nein, ritter vil guot!
durch dînen tugenthaften muot
daz mir daz ros hie bestê!
oder ich muoz es immer mê
geswachet und gehoenet sîn.
jâ enist ez weizgot niht mîn."
dô kêrte der guote
mit lachendem muote
und vernam sîne klage.
er sprach: "ritter, nû sage,
wie bistû genant?
und tuo mir erkant
dises rosses hêrren.
ez enmac dir niht gewerren:
ich wil wizzen dînen namen.
du endarft dich niht sô sêre schamen.
ez ist geschehen manegem man
der doch nie zagen muot gewan."
Keiîn sprach: "nein, hêrre!
ich bites iuch vil verre:
ist daz ir mir gnâde tuot,
sô sît mir volleclîche guot,
alsô daz ir mich des erlât
des ir mich gevrâget hât,
daz ich mich iu nande.
mich hât ûf solhe schande
hie brâht mîn zageheit
daz doch mir ein herzeleit
von den dingen muoz geschehen,
sol ich iu mînes namen jehen,
wan ich hân wol garnet iwern spot.
nû enbert es durch got."
Êrec sprach: "ritter, saget an:
jâ enist hie nieman
niwan iwer und mîn:
es enmac dehein rât sîn,
oder ir hât daz ros verlorn."
daz sîne mante er mit den sporn,
als er dan wold rîten.
Keiîn bat in bîten.
er sprach: "ich wil ez gote klagen
daz ich muoz mîn laster sagen.
nû sage ich iu wer ich bin.
mîn name lûtet Keiin.
ouch geruochet mîn der künec Artûs
ze truhsaezen in sînem hûs.
sîner swestersüne ein,
der edel ritter Gâwein,
diz ros er mir lêch:
mirst leit daz er mirs niht verzêch,
wan sô waere mir schande buoz
die ich nû dulden muoz.
dô mîn hêrre hiute enbeiz
(den tiuvel ich mir selben weiz
daz ich mir niht sanfte kunde leben:
nâch laster begunde ich streben:
des hân ich gewunnen teil),
dô riet mir mîn unheil
daz ich mir sîn ros lîhen bat.
dô lêch er mir ez an der stat.
enhete er dô des niht getân,
sô waere ich schanden erlâzen
diu mir sus ist widervarn.
nû enmac doch daz nieman bewarn
daz im geschehen sol.
edel ritter, nû tuot sô wol
und gebet mirz wider durch got,
oder ich bin aller der spot
die mich wider in sehent gân.
Êrec sprach: "daz sî getân.
ich gibe iuz mit gedingen:
ir sult ez wider bringen
dem hêrren Walwân von mir.
mit iwern triwen müezet ir
daz geloben wider mich."
Keiîn sprach: "daz tuon ich"
und tete ouch alsô,
wan er was der rede vrô.
Als er daz ros zuo im gewan,
er sprach: "ich bite iuch, tugenthafter man,
sît ir mir sît gewesen guot,
daz ir nû volle wol tuot,
daz ich iuch müeze erkennen:
geruochet iuch mir nennen.
ez enschadet iu niht und hilfet mich.
iwern namen den wolde ich
wizzen durch iwer vrümekeit.
ez ist mir immer ein leit,
muoz ich alsus scheiden hin
daz ich iwers namen unwîse bin
und enweiz wie ich iuch nennen sol,
sô ich iwer gedaehte gerne wol.
durch got saget mir wer ir sît."
er sprach: "nein ich ze dirre zît:
ez wirt iu lîhte her nâch kunt."
Nû schieden si sich zestunt.
ir ietweder reit sînen wec,
Keiîn und Êrec.
Keiîn hin ze hove reit,
und twanc in des sîn wârheit
daz ers doch niht verdagete,
wan daz er rehte sagete
sîn schemelîchez maere,
wiez im ergangen waere,
und gap dem schaden solhen gelimpf
daz man gar vür einen schimpf
sîne schande vervie
und man sîn ungespottet lie.
Als in dô solh manheit
von dem ritter wart geseit,
dô nam si besunder
alle michel wunder
wer der ritter möhte sîn.
dô sprach Keiîn:
"ich enmohte sîn niht erkennen:
er enwolde sich niht nennen.
sîne stimme hôrte ich,
wan er jach vil wider mich:
als ichz dar an kiesen mac,
sôst ez Êrec fil de roi Lac."
dô rieten si alle gelîche
er waerez waerlîche.
Der künec Artûs sprach dô:
"nû waere ich es harte vrô
und lônte ims mit minnen,
swer mir in möhte gewinnen.
Gâwein, daz tuon ich
an Keiîn und an dich.
ir habet mich unz an disen tac
sô gêret daz ich niene mac
iu gesprechen niwan guot.
ist daz ir diz nû tuot,
daz wil ich vor im allen hân
swaz ir mir liebes habet getân.
Gâwein, nû wis gemant
wiez under uns ist gewant,
daz du mîn naehster vriunt bist,
und ensûme dich deheine vrist
mêre durch die liebe mîn.
sô hilf mir und der künegîn
daz wir Êrecken gesehen:
sô enmac mir liebers niht geschehen."
Gâwein sprach: "hêrre,
enmanet mich niht sô verre,
wan ich der verte willic bin.
jâ enlebet er niht den ich vür in
iezuo wolde sehen.
und lât mir got sô wol geschehen
daz ich im immer kume zuo,
ich sage iu, hêrre, waz ich tuo:
ich bringe in, mac ich ins erbiten."
Sâ zehant si dô riten.
Gâweinen brâhte Keiin
rehte des endes hin
dâ er in lâzen hâte.
vil wunderlîchen drâte
îlten si im beide nâ,
allez ûf sîner slâ.
und alsô schiere er ûf der vart
von in ervolget wart,
Gâwein der tugentrîche
gruozte in minneclîche
nâch vriuntlîcher stimme
und niht mit grimme.
dar an er im bescheinte
daz erz in guot meinte.
er gap im einen guoten tac.
als im Êrec fil de roi Lac
dô gnâden began,
dâ marhte er sînen namen an,
und als er in erkande,
zehant er in nande.
vaste er in zuo im gevie,
als ins diu vröude niht erlie,
von liebe diu im geschach,
wan er in starc und guot sach.
er hiez in willekomen sîn
und sîne vriundîn.
er gnâdete im vil sêre
sô vriuntlîcher êre
die er im an sînem rosse bôt:
von triwen gienc im nôt
daz er imz wider sande.
als schiere er in nande,
er sprach zuo dem gaste:
"wir haben iu vil vaste
durch den walt geriten nâch.
vrâget ir von wiu sô gâch
uns sî oder waz ich welle,
hêrre, wîlent geselle,
daz sol iuch unverswigen sîn.
ich bite iuch, nû lât werden schîn
ob iu mîn hêrre liep sî,
und sage iu wâ bî.
dô unser vriunt Keiîn
hin ze hove daz ros mîn
mir wider brâhte
und er iwer gedâhte
ze alsô grôzer manheit,
als er diu maere hete geseit,
dô nam uns wunder
alle besunder
wer ez möhte hân getân:
doch rieten wir ûf einen wân
iwern namen mit gelîchem munde.
nû hât uns dâ ze stunde
gemanôt sô verre
diu künegîn und mîn hêrre
daz wir iu îlten hin nâch
(dâ von ist uns gewesen gâch)
und iuch im braehten ze hûs.
würde iu der künec Artûs
ie liep oder wert,
sô sehet daz er iht werde entwert
und geruochet in gesehen.
mac daz nû geschehen,
sô gewan nie dehein man
groezer liep dan er dar an.
diz leistet âne widerstrît,
ob ir dienstes willic sît:
dar zuo sîn wirs alle vrô."
Êrec antwurte im alsô:
"noch hât der künec verschuldet wol
daz ich im immer wesen sol
mînes muotes undertân,
und swâ ich im des abe gân,
daz sîn gebot niene geschiht,
dâ enwendet michs der wille niht,
ich entuo swes er niht wil enbern.
disse muoz ich in entwern.
mînen willen ich im wol schîn tuo,
kumt ez immer dar zuo,
als ez doch vil lîhte getuot,
daz mir lîp und guot
durch in ze wâgenne geschiht:
daz entriuget danne niht,
ich enzeige im wol wie er mir ist.
er sol mich ze dirre vrist
mit hulden lâzen rîten.
ich hân ze disen zîten
gemaches mich bewegen gar.
geruochet, swâ ich hin var,
daz ich iwer dienest müeze sîn.
mînem hêrren und der künegîn
sult ir mînen dienest sagen
und mich zornes übertragen."
Als daz hêr Gâwein ersach
daz er sô gar dâ wider sprach,
des wart er ein teil unvrô.
sînem gesellen wincte er dô
und rûnte im zuo.
er sprach: "edel ritter, nû tuo
tugentlîchen und wol,
als ichz verschulden sol
und ouch mîn hêrre umbe dich:
daz selbe râte ich.
rît drâte dînen wec
und sage daz Êrec
niht erwinden welle.
sus hân ich an im, geselle,
uns erdâht einen list
der doch nû der waegest ist.
sage im, welle er in gesehen,
daz müeze alsô geschehen
als ich dir wol gesagen kan.
heiz inz rûmen von dan
dâ er lît in dem walde,
und daz er sich balde
vür mache ûf den wec
dâ der ritter Êrec
jenhalp ûz rîten sol.
die wîle kan ich in wol
ûf dem wege mit listen
gesûmen und gevristen
daz er niht vür enkumt."
"und ist daz ez uns vrumt",
sprach der ritter Keiîn,
"daz sol mit guotem willen sîn."
zehant reit er und tete
allez nâch sîner bete.
Als diz der künec Artûs vernam,
die tavel man abe nam,
und îlte vür vil drâte
nâch sînes neven râte
und leite sich rehte umbe den wec,
daz der ritter Êrec
iender kaeme dâ bî,
er enrite rehte vür sî.
Gâwein, der tugenthafte man,
Êrecken sûmen began
mit listen swâ er kunde,
unz daz er im die stunde
mit kurzewîle abe genam,
unz daz der künec wol vür kam.
swie ofte er in wider rîten bat,
sô sprach er: "iezuo an der stat,"
unz er mit schoener trügeheit
den walt mit im ûz reit
dâ der künec umbe den wec lac.
Und als Êrec fil de roi Lac
die poulûne alle ersach,
niht liebes im dar an geschach,
wan daz velt was sô vol.
ouch erkande er si wol,
wan er si dicke hete gesehen.
[er sprach: "wie ist mir geschehen?]
ich waene mich verriten hân.
ir enhabet niht wol an mir getân,
hêr Gâwein, diz ist iwer rât.
nû hân ich iwer missetât
selten alsô vil vernomen.
daz ich dâ her bin komen,
des was mir vil ungedâht.
ir habet mich übele her brâht.
swer hin ze hove kumt
daz ez im sô lützel vrumt
als ez mir nû hie tuot,
dem waere dâ heime alsô guot.
swer ze hove wesen sol,
dem gezimet vröude wol
und daz er im sîn reht tuo:
dâ enkan ich nû niht zuo
und muoz mich sûmen dar an
als ein unvarnder man.
ir sehet wol deich ze dirre stunt
bin müede und wunt
und sô unhovebaere
daz ich wol hoves enbaere,
hetet ir es mich erlâzen.
ir enhabet niht wol an mir getân."
Gâwein den zorn mit güete rach.
er/hIels in zuo im und sprach:
"hêrre, senftet iwern zorn.
jâ ist ein vriunt baz verlorn
bescheidenlîchen und wol
dan behalten anders dan er sol.
wirt im ein teil ze zorne gâch,
er verstât sich rehtes dar nâch
und hât in lieber dan ê.
waz mac ich nû gesprechen mê?
wan sol ich iuch beswaeret hân,
daz hân ich doch durch guot getân.
ouch rihtet selbe über mich."
Alsô versuonte er sich
mit im vil tugentlîchen,
daz im begunde entwîchen
ungemüete und leit:
ez enwart ouch groezer werdekeit
noch volleclîcher êre
nie manne erboten mêre
dan im dâ ze hove geschach.
daz man in dâ gerne sach
daz tâten vil wol schîn
Artûs und diu künegîn
mit der massenîe gar.
si wâren willekomen dar:
man empfienc si wirdeclîche
beidiu gelîche,
Êrecken und Ênîten,
die ze manegen zîten
unruowe hâten gepflegen
ûf unkunden wegen.
Ginovêr diu künegîn
tete süezen willen schîn,
dô ir vrouwe Ênîte kam.
in ir pflege si si nam
und vuorte si von danne
besunder von ir manne
in ir heimlîche
dâ wart vil wîplîche
von in beiden geklaget,
vil gevrâget und gesaget
von ungewonter arbeit
die vrouwe Ênîte erleit.
sô kumberlîcher sache
ergazte si mit gemache
diu vil edel künegîn
die wîle und daz mohte sîn.
ouch wart hêr Êrec
von den rittern enwec
gevüeret besunder
dâ er alsô wunder
sîner müede ruowe empfie.
diu ritterschaft zuo im gienc
und entwâfenten in sâ.
er gewan vil rîcher knaben dâ,
der deheiner dâ ze stunde
dem andern niht engunde
daz er waere vür in guot.
sich vleiz von in ein gelîcher muot
swaz im dienest mohte sîn.
Vil schiere kam diu künegîn
in klagen und schouwen
mit allen ir vrouwen.
ein pflaster wart mit ir getragen.
dâ von wil ich iu sagen
wie guot ez ze wunden was:
manec verchwunder sîn genas.
swem ez wart gebunden
über sîne wunden,
den geswar si nie mêre,
und enheilte niht ze sêre,
wan ze rehter mâze genuoc.
dehein übel nie dar zuo gesluoc.
allez argez ez vertreip:
swaz ez guotes vant, daz beleip,
und die dâ von genâsen,
die überhuop ez mâsen,
daz man die lîch ebene sach
als dâ nie wunde geschach.
mit disem pflaster verbant
der küneginne hant
des ritteres sîten.
diu werlt ze deheinen zîten
bezzer pflaster nie gewan.
Wundert nû deheinen man,
derz gerne vernaeme
von wanne diz pflaster kaeme,
daz hâte Fâmurgân,
des küneges swester, dâ verlâzen
lange vor, dô si erstarp.
waz starker liste an ir verdarp
und vremder sinne!
si was ein gotinne.
man enmac diu wunder niht gesagen
von ir, man muoz ir mê verdagen,
der diu selbe vrouwe pflac.
doch sô ich meiste mac,
sô sage ich waz si kunde.
swenne si begunde
ougen ir zouberlist,
sô hâte si in kurzer vrist
die werlt umbevarn dâ
und kam wider sâ.
ich enweiz wer siz lêrte.
ê ich die hant umbe kêrte
oder zuo geslüege die brâ,
sô vuor si hin und schein doch sâ.
si lebete ir vil werde:
in lufte als ûf der erde
mohte si ze ruowe sweben,
ûf dem wâge und drunder leben.
ouch was ir daz untiure,
si wonte in dem viure
als sanfte als ûf dem touwe.
diz kunde diu vrouwe.
und sô si des gern began,
sô machete si den man
ze vogele oder ze tiere.
dar nâch gap si im schiere
wider sîne geschaft:
si kunde et zoubers die kraft.
si lebete vaste wider gote,
wan ez warte ir gebote
daz gevügel zuo dem wilde
an walde und an gevilde,
und daz mich daz meiste
dunket, die übelen geiste,
die dâ tiuvel sint genant,
die wâren alle under ir hant.
si mohte wunder machen,
wan ir muosten die trachen
von den lüften bringen
stiure zuo ir dingen,
die vische von dem wâge.
ouch hâte si mâge
tiefe in der helle:
der tiuvel was ir geselle.
der sande ir ze stiure
ouch ûz dem viure
swie vil si des wolde.
und swaz si haben solde
von dem ertrîche,
des nam si unangestlîche
allles selbe genuoc.
diu erde deheine wurz entruoc,
ir enwaere ir kraft erkant
alse mir mîn selbes hant.
sît daz Sibillâ erstarp
und Erictô verdarp,
von der uns Lûcânus zalt
daz ir zouberlîch gewalt
swem si wolde gebôt,
der dâ vor was lange tôt,
daz er erstuont wol gesunt.
von der ich iu hie zestunt
nû niht mêre sagen wil,
wan es würde ze vil:
sô gewan daz ertrîche
(daz wizzet waerlîche)
von zouberlîchem sinne
nie bezzer meisterinne
danne Fâmurgân,
von der ich iu gesaget hân.
von diu enwaere er niht wîser man
swer im wolde dar an
nemen grôz laster,
ob ouch si ein pflaster
vür in geprüeven kunde.
jâ waene man iender vunde,
swie sêre man wolde ersuochen
die kraft ûz arzâtbuochen,
sô krefteclîche liste
die si wider Kriste
uopte sô des gerte ir muot.
Daz selbe pflaster machete si guot
von allem ir sinne,
dâ mite diu küneginne
Êrecke die wunden bant.
des pflasters güete er wol empfant:
wan als er verbunden wart,
dô hügete er wider ûf die vart.
in dûhte er waere gar genesen
und enwolde dâ niht langer wesen,
swie vil si in gebâten
und rede dar umbe hâten,
ritter und vrouwen
die kâmen in schouwen.
doch handelten si die naht
volleclîche nâch ir maht
die werden geste
und sô si kunden beste,
und heten des gerne vil getân,
wolde ins Êrec gehenget hân:
des er doch niht entete.
des künec Artûses bete
und der künegîn
enmohte niht vrum gesîn,
daz si in mit deheinen listen
langer mohte gevristen
dan unz morgen vil vruo:
dâ enstuont doch dehein bete zuo.
Alsô ez dô morgen wart
und er ouch sîner vart
durch nieman wolde abe stân,
diz dûhte si alle missetân.
nû enbeiz der künec durch in vruo:
dar nâch zôch man diu ros zuo.
Êrec urloup dô nam,
als sînen zühten wol gezam,
von rittern und von vrouwen.
dô mohte man êrste schouwen
an ir aller gebâren
daz si in dâ liep wâren,
wan dô weinde wîp und man
vor leide dô si schieden dan.
den künec muote sêre,
daz er niht enwolde mêre
in dem walde bestân:
er vuor gegen Karadigân.
Nû reit der ritter Êrec
als in bewîste der wec,
er enweste selbe war:
sîn muot stuont niwan dar
dâ er âventiure vunde.
nû reit er dâ ze stunde
ein wênige wîle,
kûme eine mîle:
dô hôrte er eine stimme
jaemerlîchen grimme
von dem wege wüefen,
nâch helfe rüefen
erbarmeclîchen ein wîp,
der was bekumbert ir lîp.
als er daz rüefen vernam,
michel wunder in des nam
waz diu rede möhte sîn.
dô was doch sîn manheit schîn.
er hiez vrouwen Ênîten
sîn dâ ze stete bîten
und tete si erbeizen ze wege.
ir sorge ergap si in gotes pflege,
als si der wille lêrte,
dô er von ir kêrte.
Des endes huop sich Êrec
durch rûhen walt âne wec
unerbûwen strâze,
wan daz er die mâze
bî des wîbes stimme nam,
unz daz er rehte dar kam
dâ si von klage michel leit
in dem wilden walde erleit.
ir riwigen hende
hâten daz gebende
unschône abe gestroufet:
zekratzet und zeroufet
hete sich daz lîplôse wîp,
daz ir diu wât und der lîp
mit bluote was berunnen.
si hâte ouch gewunnen
von jâmer solhe swaere
daz doch nieman waere
alsô vestes herzen,
haete er ir smerzen
zuo den zîten gesehen,
sît ich der wârheit sol jehen,
si enmüeste im erbarmen.
Als er dô die armen
in solher ungehabe sach,
vil nâch weinende sprach
Êrec der tugenthafte man:
"vrouwe, durch got saget an,
waz ist daz ir weinet?
wie sît ir sus vereinet
in disem walde?
durch got saget balde
ob ich iu ze staten müge komen."
nû hâte ir benomen
diu bitter leides grimme
vil nâch gar die stimme:
ir herzen sûft daz wort zebrach
daz si vil kûme gesprach:
"weinens gât mir michel nôt.
hêrre, mir belîbet tôt
der aller liebiste man
den ie wîp gewan."
Êrec sprach: "vrouwe, wiest daz komen?"
"hêrre, dâ hânt mir in benomen
zwêne risen, die vuorten in
des gevertes vor mir hin.
hêrre, si enlânt in niht genesen,
wan si sint im gewesen
vîent nû vil manegen tac.
ouwê wie wol ich weinen mac!"
"vrouwe, sint si iht verre?"
"nein si, lieber hêrre."
"nû wîset mich nâch in."
"hêrre, hie riten si hin."
mit dem vinger wîste si in die vart
dâ er hin gevüeret wart.
Êrec sprach: "vrouwe, nû gehabet iuch wol,
wan ich benamen sol
bî im belîben tôt,
oder ich hilfe im ûz der nôt."
nû bevalh in diu guote
mit worten und mit muote
in unsers hêrren gewalt.
ir gebet wart vil manecvalt
und getriwelîch der segen
den si tete über den degen.
Nû was er komen ûf ir slâ
und îlte in vil sêre nâ
unz er si begunde sehen an.
nû heten die zwêne grôzen man
weder schilt noch sper
noch swert alsô er:
des er von rehte genôz.
wâfens wâren si blôz.
waz ir wer waere?
zwêne kolben swaere,
grôze und lange:
den wâren die stange
mit îsen beslagen.
ez möhte doch einen zagen
immer mêre vergân
daz er getorste si bestân.
ouch vuorten die unguoten
zwô geiselruoten
mit vingergrôzen strangen:
den si dâ heten gevangen,
den triben si dâ mite
nâch vreislîchem site.
er reit âne gewant
und blôz sam ein hant.
geleit wâren im die hende
ze rücke mit gebende
und die vüeze unden
zesamene gebunden.
vil manegen geiselslac er leit
dâ er vor in hin reit.
si sluogen in âne barmen,
sô sêre daz dem armen
diu hût hin abe hie
von dem houbete an diu knie.
si brâchen vaste ritters reht
und handelten den guoten kneht,
und waere er begangen,
an diebes stat gevangen,
solher zuht waere ze vil.
er was geslagen unz ûf daz zil
daz er des bluotes was ersigen
und nû sô gar geswigen
daz in schrîens verdrôz.
daz bluot regens wîs vlôz
des rosses sîten hin ze tal:
ez was bluotic über al.
der ritter grôze quâle leit,
sô unvernomen arbeit,
daz niemer man âne tôt
möhte erlîden groezer nôt
danne im dô geschach.
Als diz Êrec ersach,
nû bewegete sritters smerze
sô sêre sîn herze
daz er bî im ê waere erslagen
ê er inz haete vertragen
und daz ez an sîner varwe schein.
er sprach zuo den zwein:
"ir hêrren beide,
ich envrâge iu niht ze leide:
durch got muget irz mich wizzen lâzen,
waz hât iu der man getân
den ir dâ habet gevangen?
saget, waz hât er begangen?
ez enschadet iu niht und ist mir liep.
weder ist er mordaere oder diep?
oder wie hât erz umbe iuch verholt,
sô swaere zuht die er dolt?"
Des antwurte im der eine
(der ahte sîn vrâge kleine):
"nû waz hâstû tumbe
ze vrâgen dar umbe
waz er uns habe getân?
des enwellen wir dich niht wizzen lâzen.
rehter affe, nû sich
du unwirdest dich
daz du vrâgest alsô vil
daz dir nieman sagen wil.
nû war umbe jagestû mich?"
Êrec sprach: "hêrre, nein ich."
dannoch redete er mit listen
und wânde in sô gevristen:
"ich hôrte in rüefen verre.
geloubet ir mir, hêrre,
ich enhân ez niht durch übel getân
daz ich iu her gevolget hân.
mich wundert waz ez waere.
daz ensî iu niht swaere.
doch wil ich iu zewâre sagen
(daz enmöhte ich niht verdagen),
hât dirre man ritters namen,
sô möhtet ir iuch immer schamen
daz er des niht geniuzet
und iuch niht bedriuzet
der grôzen unvuoge.
jâ hât er zuht genuoge
empfangen, swaz er hât getân:
muget ir in durch got lâzen?"
der michel man sus wider sprach:
"dîn klaffen ist mir ungemach:
erlâ mich dîner vrâge.
du setzest enwâge
dînen lîp vil sêre.
möhte ich an dir dehein êre
begân oder deheinen ruom,
ich zebraeche dich als ein huon.
waz vrumet im dîn vrâge?
nû nim dir in ze mâge
und hilf im: dest im nôt genuoc."
im ze sehenne er in sluoc
und hiez in strîchen sînen wec.
dannoch wolde in Êrec
mit güete überwunden hân
daz er den ritter haete lâzen.
diu bete was vil gar verlorn,
wan daz er reizete srisen zorn.
dem ritter tâten si dô wê
durch sînen haz wirs dan ê,
wan si enhâten vorhte noch wân
daz er si getorste bestân.
Und als Êrec der degen balt
ersach daz er sîn engalt,
daz muote in harte sêre.
nû entwelte er niht mêre,
wan undern arm sluoc er
mit guotem willen daz sper.
daz ros nam er mit den sporn:
an si truoc in der zorn.
daz huop si dannoch kleine,
wan daz der eine
von unwirde versûmte sich
unz daz im ein sperstich
engegen in sîn houbet kam,
der im ein ouge benam.
der stich ergienc mit solher kraft
daz im wol ellenlanc der schaft
ûz hienc vor dem ougen.
swie kleine erz wolde erougen,
er stach in zuo der erde tôt,
als ez der hövesche got gebôt.
Als sîn geselle
daz grôze gevelle
gesach von dem micheln man,
mit zorne kêrte er wider dan
und begunde den kolben wenden
und gap in ze beiden henden.
Êrec erbeizete dô:
des was der rise vrô
und wânde in sâ gewunnen hân.
in trouc ob got wil sîn wân.
er sluoc sam er wuote:
wan daz sich Êrec huote
und sich mit listen
wol kunde gevristen,
er waere zem êrsten erslagen.
sîn snelheit kunde in ûz getragen.
den schilt er im dar bôt:
über den gienc doch diu nôt.
swâ er den schilt erreichte,
daz herte bret erweichte
daz ez sich wol endriu zekloup
und hôhe ûf stoup
swaz dar gehaft waere.
der kolbe was sô swaere,
alsô dicke und er sluoc,
daz er sô sêre nider truoc
daz er in sô kurzer stunde
[in niht erziehen kunde:]
ê er in ze slage vol erreit,
Êrecken hete sîn snelheit
an in und wider von im getragen.
alsô hete er in geslagen
wol vierstunt zuo dem beine:
ez enhuop in nie sô kleine,
er enslüegez im ze jungest abe.
dô der ungevüege knabe
begunde sîgen ûf diu knie,
Êrec im vaste zuo gienc.
dannoch vaht der vâlant
mit unverzageter hant.
er sluoc sô manegen grimmen slac
daz uns wol wundern mac
daz Êrec vor im genas,
wan daz der mit im was
der Dâvîde gap die kraft
daz er wart sigehaft
an dem risen Gôlîâ:
der half ouch im des siges dâ
daz er in mit gewalte
volle gevalte
und im daz houbet abe sluoc.
dô was dâ vehtens genuoc.
Als Êrec den sige gewan,
dô hâte den gevangen man
daz ros in den walt getragen,
daz ez nieman kunde gesagen
wâ er im ze vindenne wart.
doch brâhte in daz ûf die vart:
swâ er hin geriten was,
dâ wâren boume und gras
von sînem lîbe gar
worden harte bluotvar,
swâ er ane ruorte
dâ in daz ros hin vuorte,
wan er was gebunden
daz er ze deheinen stunden
den boumen mohte entwîchen,
er enmüeste sich dran strîchen.
dô spürte in der guote
allez an dem bluote
verre unz daz er in vant.
dô lôste er im diu bant
von vüezen und von henden
und brâhte den ellenden
wider ze sînem wîbe
mit unganzem lîbe
und doch anders gesunden,
als er in hete vunden,
mit geiseln zeslagen.
doch endorfte er niemer geklagen,
sît im daz leben beliben was,
wan er dises smerzen wol genas.
Als si in ane sach,
beide liebe und ungemach
vuoren in ir herzen schrîn,
doch si niht wol ensament sîn.
als in diu guote
berunnen sach mit bluote,
dâ erlasch ir herze von,
wan si was vil ungewon
an im der herzesêre.
si hâte in nie mêre
in solhen zühten gesehen.
dâ bî was ir ein liep geschehen,
daz ez den sige an leide nam:
diz was daz er hin wider kam
mit lebendigem lîbe.
hie verkêrte sich dem wîbe
ir herzen trüebe
als ein glas, derz wol schüebe,
daz von swarzer varwe
bestrîchen waere begarwe:
sô diu varwe abe kaeme,
sô würdez genaeme
und lieht daz ê vinster was.
sus wart ir herze ein lûter glas,
der erren sorgen beschaben
und wol ze liehte erhaben
mit unvalscher wünne,
sam si nie leit gewünne.
Diu zwei gelieben wâren vrô.
Êrecke sageten si dô
gnâde sô manecvalt.
si sprâchen: "hêrre, in iwer gewalt
suln wir uns vür eigen geben:
von iu sô haben wir daz leben."
Êrec antwurte dem ritter dô:
"hêrre, des waere ich immer vrô,
hete ich iu vrumes gedienet iht,
daz, ob got wil, noch geschiht,
swâ ich es niht enhân getân,
wan ich es guoten willen hân.
ich enbite iuch mêre
deheiner slahte êre
ze widergelte an dirre zît,
wan saget mir wer ir sît."
Cadoc er sich nande
von Tafrîol dem lande
und jach im wie daz waere ergangen
daz in haeten gevangen
die zwêne vâlande:
er wolde varn von lande
ze Britanje in daz lant,
daz er dâ würde erkant,
er und sîn âmîe
von des küneges massenîe.
nû was sîn rihte durch den walt:
daz was den risen vor gezalt.
die wâren im lange vîent genuoc:
welh schulde si hin zuo im truoc,
des enist mir niht kunt,
wan si heten im zuo der stunt
lâge al umbe den wec geleit
und viengen in dâ er zuo reit.
Als Êrec hâte vernomen
wie im sîn dinc was komen,
durch schoenen list er sprach,
im ze benemen sîn ungemach:
"hêrre, missehabet iuch niht
umbe dise geschiht,
daz iu die risen hânt getân.
jâ enwirt es nieman erlâzen
swer sô manheit üeben wil,
in enbringe geschiht ûf daz zil
daz er sich schamen lîhte muoz:
dar nâch wirt im es buoz.
wie dicke ich wirs gehandelt bin!"
mit dirre rede trôste er in.
er sprach: "diz ist mîn rât,
daz ir durch nieman enlât
ir enleistet iwer vart,
als si ûf geleget wart,
ze Britanje in daz lant.
dâ ist ez alsô gewant,
daz ich iu wil zewâre sagen,
ez enmac ein ritter niht bejagen
in deheinem lande anderswâ
bezzer lop dan ouch dâ.
swer ez dâ gevürdern kan,
der wirt schiere ein saelic man.
nû muote ich einer êre
von iu und ouch niht mêre:
swenne ir komet in daz lant,
sô nemet iwer vriundîn an die hant
und gât vür die künegîn
und saget ir den dienest mîn.
kündet ir iwer sache gar,
und daz ich iuch ir dar
zingesinde habe gesant.
Êrec bin ich genant:
vil wol erkennet si mich."
diz lobete er, und schieden sich.
Cadoc vuor hin ze hove und tete
al nâch Êreckes bete.
er bôt der künegîn êre
rehte nâch der lêre,
als er im hâte vor gezalt:
er ergap sich in ir gewalt.
Êrecke wunschte ze lône
diu vrouwe mit der krône,
diu vil edel künegîn,
daz er saelic müeste sîn.
Ouch schiet harte balde
wider ûz dem walde
der tugentrîche Êrec
und suochte den wec
dâ er vrouwen Ênîten
sîn gehiez bîten
nû hâte er sich ervohten
daz im niene mohten
die wunden ganz bestân:
die wâren wider ûf gegân.
des bluotes was er gar ersigen,
die slege heten in erwigen
daz im diu varwe gar erbleich
und im diu kraft sô nâch entweich
daz er mit grôzer arbeit
hin widere gereit
dâ sîn diu vrouwe hâte erbiten:
solde er iht vürbaz sîn geriten,
sô müeste er beliben sîn.
daz wart hier an wol schîn.
Als sich der halptôte man
zuo neigen began,
als er erbeizen wolde,
wan er ruowen solde,
dô was er sô betoubet
daz im daz houbet
vor den vüezen nider kam.
einen solhen val er nam
daz er lac vür tôt.
nû huop sich ein bitter nôt
und alles leides galle
von disem valle
in vrouwen Ênîten muote.
von jâmer huop diu guote
ein klage vil barmeclîche,
herzeriweclîche.
ir wuof gap alsolhen schal
daz ir der walt widerhal.
nû enhalf ir nieman mêre
klagen ir herzesêre
niwan der widergelt
den ir der walt ûz an daz velt
mit gelîchem galme bôt.
der half ir klagen ir nôt,
wan ir enwas nieman mêre bî.
diu guote, nû viel sî
über in und kusten.
dar nâch sluoc si sich zen brusten
und kuste in aber und schrê.
ir ander wort was "wê ouwê."
daz hâr si vaste ûz brach,
an ir lîbe si sich rach
nâch wîplîchem site,
wan hie rechent si sich mite.
swaz in ze leide geschiht,
dâ wider entuont die guoten niht,
wan daz siz pflegent enblanden
ougen und handen
mit trehenen und mit hantslegen,
wan si anders niht enmegen.
dâ von müeze er unsaelic sîn
(des wünschet im der wille mîn)
swer den wîben leide tuot,
wan ez enist manlîch noch guot.
Vrouwe Ênîte zurnte vaste an got.
si sprach: "hêrre, ist diz dîn gebot
daz ein ritter alsô guot
durch sînen reinen muot
sînen lîp hât verlorn,
sô hât ein wunderlîcher zorn
dîner gnâden barmunge genomen.
daz ich hân von dir vernomen
daz du barmherzic sîst,
wie swachez bilde du des gîst
an mir vil armen!
mahtû dich nû erbarmen
über mich, sich, des ist zît.
nû warte wâ mîn man lît
gar oder halp tôt.
nû erbarme dich, des ist nôt,
wan ich ein tôtez herze hân.
nû sich wie trûric ich stân.
erbarme dich, hêrre, über mich,
wan ez ist erbarmeclich
daz ich verweisetez wîp
langer habe mînen lîp
in solhem ellende.
wan daz âne missewende
allez dîn werc stât,
hêrre, ich zige dich missetât
daz du mich langer leben lâst,
sît du mir den benomen hâst
dem ich eine solde leben.
mahtû des, hêrre, bilde geben
daz dir aller herzen grunt
ist gesihteclîchen kunt
(wan dir enmac niht verborgen sîn),
daz tuo durch dîne bermde schîn.
und habe ich mînen man,
sît ich in von êrste gewan,
verworht an ihtes ihte
mit muote oder von geschihte
alsô daz ez niht wol gezimt,
ob mir in dîn gewalt danne nimt,
daz selbe reht vinde ich mir,
wan ichs von rehte danne enbir.
enhân aber ich des niht getân,
des soltû mich geniezen lâzen:
hêrre, sô erbarme dich
durch dîne güete über mich
und heiz mir in leben.
wil aber du mirs niht wider geben,
sô wis, hêrre got, gemant
daz aller werlde ist erkant
ein wort daz du gesprochen hâst,
und bite dich daz dûz staete lâst,
daz ein man und sîn wîp
suln wesen ein lîp,
und ensunder uns niht,
wan mir anders geschiht
von dir ein unreht gewalt.
sî dîn erbermde manecvalt,
sô hilf ouch mir des tôdes hier.
wâ nû hungerigiu tier,
beide wolf und ber,
lewe, iwer einez kom her
und ezze uns beide,
daz sich sô iht scheide
unser lîp mit zwein wegen!
und ruoche got unser sêlen pflegen,
die enscheident sich benamen niht,
swaz dem lîbe geschiht."
Der si deheinez komen sach,
si rief in aber und sprach:
"ir tier vil ungewizzen,
nû habet ir erbizzen
manec schâf und swîn,
armer liute vihelîn,
die ius niht engunden
noch überwinden kunden.
waeret ir nû wîse,
ir holtet iwer spîse
hie mit vollem munde,
wan ich iu mîn wol gunde:
dâ von müeste ich iu wol gezemen.
nû kumt, ir muget mich gerne nemen.
wâ sît ir nû? jâ bin ich hie."
Daz laden si niht vervie
daz dehein tier ez vernaeme
oder dar kaeme.
ob aber deheinez kaeme
und ob ez rehte vernaeme
ir trûrige gebâre,
sô weiz ich wol zewâre,
swie hungeric ez waere,
ez müeste ir die swaere
ze jungest helfen weinen
und daz wol bescheinen
daz si zerbarmenne was.
über ir willen si genas.
Alsô si rehte ersach
daz ir ze sterben niene geschach,
dô begunde si von êrste klagen
und hete sich selben nâch erslagen.
man sach nie jâmer merre.
si sprach: "lieber hêrre,
sît ich dich muoz verliesen,
sô wil ich hie verkiesen
alle man immer mêre
wan einen den ich sêre
in mînem herzen minne
von allem mînem sinne.
dem bin ich gâhes worden holt.
haete ich umbe den versolt
daz im geviele mîn lîp,
dem wolde ich sîn ein staetez wîp.
vil lieber Tôt, nû meine ich dich.
von dîner liebe kumt daz ich
alsô verkêre den site
daz ich wîp mannes bite.
nâch dîner minne ist mir sô nôt.
nû geruoche mîn, vil reiner Tôt.
ouwê wie wol ich arme
gezim an dînem arme!
du bist vil wol ze mir gehît.
wan nimestû mich enzît?
sît daz du mich doch nemen muost,
sô râte ich daz dûz iezuo tuost.
ich gezim dir wol ze wîbe:
ich hânz noch an dem lîbe,
beide schoene und jugent,
ich bin an der besten tugent.
dirn mac mit mir niht wesen ze gâch.
nû waz touc ich dir her nâch,
sô beide alter und leit
mir schoene und jugent verseit?
nû waz sol ich dir danne?
noch zaeme ich guotem manne."
Dô si der rede vil getete
und si den Tôt mit ir bete
niht mohte überwinden
noch ir willen vinden
daz er si naeme in sînen gewalt,
vil wîplîchen si in dô schalt
als ir der wille gebôt.
si sprach: "wê dir, vil übeler Tôt!
daz du vervluochet sîst!
wie manec bilde du gîst
dîner unbescheidenheit!
diu werlt doch wâr von dir seit,
du sîst mit valsche beladen.
du vlîzest dich ûf maneges schaden
dem niemer solde leit geschehen.
des hân ich vil von dir gesehen.
du hâst vil boeser râtgeben,
wan du gâhes nimst daz leben
einem sô gewanten man
den diu werlt niht überwinden kan,
und gebiutest einem an sîne stat
dem ie diu werlt des tôdes bat
und lâst den werden alt.
du zeigest dînen gewalt
unbescheidenlîchen.
einen tugentrîchen
hâstû hie gevellet
und mich gesellet
anders dan du soldest,
ob du gedienen woldest
daz ich dir immer spraeche wol.
nû enweiz ich war ich armiu sol.
unheiles wart ich geborn,
wande nû hân ich verlorn
beide sêle und lîp,
als von rehte tuot ein wîp
von sô grôzer missetât,
diu ir man verrâten hât
als ich mînen hêrren hân.
des tôdes waere er hie erlâzen,
ob ich in drûf niht haete brâht.
jâ enhaete er im nie gedâht
dirre leidigen vart,
haete ich den klagenden sûft bewart
den ich nam sô tiefe
dô ich wânde er sliefe,
des tages dô ich bî im lac.
daz vervluochet sî der tac,
dô ich die rede ruorte!
wan ich mîn heil zevuorte,
vil grôze êre und gemach.
ouwê wie übele mir geschach!
nû waz wolde ich tumbe
ze redenne dar umbe?
swie mîn herze wolde leben,
jâ hâte mir got gegeben
daz mîn dinc ze wunsche stuont.
ich tete als die tôren tuont,
unwîses muotes,
die êren und guotes
in selben erbunnen
und niht vertragen kunnen
sô ir dinc vil schône stât,
und leistent durch des tiuvels rât
dâ von ir heil zestoeret wirt,
wan er ir êren gerne enbirt.
Ouwê liebiu muoter
und vater guoter!
nû ist iu ze dirre stunt
mîn grôzer kumber vil unkunt.
ez was iwer beider wân
mîn dinc vil wol gebezzert hân:
ouch was ez vil waenlîch,
dô ir mich einem künege rîch
gâbet ze wîbe.
der wân ist mînem lîbe
verkêret zungewinne.
in triegent sîne sinne,
swem daz ze wendenne ist gedâht,
ez enwerde vollebrâht
swaz von gote geschaffen ist:
dâ vür enhoeret dehein list,
man enmüeze im sînen willen lâzen.
der muoz ouch an mir ergân:
ich muoz et unsaelic sîn.
daz ist mir wol worden schîn
an grimmeclîcher arbeit,
der ich vil unz her erleit.
er hât mir armen wîbe
verteilet an dem lîbe:
des bin ich wol innen brâht.
wes im zer sêle sî gedâht,
des enmac ich wizzen niht.
swaz dem lîbe nû geschiht,
ze ringer klage mir daz stât,
wirt iedoch der sêle rât.
daz ich dicke hân vernomen,
des bin ich an ein ende komen:
swaz man dem unsaeligen tuot,
sîn gelücke enwirt doch niemer guot.
Swer die linden von dem wege
naeme ûz unwerder pflege
und si in sînen garten sazte
und si mit bûwe ergazte
daz si in dürrer erde
stüende unz dar unwerde,
und daz dar ûf taete
daz er gedâht haete
daz er ir wolde warten
in sînem boumgarten
ze guotem obezboume,
dern möhte von einem troume
niht sêrer sîn betrogen,
wan dâ enwürde niht an erzogen,
swie vlîzic man ir waere,
daz si bezzer obez baere
dan ouch ê nâch ir art,
ê daz si ûz gegraben wart
ûz boeser erde von dem wege,
dâ si schein in swacher pflege.
swie schoene und edel ein boum si ist,
michel graben und mist
mac man dar an verliesen.
des sol man bilde kiesen
an mir vil gotes armen,
und möhte die werlt erbarmen
mîn vil grôzer ungeval:
und krônte mich diu werlt al
ze vrouwen über elliu wîp,
sô hât doch got den mînen lîp
sô unsaelic getân
daz ich kumber muoz hân
al die wîle und ich lebe,
got ensî der mirs ein ende gebe.
Sît mir mîn dinc alsô ist komen
daz mir got hât benomen
den aller liebisten man
den ie vrouwe gewan
und mîn der Tôt niene wil,
des selben neme er im ein zil.
diu staete under uns beiden
ensol sich sô niht scheiden:
den list ich vil wol vinde
daz er mich zingesinde
sunder danc nemen muoz.
war umbe solde ich sînen vuoz
sô vlîzeclîche suochen
sît er mîn niht wil ruochen?
dar umbe ich in sô sêre bat,
des mac ich mich an dirre stat
selbe vil wol gewern.
ich enwils ouch langer niht enbern,
ez enwerde vollebrâht.
entriwen, ich hân nû wol gedâht."
Diu hant ir gegen der erde sleif,
ir mannes swert si begreif
und zôch ez ûz der scheide,
als si sich vor leide
mit im wolde erstechen
und kintlîche errechen
über sich ir mannes tôt,
wan daz irz got verbôt
und ir leben gevriste
mit genaedeclîchem liste
dar an daz si begunde
dem swerte dâ ze stunde
vluochen dô siz gesach.
daz ir herze niht zebrach
von leide, daz was wunder.
sich teilte dô besunder
von des jâmers grimme
rehte enzwei ir stimme,
hôhe und nidere.
der walt gap hin widere
vorhteclîch swaz si geschrî.
dô lûte dicke: "ouwê ouwê!"
vil lûte schrîende sî sprach,
dô si daz swert ane sach,
mit klegelîchem munde:
"ouwê, vervluochet sî diu stunde
daz man dich ie smiden began!
du hâst getoetet mînen man.
daz im der lîp ist benomen
daz ist von dînen schulden komen.
jâ enhaete er anderswâ noch hie
dehein eislîch dinc bestanden nie,
wan daz erz tete ûf dînen trôst.
sus hâstû mich sîn belôst.
er reit vil manege reise
sîns lîbes envreise,
die er haete verlâzen,
enwaere si dar ûf niht getân
daz mîn lieber hêrre
dir getriute verre.
vil dicke er jach du waerest guot:
nû hâstû dich an im missehuot:
ich enweiz ob ez dich riwe.
du hâst dîne triwe
gar an im zebrochen.
daz wirt an dir gerochen.
ez ensol dich niht sô ringe stân:
du muost noch mordes mê begân."
Vil wol bewârte si daz wort
und kêrte daz ort
engegen ir brüsten,
nâch tôdes gelüsten,
als si sich wolde ervallen dran.
nû kam geriten ein man
der si es erwande,
den got dar gesande.
diz was ein edel hêrre,
ein grâve: vil unverre
sô stuont sîn wesen von dan.
Oringles hiez der rîche man,
von Lîmors geborn.
den hâte got dar zuo erkorn
daz er si solde bewarn.
[er kam von sînem hûs gevarn,]
ir ze heile reit er durch den walt:
nâch wiu, des enist mir niht gezalt,
wan daz ich betrahte
in mînes herzen ahte,
ez kam von ir saelikeit
daz er des tages ie ûz gereit.
er vuorte mit im ritter genuoc.
von geschihte in truoc
in den walt der selbe wec
dâ der ritter Êrec
in sô grôzem kumber lac
und sîn vrouwe Ênîte pflac.
Dannoch dô der hêrre
von in was vil verre,
dô gehôrte er daz wîp
mit wuofe quellen ir lîp.
und als er ir stimme vernam,
von wunder er dar kam,
ze diu daz er gesaehe
waz wunders dâ geschaehe,
iemitten und si daz swert
gegen ir brüsten wert
sich ze toeten hete gesat.
nû kam er rîtende an die stat,
und als er ir gebaerde ersach,
daz si gegen dem lîbe stach,
dô wart im von dem rosse gâch,
wan er mohte sich vil nâch
an der rede versûmet hân
daz der stich waere getân.
er vienc si gâhes an sich
und erwante den stich.
ûz der hant er irz brach,
er warf ez von im und sprach:
"saget, wunderlîchez wîp,
war umbe woldet ir den lîp
selbe hân ersterbet
und an iu hân verderbet
daz schoeniste bilde
daz zam oder wilde
ie mannes ouge gesach?"
vrouwe Ênîte kûme sprach:
"nû sehet ir, lieber hêrre,
selbe waz mir gewerre."
"woldet ir iu selbe tuon den tôt?"
"hêrre, des gienc mir doch nôt."
"was er iwer âmîs oder iwer man?"
"beide, hêrre." "nû saget an,
wer hât in iu erslagen?"
nû begunde vrouwe Ênîte sagen
vil rehte diu maere
wiez im komen waere.
Nû begunde der grâve ahten
und bî im betrahten
daz er bî sînen zîten
nâhen noch wîten
nie schoener wîp hete gesehen:
ouch begunden ims die ritter jehen.
die vrouwen er von im lie.
zeiner kurzen sprâche er gienc.
er sprach ze den gesellen sîn:
"ein dinc ist wol schîn,
daz muget ir wol schouwen
an dirre vrouwen.
swâ si der ritter habe genomen
oder swie si her sî komen,
si ist benamen ein edel wîp:
daz erziuget ir wünneclîcher lîp.
nû sprechet, waz ist iwer rât?
ir wizzet wol wiez mir stât,
daz ich âne wîp bin.
nû raetet vaste mir mîn sin
daz ich si ze wîbe neme.
mich dunket daz si wol gezeme
ze vrouwen über mîn lant.
ich hân kurze an ir erkant,
si ist mir genuoc wol geborn.
ouch hât si mir erkorn
mînes herzen rât ze wîbe.
nû bite ich daz ez belîbe
in iwerm râte âne haz
(vil gerne wil ich immer daz
umbe iuch verschulden unz ich lebe),
daz ez iu âne widerstrebe
gelîche allen wol gevalle."
nû rieten si imz alle.
Des râtes was der grâve vrô.
vrouwen Ênîten trôste er dô
vlîzeclîche und wol,
sô man den vriunt nâch leide sol.
er sprach: "wünneclîchez wîp,
war umbe quellet ir den lîp
sô grimmeclîchen sêre?
vrouwe, durch gotes êre
und ouch durch mich sô tuot daz
und gehabet iuch ein lützel baz
dan iu doch sî geschehen.
ich muoz iu des von schulden jehen
daz ir wîplîchen tuot,
und dunket mich von herzen guot
daz ir klaget iwern man,
wan dâ schînet iwer triwe an.
doch habet irs nû genuoc getân,
wan ez enmac iuch niht vervân.
diz ist der schoeniste list
der vür schaden waene ich vrum ist,
daz man sichs getroeste enzît,
wan langiu riwe niht engît
wan einen bekumberten lîp.
dar an gedenket, schoenez wîp.
und möhtet ir im daz leben
mit weinenne wider geben,
sô hulfen wir iu alle klagen
und iwer swaere gelîche tragen:
des enmac doch leider niht geschehen.
als ouch ichz hân ersehen,
ob ich ez rehte erkiesen kan,
sô enwas iwer man
weder sô edel noch sô rîch,
sô starc noch sô waetlîch
noch sô ahtebaere,
ir enmüget iwer swaere
vol wreden ergetzet:
er wirt iu wol ersetzet,
ob ir mir gevolgic sît.
mich waene in saeliger zît
ze iu got her gesendet hât.
iwer wirt vil guot rât.
dâ dicke ein man
grôzen schaden nimet an,
daz verkêret sich vil ringe
ze lieberme dinge,
als sich, vrouwe, iwer wân
hiute hie hât getân:
der muoz sich verkêren
ze michelen êren.
sich wandelt iwer armuot
benamen hie in michel guot.
ich bin ein grâve genant,
joch hêrre über ein rîchez lant:
dar über sult ir vrouwe sîn.
sehet, nû wirt iu wol schîn
daz iu iwers mannes tôt vrumt
und iu zallem heile kumt,
wan iu nû êrste wol geschiht.
ich enhân wîbes niht:
ze wîbe wil ich iuch genemen.
des lebennes mac iuch baz gezemen
dan ir mit einem manne vart
über lant unbewart,
nâch deheinem iwerm rehte.
ritter und knehte,
vrouwen, rîche dienestman,
sô ir nie grâve mê gewan,
die mache ich iu undertân,
muget ir noch iwer weinen lâzen."
Nû enmohte im diu guote
vor grôzem unmuote
und vor herzensêre
gantwurten mêre.
si sprach sô si daz herze twanc:
"lât, hêrre, die rede lanc:
hêrre, lât iwern spot
mit mir armen durch got.
und sît ir rîche, deist iu guot.
erkennet, hêrre, mînen muot.
des wil ich iu kurze bejehen:
ez enmac niemer geschehen
deich iwer wîp werde
oder iemens ûf der erde
über kurz oder über lanc:
ez geschaehe sunder mînen danc,
mir engebe got wider mînen man.
den êrsten den ich ie gewan,
der müeze mir ouch der jungest sîn.
geloubetz, hêrre, ez wirt wol schîn."
Der grâve sprach zen rittern dô:
"diu wîp suln reden alsô.
dâ von man irz niht wîzen sol:
si bekêret sich wol
von ir unmuote.
ich bringez wol ze guote."
der vrouwen was er vil vrô.
die knehte hiez er houwen dô,
alle die dâ wâren,
eine rosbâren.
diu wart vil schiere bereit.
dar ûf wart dô geleit
Êrec vür einen tôten man.
ûf Lîmors vuorten si in dan,
und gewan im ze wahte
alle die er mahte
und hiez im lieht gewinnen
diu ob im solden brinnen
unz daz man in begrüebe.
bitterlîcher trüebe
gienc vrouwen Ênîten nôt,
wan si hâte in vür tôt.
Dem wirte dô von ir geschach,
dô er ir schoene rehte ersach,
daz er sô lange stunde
erbeiten niene kunde
unz ir man würde begraben,
si enwürde der naht erhaben
ze vrouwen sînem lande.
swiez doch dûhte schande
alle sîne dienestman,
sîne boten sande er dan
allenthalben in daz lant,
daz im kaemen zehant
die hêrren die des ambetes pflegent
daz si die gotes ê gewegent,
daz si im würde gegeben,
wan er entriute nie mê geleben.
sô grôz ist der minne maht:
er wolde et briuten der naht.
Bischove und ebbete kâmen dar
und diu pfafheit vil gar,
swaz man der mohte berîten
in des tages zîten.
swiez der vrouwen waere
widermüete und swaere,
si wart im sunder danc gegeben.
ez enhalf ouch niht ir widerstreben:
er wolde si ze wîbe hân.
got hete den gewalt und er den wân.
Nû was ouch ezzennes zît.
daz liez der wirt âne strît,
wan er die naht gerne sach.
er gedâhte, des lîhte niht geschach,
mit ir vil guote naht hân.
ich enruoche, trüge in sîn wân.
der wirt gienc ezzen,
und als er was gesezzen,
zwêne kappelâne sande er dan
und drîe sîner dienestman
nâch der vrouwen dâ si pflac
ir mannes dâ er ûf der bâre lac,
daz si ze tische gienge.
doch waene ichz iht vervienge,
wan si si niht ane sach,
dô der eine zuo ir sprach.
daz tâten si dem wirte kunt.
nû sande er nâch ir anderstunt
der hêrren michel mêre.
daz tete er durch ir êre,
daz si deste gerner kaeme
swenne si vernaeme
daz tischgerihte maere.
von ir herzen swaere
nam si der boten deheine war.
der wirt sprach: "ich muoz selbe dar."
Alsô er dô zuo ir kam,
bî der hant er si nam
und hiez si mit im ezzen gân.
des bat diu vrouwe sich erlâzen.
si sprach: "ob ich nû aeze
und sô schiere vergaeze
des aller liebisten man
den ie wîp mê gewan,
daz waere ein unwîplîch maz:
ouwê wie zaeme mir daz?"
er sprach: "waz ist daz ir saget?
âne nôt ir iuch sô sêre klaget.
ir habet verlorn einen man
den ich iu, ob mirs got gan,
harte wol ersetze:
vil gerne ich iuchs ergetze
mit lîbe und mit guote.
des waere mir ze muote,
wan daz ir mich dâ von nement
mit gebaerden die iu missezement,
daz iuch disen langen tac
nieman getroesten mac.
ez ist ein unbiderber strît,
dâ ir doch ane sô staete sît.
iwer schade enist niht sô grôz:
ich bin vil wol sîn übergenôz
oder doch wol als vrum als er.
vrouwe mîn, nû tuot her.
ich wil geben in iwer hant
mich und mîn lant
und sô kreftigez guot
daz ir iwer armuot
und leides müget vergezzen.
noch gât dan mit mir ezzen."
si sprach: "daz ensol got wellen,
daz ich mînen gesellen
alsô muoz hân verlorn".
des wart vil tiure dô gesworn:
"ê erwel ich daz ich der erde
mit im bevolhen werde.
ich hân immer manne rât
sît mir in got benomen hât."
er sprach: "nû lât die rede sîn
immer durch die liebe mîn
und gât dan ezzen mit mir,
wan ichs benamen niht enbir."
Swie vil er doch si gebat,
sô enwolde si niht von der stat,
unz er si alsô betwanc:
er zôch si hin sunder danc,
wan si enmohte im niht gestrîten.
er ensazte si niht besîten:
ir wart ein valtstuol vor gesat
ze tische engegen, als er bat,
daz er die vrouwen
deste baz möhte schouwen.
er bat si dicke ezzen.
nû enmohte si aber niht vergezzen
ir lieben gesellen.
trehene begunde si vellen:
der tisch wart von ir ougen naz
al des endes dâ si saz.
von jâmer want si ir hende,
diu vil ellende,
ir klage was vil staete.
swie vil der wirt gebaete
daz si sichs wolde mâzen,
nû enmohte sis niht gelâzen.
nû sprach er aber zir:
"vrouwe, ir machet iu und mir
den jâmer al ze vesten
und mînen lieben gesten
die her durch vreuwen komen sint.
und enwaeret ir niht ein kint,
ir möhtet iwer klage lâzen,
und kundet ir iuch rehte entstân,
wie rehte schône in kurzer vrist
iwer dinc gehoehet ist,
doch iuch lützel noch bedrôz.
ich gesach nie wunder sô grôz
daz ir niht enkunnet gedagen
und niht enmuget wol vertragen
daz iwer dinc nû vil wol stât
und sich verkêret hât
ze guoter handelunge.
swem alsô gelunge
als iu hie muoz gelingen,
er möhte baz gesingen
danne weinen und klagen.
ich muoz doch die rihte sagen,
iwer jâmer ist alze vester.
hiute wider gester
sô stât iwer dinc doch ungelîch.
ê wâret ir arm, nû sît ir rîch:
vor wâret ir nieman wert,
nû hât iuch got êren gewert:
ê wâret ir vil unerkant,
nû sît ir gewaltic über ein lant:
ê in swacher schouwe,
nû ein rîchiu vrouwe:
vor muostet ir ûz der ahte sîn,
nû sît ir ein mehtic graevîn:
ê vuoret ir wîselôs,
unz iwer saelde mich erkôs:
vor wâret ir aller gnâden bar,
nû habet ir die êre gar:
ê litet ir michel arbeit,
dâ von hât iuch got geleit:
vor hetet ir ein swachez leben,
nû hât iu got den wunsch gegeben:
vor muoste iu vil gewerren,
nû lobet unsern hêrren
daz er iuchs hât übertragen
und lât iwer tumbez klagen:
ê lebetet ir âne êre,
der habet ir nû mêre
dan dehein iwer lantwîp.
ir kestiget den lîp,
welt ir wizzen, âne nôt.
iu ist ein arm man tôt:
des sît ir ergetzet mit mir.
den selben wehsel möhtet ir
immer gerne trîben.
ich rietez allen wîben,
wanz enmöhte in niht gewerren
daz si einen rîchen hêrren
naemen vür einen solhen man.
iwer tumpheit ich iu verban.
nû ezzet durch den willen mîn."
Dô sprach diu edel künegîn:
"hêrre, ir habet mir genuoc gesaget,
daz waere doch als guot verdaget.
vil kurze ich iu antwürten wil.
ir muget wol rede verliesen vil.
bî dem eide geloubet daz,
in mînen munt kumt niemer maz,
mîn tôter man enezze ê."
nû enmohte der grâve mê
im selben meister gesîn,
er entaete sîn untugent schîn:
sîn zorn in verleite
ze grôzer tôrheite
[und ûf grôzen ungevuoc,]
daz er si mit der hant sluoc
alsô daz diu guote
harte sêre bluote.
er sprach: "ir ezzet, übel hût!"
beide stille und überlût
sô dûhtez si alle gelîche,
arme und rîche,
ein michel ungevuoge.
ouch wizzenz im genuoge
under sîniu ougen:
die andern redetenz tougen,
ez waere toerlîch getân
und er möhtez gerne lâzen hân.
er wart dar umbe gestrâfet vil:
si wizzen imz unz ûf daz zil
daz der schalchafte man
vil sêre zürnen began.
ir strâfen was im ungemach.
vil unsenfteclîche er sprach:
"ir hêrren, ir sît wunderlich,
daz ir dar umbe strâfet mich
swaz ich mînem wîbe tuo.
dâ bestât doch nieman zuo
ze redenne übel noch guot,
swaz ein man sînem wîbe tuot.
si ist mîn und bin ich ir:
wie welt ir daz erwern mir,
ich entuo ir swaz mir gevalle?"
dâ mite gesweicte er si alle.
Dô diu vrouwe wart geslagen,
ir gebaerde ensuln wir iuch verdagen:
von dem slage wart si vrô
und ouch des tages nie mê wan dô.
wâ si die vröude möhte nemen?
daz muget ir gerne vernemen,
wan slege tuont selten iemen vrô.
ir vröude schuof sich alsô:
si waere gerner tôt gewesen
tûsentstunt dan genesen:
und als si den slac empfie
(wan er von mannes krefte gienc),
dô hete si gedingen und trôst
si würde des lîbes belôst,
und swaz si mêre gespraeche
daz erz mit slegen raeche
unz er si gar erslüege.
des wart vil ungevüege
ir klage, und schrê wider dem site,
und wânde den tôt gedienen mite.
si stuont von im vil verre
und sprach: "geloubet, hêrre,
ich enahte ûf iwer slege niht
und swaz mir von iu geschiht,
und nemet ir mir den lîp,
ich enwirde doch niemer iwer wîp.
des nemet iu ein zil."
der rede treip si sô vil
unz er si anderstunt
sêre sluoc an den munt.
sînen slac si niht envlôch:
vil sêre si sich drunder zôch,
daz si ir mêre empfienge.
si wânde ir wille ergienge.
si sprach: "wê mir vil armen wîbe!
waere mîn geselle bî lîbe,
diz bliwen waere vil unvertragen."
Dô si sô lûte begunde klagen,
Êrec fil de roi Lac
[dannoch unversunnen lac]
in des tôdes wâne,
und doch des tôdes âne.
geruowet was er etewaz
und doch niht vil baz.
er lac in einem twalme
und erschrihte von ir galme
als der dâ wirt erwecket,
von swaerem troume erschrecket.
er vuor ûf von der bâre
in vremder gebâre
und begunde mit den ougen sehen.
in wunderte waz im waere geschehen,
und enweste wie er dar kam.
anderstunt er si vernam,
wande si vil dicke schrê:
"ouwê, lieber hêrre, ouwê!
dîner helfe ger ich âne nôt,
wan du bist et aber leider tôt."
als si in dô nande,
zehant er si erkande
und vernam wol daz si waere
in etelîcher swaere,
er enweste wie oder wâ.
er enlac niht langer dâ:
als er erkande ir stimme,
ûf spranc er mit grimme
und rûschte vaste under si.
nû hiengen dâ nâhen bî
swerte vil an einer want:
der kam im einez in die hant.
er hâte zornes genuoc.
des êrsten rûsches er sluoc
den wirt selbe dritten
(under den saz er enmitten):
die andern gâben die vluht.
dâ warte nieman deheiner zuht:
man sach dâ nieman hôher stân:
"hêrre, welt ir vür gân,"
wande swem der wec wart,
der huop sich an die vart
(ez was in sô geschaffen),
die leien vür die pfaffen:
swie hôhe er waere beschorn,
er wart dô lützel ûz erkorn,
ez waere abbet oder bischof.
hie vlôch aller der hof.
zen türn wart vil enge
von grôzem gedrenge:
der kneht vür sînen hêrren dranc.
der wec dûhte si vil lanc
der zen türn ûz gienc.
ich enkam ze solher brûtlouft nie:
ein schrit was in ein raste.
si begunden vaste
vliehen und wenken.
ez lâgen under benken
vil guoter knehte
wider ritter rehte.
eines dinges vil geschiht,
des enwundert mich niht,
swer sînem lîbe vorhte treit,
daz er durch sîne gewarheit
dicke vliuhet grôzen schal
ûf die burc ûz dem tal.
sô vluhen dise ûz dem hûs
und sluffen ze loche sam diu mûs.
in wart daz wîte bürgetor
beidiu dar inne und ouch dâ vor
ze wênic und ze enge,
sô daz si mit gedrenge
vielen über mûre
gelîch einem schûre,
wan si diu grimme vorhte treip.
Lîmors liutlôs beleip.
vliehens gienc in michel nôt,
wan si vorhten den tôt.
ir vluht was âne schande.
swer inz ze laster wande,
der überspraeche sich dar an.
nû sprechet, swâ ein tôter man,
mit bluotigen wunden,
gerêwet, in gewunden
houbet und hende,
vüeze an einem gebende,
mit einem swerte alsô bar
ûf ein ungewarnte schar
in aller gaehe liefe
und wâfen über si riefe,
er vlühe swem et waere
der lîp ze ihte maere:
und waere ich gewesen bî,
ich hete gevlohen, swie küene ich sî.
sîn torste dâ nieman bîten
âne vrouwen Ênîten.
den tôten si vil gerne sach:
ze liebe wart ir ungemach
allez verkêret
und ir vröude gemêret.
Bî der hant er si vienc:
vil genôte er suochende gienc,
unz daz er sîn îsengewant
joch schilt und sper vant,
und wâfente sich als ê,
sam im nie würde wê.
sîner rosse envant er niht:
"ouwê dirre geschiht!
suln wir nû ze vuoze gân?
daz haben wir selten ê getân."
nû müeze got gesenden
disen ellenden,
Êrecke und Ênîten,
ros dâ si ûfe rîten.
Als er der rosse niene vant,
nû tete er als im was gewant.
sînen schilt nam er
und in die winstern hant daz sper,
an sîner zesewen sîten
vuorte er vrouwen Ênîten
und gâhte vür daz bürgetor.
dâ wart ime vor
sîn ros engegen brâht,
des im doch niender was gedâht
noch jenem der ez reit,
alse doch sîn saelikeit
volleclîche dar an schein.
ez hete des wirtes garzûn ein
gevüeret ze wazzer.
dar ûf sazer.
sîne rotruange er sanc,
vil ebene stuont sîn gedanc,
wande er enweste niht
umbe dise geschiht.
nû reit er ûf den burcwec.
daz ros erkande Êrec
dô erz aller verrest sach.
vil liebe im dar an geschach.
ez vuocte et gotes wille.
nû stuont er vil stille
unz im daz ros sô nâhen kam
daz erz bî dem britel nam
wider in sîne pflege,
und huop sich after wege.
vür sich sazte er die künegîn
(ez enmohte dô niht bezzer sîn),
vrouwen Ênîten,
und gedâhte rîten
allez vür sich durch daz lant.
nû was der wec im unerkant:
ouch irte daz sîne vart
daz diu naht vinster wart:
ouch vorhte er in dem lande
schaden und schande
von dem lantvolke gewinnen,
swenne si würden innen
waz er getân hâte.
nâch vrouwen enîten râte
(wan si in den wec lêrte)
ûf die strâze er kêrte
die er gebâret dar reit:
daz geschach durch gewarheit.
Ez wâren disiu driu lant
an ein ander gewant
und nâhen genuoc,
daz dâ er den grâven sluoc,
und aber des wênigen man
von dem er die wunden gewan,
und des künec Artûses gewalt.
disiu driu enschiet niwan der walt
dâ er enmitten inne reit
nâch dirre arbeit.
Und als si kâmen in den walt
ûz der sorgen gewalt
wider ûf ir kunden wec,
nû vrâcte der künec Êrec
vrouwen Ênîten maere
wie er komen waere
in des grâven gewalt
den ich iu geslagen hân gezalt.
nû tete si im die sache
ir ougen zungemache
allez weinende kunt.
dô endete sich zestunt
diu swaere spaehe
und diu vremde waehe
der er unz an den tac
mit ir âne sache pflac,
daz er si mit gruoze meit
sît er mit ir von hûse reit.
durch daz diu spaehe wart genomen,
des ist er an ein ende komen
und westez rehte âne wân.
ez was durch versuochen getân
ob si im waere ein rehtez wîp.
nû hâte er ir lîp
ersichert genzlîchen wol,
als man daz golt sol
liutern in der esse,
daz er nû rehte wesse
daz er an ir haete
triwe und staete
und daz si waere
ein wîp unwandelbaere.
er druhte si an sîn bruste,
vil dicke er si kuste
vol minneclîchen
und bat die tugentrîchen
daz si wolde vergeben
als ungeselleclîchez leben
und manege arbeit
die si ûf der verte leit.
bezzerunge er ir gehiez,
die er benamen wâr liez.
nû vergap si imz an der stat,
wan er sis vriuntlîchen bat.
si sprach: "lieber hêrre,
jâ enmuote mich sô verre
dehein ander ungemach,
der vil âne zal geschach.
ez huop mich allez ringe
wider deme dinge
daz ich iuch muoste mîden:
solde ich daz langer lîden,
dar umbe müeste ich doch mîn leben
alsô schiere hân gegeben."
Dô diz wunder ergienc
ûf Lîmors, nû sehet hie
wâ ein garzûn entran.
der lief durch den walt dan,
dar umbe daz erz zuo der stunt
dem wênigen künege taete kunt
der dâ was sô unverzaget.
ich hân iu ê von im gesaget:
er was Guivreiz genant,
der selbe der mit sîner hant
Êrecke sîne wunden sluoc.
dem was der wec wol kunt genuoc,
er begunde sêre gâhen.
ouch was ez im vil nâhen:
ir zweier gewalt
enschiet niwan der walt.
er bôzete an daz bürgetor.
dâ twelte er unlange vor,
er wart vil drâte in gelâzen.
nû gienc er vür den künec stân
und begunde im sagen
wie der grâve Oringles waere erslagen,
und daz haete ein tôter man getân.
nû begunde sich Guivreiz verstân
ze jungest an dem maere
daz ez Êrec waere.
nochdan was er niht entslâfen.
vil lûte schrê er: "wâfen!
welh ein schade muoz ergân,
und sol den lîp verlorn hân
der beste ritter der darf leben!
im enwelle got gnâde geben,
wirt ez dem lantvolke kunt,
si ermürdent in zestunt.
ouwê, möhte ich im vor gesîn,
daz würde mînem vriunde schîn.
doch wirt ez versuochet,
ob es got geruochet."
Nû wâfente er sich drâte
und swaz er ritter hâte.
nû wart ir wol in der zal
drîzec ritter über al.
diu ros brâhte man in dô.
zwîvelhaft und unvrô
sô kêrte der künec balde
engegen deme walde,
daz er dem ellenden man
ûz dem lande hulfe dan.
Nû gerieten si beide einen wec,
an dirre sîten Êrec
und jenenthalp er,
der eine hin, der ander her,
daz si enmohten bewarn
si enmüesten ein ander widervarn:
alsô vuoctez diu geschiht.
nû enweste ir deweder niht
umbe des andern reise:
des kam Êrec in vreise.
dô si noch wâren verre,
der ellende hêrre
wart vil wol gewar
der gewâfenten schar,
wan der schal und der dôz
was von den schilten grôz.
er sprach ze vrouwen Ênîten:
"vrouwe, ich hoere rîten
engegen uns ein michel her.
nû enwil ich âne wer
alsô zagelîchen
ûzem wege niht entwîchen.
harte ringe ist mîn kraft:
doch gibe ich in ritterschaft
zeteslîcher mâze.
nû erbeizet zuo der strâze
unz ir gesehet wiez ergê."
ich waene der vrouwen ê
lützel leider geschach,
wan si sîn unkraft gesach.
In den wec hielt er.
enmitten riten si dort her.
der mâne bôt in schoene naht
der dô der wolken was endaht.
nû wart sîn der künec gewar,
wan er was der vorderst an der schar.
er sach in halten in den wec.
nû bereite sich Êrec
ie mitten ze wer.
nû sî got der in ner!
waz welt ir daz der künec tuo?
wan er bereite sich ouch dar zuo,
als er tjostieren solde,
ob er niht verzagen wolde,
des ich in vil sicher sage:
er enwas doch niht ein zage.
daz bescheinte er wol dâ
und ouch dicke anderswâ.
Diu sper begunden si neigen
und ir kraft erzeigen.
zesamene liezen si gân:
dô wart ein rîchiu tjost getân.
die vil guoten knehte.
nû trâfen si vil rehte
beide nâch ir gemerke.
nû half niwan sîn sterke
den baz geruoweten man
daz er den prîs dâ gewan
und im alsô wol geschach.
Êrecken er dâ nider stach
hinderz ors an daz gras
als lanc sô der schaft was.
über in erbeizete er dô:
des wart vrouwe Ênîte unvrô.
Diz was Êrecke nie geschehen:
ez enmöhte ouch nieman gejehen,
er enwelle in liegen an,
daz in ie dehein man
gestaeche zuo der erde:
ouch waeres der werde
vil wol über worden dâ zestunt,
und waere er gesunt.
sus was entwichen im diu kraft,
daz er muoste meisterschaft
dulden von des küneges hant.
den helm er im abe bant
und wolde in vol hân erslagen.
daz enmohte diu vrouwe niht vertragen.
dâ si dort stuont verborgen
in grôzen sorgen,
si entwelte deheine wîle,
si spranc ûz dem zîle
und begunde sich vellen
über ir gesellen.
si sprach: "nein, ritter guot,
gewünne du ie ritters muot,
niht erslach mir mînen man!
und gedenke dar an:
er ist wunt sêre,
du bist sus gar âne êre,
swaz du im nû mê getuost,
wan du es sünde haben muost.
in hât der künec Guivreiz,
ob ich sînen namen weiz,
verwundet in die sîten."
Guivreiz vrouwen Ênîten
bî der stimme erkande,
ouch half ez daz si in nande.
vil gâhes stuont er hôher dan.
er sprach: "vrouwe, saget an
wer dirre ritter sî,
und saget mir dâ bî
wâ von ir mich erkennet:
ich binz den ir dâ nennet.
ich waene mir übele sî geschehen.
vrouwe, ir sult mir verjehen
wiez umbe iuch sî gewant:
ist dirre hêrre Êrec genant
und ir vrouwe Ênîte?
daz ich iht ze lange bîte:
wan ich bin durch in ûz komen,
und sage iu wie ich hân vernomen
von im mir leidiu maere,
daz er bekumbert waere
ûf Lîmors hie nâhen bî.
ich vürhte er iu erslagen sî,
ich enschine ie mitten ûf der vart,
als ez mir gesaget wart,
ich und mîne gesellen,
daz wir im helfen wellen.
ich sûme mich in dem walde:
ich solde im komen balde:
ez ist schade, wirt er erslagen."
nû begunde si imz aber sagen
und wortzeichen geben:
des beleip im daz leben.
daz hüetelîn si im abe bant:
dô wart er im rehte erkant.
vil gerne er in ane sach:
mit guotem willen er sprach:
"sît willekomen, hêrre,
und saget ob iu iht werre
oder waz waere diu geschiht."
Êrec sprach: "mir enwirret niht:
ich bin anders wol gesunt,
wan dâ ich von iu wart wunt."
des wart Guivreiz vil vrô.
sîn houbet entwâfente er dô.
von vröuden dise zwêne man
liefen ein ander an
und kusten sich mit triwen.
Guivreiz stuont mit riwen
umbe Êreckes ungemach,
der im von sîner tjost geschach.
als er daz begunde klagen,
Êrec sprach: "des sult ir gedagen
und ûz iwer ahte lâzen.
ir enhabet an mir niht missetân.
swelh man toerlîche tuot,
wirts im gelônet, daz ist guot.
sît daz ich tumber man
ie von tumpheit muot gewan
sô grôzer unmâze
daz ich vremder strâze
eine wolde walten
und vor behalten
sô manegem guoten knehte,
dô tâtet ir mir rehte.
mîn buoze wart ze kleine,
dô ich alters eine
iwer aller êre wolde hân:
ich solde baz ze buoze stân."
dô man der rede gar gesweic,
Guivreiz vrouwen Ênîten neic
und hiez si willekomen sîn.
des gnâdete im diu künegîn.
nû si wurden wol gewar
daz im niht toetlîches war,
des wâren si gemeine vrô.
Ûf sâzen si dô
und riten doch unverre.
Guivreiz der hêrre
vuorte si ûz dem wege
in gemelîcher pflege
an einen wisevlecken.
durch den hêrren Êrecken
beliben si dâ die naht
ze ruowe nâch sîner unmaht.
si wurden dâ berâten,
als si des state hâten,
mit vil guotem viure.
daz enwas in dâ bortiure:
dâ was waldes genuoc,
der in niwan an daz viur truoc.
Dô si dâ bî gesâzen
und ein teil vergâzen
kumberlîcher arbeit
und Êrec hâte geseit
waz kumbers er hete erliten
sît daz er was von im geriten,
dô si beide zeiner stunt
von ein ander wurden wunt
(daz selbe enhân ich niht verdaget,
ich enhabe ius gesaget
sô vil als ichs weste),
dise lieben geste
begunden si vil verre klagen
und gote grôze gnâde sagen
daz Êrec dannoch lebete,
wan im vil dicke swebete
sîn lîp in solher wâge,
als ûf des meres wâge
ein schefbrüchiger man
ûf einem brete kaeme dan
ûz an daz stat gerunnen.
ofte hete er gewunnen
ein leben zwîvelîchez
und disem wol gelîchez:
nû hete in an der gnâden sant
ûz kumbers ünden gesant
got und sîn vrümekeit,
daz er nû allez sîn leit
hâte überwunden,
daz er ze disen stunden
vol vroelîchen saz.
got helfe im nû vürbaz:
im ist noch gelungen âne strît.
Nû was ouch slâfennes zît.
dô giengen die knehte
spehen sament rehte
welh stat in dâ töhte
dâ man in betten möhte.
als si dô giengen suochen,
nû sâhen si drî buochen
enhalp bî dem viure stân,
breit und wol getân,
gelîche lanc gewahsen,
mit rîchen loupvahsen,
mit wol zebreiten esten.
den vil lieben gesten
betten si dar under,
under eine besunder
Êrecke und vrouwen Ênîten,
die ze manegen zîten
bî ein ander niht enlâgen
noch geselleschefte pflâgen
mit slâfe und mit mazze.
dem unbescheiden hazze
wart ein ende gegeben
und kurn in ein bezzer leben.
dem wirte betten sî
under die naehsten dâ bî
(diu selbe stuont enmitten),
den rittern under die dritten.
"nû sage waz waere ir bettewât?"
entriwen, als ez der walt hât,
schoenez loup und reinez gras,
sôz in dem walde beste was.
waz touc daz lange vrâgen,
wan daz si doch lâgen?
Diu naht ein süezez ende nam.
als in dô der tac kam,
nû riten si von dan.
der vil wênige man,
Guivreiz ir wirt, vuorte sî
ze bezzerm gemache dâ bî,
ûf eine sîne veste
dâ er si bewart weste
ze vollem gemache.
von aller guoten sache
sô was daz selbe hûs vol,
rehte als ich iu sagen sol.
Ez stuont enmitten in einem sê:
der gap im genuoc und dannoch mê
der aller besten vische
die ie ze küneges tische
dehein man gebrâhte,
swelher hande man gedâhte.
dar zuo was dâ daz beste jaget
dâ von uns ie wart gesaget.
ez hete der künec umbe den sê
wol zwô mîle oder mê
des waldes in gevangen
und mit mûre umbegangen:
dar in engienc dehein tor mê
niwan ûz gegen dem sê.
mit mûre was der selbe kreiz,
als ich iu ze sagen weiz,
gelîche endriu gescheiden.
daz ein teil von den beiden
hâte rôtwildes genuoc:
swarzwilt daz ander teil truoc.
in dem dritten teile dâ bî,
vrâget ir waz dar inne sî?
dâ wâren inne besunder
niwan kleiniu kunder,
vühse hasen und diu gelîche.
ez was et vil volleclîche
erziuget dirre wiltban
und alsô daz dehein man
der doch gerne wolde jagen
niemer dörfte geklagen
daz er wildes niht envunde.
ouch hete der wirt der hunde
die smannes willen tâten
diz jagehûs wol berâten.
swenne er dar ûz sach maneges site
daz er rande dâ mite,
swâ er bî den zinnen saz,
sô ensâhenz jene niht vil baz
die dâ mite randen.
wer solde im aber daz enblanden
swenne er möhte mit den vrouwen
abe dem hûse schouwen
loufen die hunde?
wan ze swelher stunde
daz rôtwilt ersprenget wart,
sô was sîn jungeste vart
ie ze wazzer in den sê,
und wart ouch niemer mê
erloufen niender anderswâ
wan under dem hûse dâ.
und swes muot begunde gern
jagen swîn oder bern,
der vant ze dem genieze
vil starke breite spieze,
und wolde er den hasen jagen,
als ir ê hôrtet sagen,
der mohte vinden
den wunsch von hasenwinden.
nû jage selbe swaz du wilt.
hie sint hunde und wilt
und swaz ze jagenne ist nütze,
netze und guot geschütze,
und swes vürbaz gert dîn muot.
hie was diu kurzwîle guot.
Penefrec was diz hûs genant,
dâ man dehein gebresten vant
und volleclîchen rât,
vische und wiltbrât,
beide semeln und wîn.
swaz dâ mêre solde sîn,
vil lützel des dâ gebrast.
dar umbe hete den werden gast
der wirt ze ruowe dar brâht,
wan im was des wol gedâht
daz er dâ mit sînem wîbe
wider kaeme ze lîbe.
ouch was dâ guot geraete
von rîcher bettewaete.
sîner vrümekeit ze lône
sô wart er dâ vil schône
gewirdet und gehalten:
vil schône wart gewalten
sîn und der künegîn.
wer sol nû sîn arzât sîn,
der heile sîne wunden?
dar zuo hete er dâ vunden
vrouwen vil rîche,
edele, waetlîche,
des küneges swester zwô.
die wâren doch des vil vrô
und in ir herzen gemeit
daz er in alsô gereit
daz er ir dienest muoste nemen.
der arzâte mohte in wol gezemen.
si heilten sîne wunden,
wan siz wol kunden.
ouch pflac sîn diu guote
mit vil getriwer huote,
vrouwe Ênîte.
dâ von wart sîn sîte
schône und vol heil.
si heten des pflasters ein teil
dâ von ich ê gesaget hân,
daz dâ Fâmurgân
hâte gemachet mit ir hant.
des hâte in ze gebe gesant
vrouwe Ginovêr ein teil.
daz was ouch dises mannes heil.
Ûf dem hûs ze Penefrec
dâ entwelte der künec Êrec,
unz er vol geheilet was
und sîner wunden genas,
rehte vierzehen naht.
als im dô sînes lîbes maht
volleclîche wider wart,
dô hügete er wider ûf die vart.
swie guot gemach dâ waere,
im was dâ vil swaere.
der tugenthafte man
zewâre er gedâhte von dan
wol alsô balde
als er in einem walde
waere âne obedach,
eine âne allen gemach,
dâ den unvalschen degen
beide wint und regen
harte sêre muote.
daz kam von dem muote
daz im dehein werltsache
was vor dem gemache
dâ er ritterschaft vant
und dâ er mit sîner hant
die sêre muoste urborn.
diz leben hâte er erkorn.
im was dâ mitelîhte baz:
ez was sîn slâf und sîn maz.
die vierzehen naht, daz ist wâr,
dûhten in als manec jâr.
er enwolde dâ niht tweln mê
und waere geriten, möhte er, ê.
Ouwê vrouwen Ênîten!
waz sol doch si nû rîten,
diu schoene guote wol geborn?
wan si hâte ir pfert verlorn,
als ir ê wol hôrtet sagen,
dô der grâve Oringles wart erslagen
ûf Lîmors und dô von dan
Êrec mit ir sô kûme entran.
daz siz nû verlorn hât,
des solde doch werden rât.
si wirt es wol ergetzet,
wan man irz ersetzet,
daz si diz niemer darf geklagen.
mit einem, als ich iu wil sagen,
daz doch nie dehein man
dehein schoenerz gewan
noch solde beschouwen.
diz gâben ir die vrouwen,
des küneges swester zwô,
und wâren des vil vrô
daz siz geruochte von in nemen.
ouch mohte sis vil wol gezemen.
Vrâget iemen maere
ob ez schoener waere
dan daz si unz her geriten hât?
ir ahte vil ungelîche stât.
alsô was ez gezieret:
rehte geparrieret,
schilthalben garwe
mit volblanker varwe,
daz niht wîzers mohte sîn,
und alsô schoene daz der schîn
den ougen widerglaste.
ez enmohte nieman vaste
deheine wîle ane gesehen:
des hôrte ich im den meister jehen.
nû hete diu ander sîte
dirre ze widerstrîte
gekêret allen ir vlîz.
alzan genzlîchen wîz
sô disiu schilthalben was
von der ich iu nû dâ las,
alse swarz was disiu hie
dâ diu wîze abe gienc.
ez was et swarz und wîz.
dirre mislîche vlîz
was schône underscheiden:
zwischen den varwen beiden
was ein strich über geleit
wol eins halben vingers breit.
der strich grüene was
und lieht sam ein gras.
an dem mûle er ane vie,
als ein penselstrich er gienc
zwischen den ôren dane,
vil ebene über die mane,
engegen den goffen über den grât,
unz dâ daz pfert ende hât,
zwischen den brüsten nider alsam,
als ez doch wol gezam.
diz wâren seltsaeniu dinc.
umbe ietweder ouge gienc ein rinc
der selben varwe, daz ist wâr.
weich und reit was im daz hâr,
nâch dem teile gevangen
dâz hin was gehangen,
ze rehte dic und niht tief:
niht vol ez an diu knie enswief.
der zopf was vür daz houbet lanc,
halp swarz, halp blanc,
als in diu grüene varwe schiet.
der zagel alsam geriet.
Sît ich nû gesaget hân
wie daz pfert waere getân,
wiez anders waere gestalt
daz sol iu werden gezalt.
ez was erwünschet alsô:
weder ze nider noch ze hô,
weder ze kurz noch ze lanc,
weder ze grôz noch ze kranc.
sîn dürre houbet ez truoc
nâch sînem rehte hôch genuoc,
mit ragenden ôren niht lanc,
daz eine swarz, daz ander blanc:
daz swarze ein wizzer rinc bevie,
ein swarzer umbe daz wîze gienc:
sîn kel dic und ûf gezogen,
ze rehter mâze gebogen,
kleine dâ si anz houbet gienc:
geschaffen dort und hie
daz es iuch wol möhte lüsten:
starc und wît zen brüsten:
mit dürrem gebeine,
ze grôz noch ze kleine:
diu wâren vlach und sleht,
als einem tiere ûfreht.
ez hâte, sît ichz loben muoz,
kurzen vezzel, hôhen vuoz:
die wâren ouch ze rehte gar,
alle swarz gelîche var.
und enwischetez niemer kneht,
sô waerez doch schoene und sleht.
Alsô was sîn geschaft
daz von sîner meisterschaft
ein werltwîser man
der aller dinge ahte kan
niht bezzers betrahte,
ob er in sîner ahte
aht ganzer jâre saêze
und niht vergaeze
wan daz erpruofte sîn muot
ein pfert schoene und volle guot:
alsô was ez gestalt.
und ob er danne den gewalt
von dem wunsche haete,
daz ez belibe staete
swes er dar zuo gedaehte,
und swenne erz vollebraehte,
daz erz vür sich stalte
und er von sînem gewalte
dar abe naeme
swaz dar an im missezaeme,
alsô was ez vollekomen
daz er dar abe niht hete genomen
alse grôz als umbe ein hâr.
giht ieman: "er enhât niht wâr",
dem bescheide ich die rede baz,
daz er rehte erkenne daz
diu rede wese ungelogen.
ez was dâ heime niht erzogen.
Ich sage iu wie ez dar was komen.
ez hete der wirt selbe genomen
einem wilden getwerge
vor einem holen berge,
dô er nâch sîner gewonheit
ze walde nâch âventiure reit.
ez hâte ez vil vaste
gebunden zeinem aste:
dô was ez gegangen dan.
alsô vant ez dirre man:
abe dem aste er ez nam.
als daz getwerc wider kam
und ez daz pfert niene vant
an dem boume darz ez bant,
grôz was sîn ungemach.
und als ez daz pfert ersach
in vremder gewalt,
dô wart vil manecvalt
sîn schrîen und sîn weinen,
und begunde wol bescheinen
des pferdes güete:
mit grôzem ungemüete
wan ez vil starke.
driu tûsent marke
bôt ez im von golde
daz er imz lâzen solde.
nû versprach er swaz ez im bôt.
sîner habe was im unnôt:
alsô vuorte erz von dan.
nû huop der wênige man
von jâmer alsô grôzen schal
daz im der berc engegen hal.
Daz satellîn daz dar ûf lac,
swer daz mit golde widerwac,
nâch sînem rehte erz niht engalt.
dâ von enwirt iu niht mê gezalt,
daz ich die rede iht lenge,
wan ez was doch zenge
einem gewahsen man.
und als erz ûz dem walde dan
ze Penefrec brâhte,
er gapz den ers gedâhte,
sînen swesteren zwein:
dar an ez vil wol schein
daz er si liep hâte,
wan ez truoc sanfte und drâte
und sage iu rehte wie.
swennez den vuoz zer erde lie,
sô trat ez alsô lîse
daz nieman waere sô wîse
der ze deheiner stunde
den trit gehoeren kunde.
swer dar ûfe gesaz,
zewâre sage ich iu daz,
daz er dar ûfe lebete
rehte sam er swebete.
wan daz ez niht rehte kaeme
und ein teil missezaeme
von einem pferde alsô vil
ze sprechen (des ichz lâzen wil),
sô möhte ich wunder von im sagen:
sus wil ich lobes mê gedagen.
wan sagen swaz si wellen,
si mugen vil gezellen
und sprechen ir muot,
ez enkam doch pfert nie sô guot
in deheines mannes gewalt:
waz sol iu mê dâ von gezalt?
Als uns der meister seite,
ein vrouwen gereite
wart ûf daz pfert geleit,
dâ meisterlîcher arbeit
vil werkes ane lac.
ez hete geworht vil manegen tac
der wercwîseste man
der satelwerkes ie began,
ein meister, hiez Umbrîz.
der doch allen sînen vlîz
dar leite vür wâr
wol vierdehalbez jâr,
unz er in vollebrâhte
dar nâch als er gedâhte.
daz ich iu rehte seite
von diseme gereite,
wie daz erziuget waere,
daz würde ze swaere
einem alsô tumben knehte:
und ob ichz aber rehte
iu nû gesagen kunde,
sô waerez mit einem munde
iu ze sagenne al ze lanc.
ouch tuot daz mînem sinne kranc,
daz ich den satel nie gesach:
wan als mir dâ von bejach
von dem ich die rede hân,
sô wil ich iuch wizzen lâzen
ein teil wie er geprüevet was,
als ich an sînem buoche las,
sô ich kurzlîchest kan.
"Nû swîc, lieber Hartman:
ob ich ez errâte?"
ich tuon: nû sprechet drâte.
"ich muoz gedenken ê dar nâch."
nû vil drâte: mir ist gâch.
"dunke ich dich danne ein wîser man?"
jâ ir. durch got, nû saget an.
"ich wil dir diz maere sagen."
daz ander lâze ich iuch verdagen.
"er was guot hagenbüechîn."
jâ. wâ von möhte er mêre sîn?
"mit liehtem golde übertragen."
wer mohte iuz doch rehte sagen?
"vil starke gebunden."
ir habet ez rehte ervunden.
"dar ûf ein schArlachen."
des mac ich wol gelachen.
"sehet daz ichz rehte errâten kan."
jâ, ir sît ein weterwîser man.
"du redest sam ez sî dîn spot."
wê, nein ez, durch got.
"jâ stât dir spotlîch der munt."
ich lache gerne zaller stunt.
"sô hân ichz doch errâten?"
jâ, dâ si dâ trâten.
"ich hân lîhte etewaz verdaget?"
jâ enwizzet ir hiute waz ir saget.
"enhân ich danne niht wâr?"
niht als grôz als umbe ein hâr.
"hân ich danne gar gelogen?"
niht, iuch hât sus betrogen
iwer kintlîcher wân.
ir sult michz iu sagen lâzen.
Sehet wie grôz ein grûz sî:
sô vil enwas dâ niht holzes bî.
er was von helfenbeine
und von edelem gesteine
joch von dem besten golde
daz ie werden solde
geliutert in dem viure:
valsch was im tiure.
von disen mâterjen drin
sô hâte des meisters sin
geprüevet diz gereite
mit grôzer wîsheite.
er gap dem helfenbeine
und dâ bî dem gesteine
sîn gevellige stat,
als in diu gevuoge bat.
er muosete dar under
danne golt besunder,
daz muostez werc zesamene haben.
an disem gereite was ergraben
daz lange liet von Troiâ.
zaller vorderst stuont dâ
wie des wart begunnen
daz si was gewunnen
unz daz si wart zestoeret:
dâ mite was dâ gehoeret.
dâ engegen ergraben was
wie der hêrre Ênêas,
der vil listige man,
über sê vuor von dan,
und wie er ze Kartâgô kam,
und wie in in ir gnâde nam
diu rîche vrouwe Dîdô,
und wie er si dô
vil ungeselleclîchen liez
und enleiste ir niht des er gehiez:
sus wart diu vrouwe betrogen.
an dem hindern satelbogen
sô was einhalp ergraben
ir vil starkez missehaben
und wie si im boten sande,
swie lützel si ins erwande.
bescheidenlîche stuont hie
swaz er dinges begienc
daz sagebaere wesen mac
von der zît unz an den tac
daz er Laurente betwanc.
daz waere ze sagenne ze lanc
wie er si in sînen gewalt gewan.
jenhalp stuont dar an
wie er vrouwen Lavîniam
zêlîchem wîbe nam,
und wie dâ ze lande was
gewaltic hêrre Ênêas
âne alle missewende
unz an sîns lîbes ende.
Dâ mite der satel was bedaht,
daz was ein pfelle wol geslaht,
sô er beste wesen solde
von sîden und von golde.
der pfelle was ze rehte tief:
vil nâch er zuo der erde swief.
dâ stuonden an besunder
al der werlde wunder
und swaz der himel besliuzet.
ob iuchs niht verdriuzet,
sô wil ich iu ir ein teil sagen
und doch michels mê verdagen.
diu vier elementâ
stuonden schînbaere dâ
in ir sundervarwe,
und in iegelîchem garwe
swaz dem undertaenic ist:
diz meisterte ouch starker list.
diu erde von den vieren
stuont mit ir tieren,
swaz der dehein man
in sînem muote erkennen kan
an walde oder an gevilde,
zam oder wilde:
dâ stuont diu menschlîch geschaft,
geworht von solher meisterschaft
sam ez wolde sprechen
und bildes reht brechen.
dâ bî daz mer swebete:
dar inne sam er lebete
der visch, bî dem besunder
elliu merwunder
und swaz dâ bûwet smeres grunt.
der taete mir der namen kunt,
ich wolde si gerne erkennen
und kunnen genennen.
dar zuo suochet iu einen man
der iu si wol genennen kan:
envindet ir des danne niht
(daz ouch vil lîhte geschiht),
sô volget mînem râte
und machet iuch ûf drâte,
vart selbe zuo dem mer:
dâ vindet ir inne des ein her.
gât an daz stat stân
und bitet si gân
ûz ziu an den sant:
dâ werdent si iu erkant.
enhilfet danne daz niht
(daz aber lîhte geschiht),
sô suochet selbe den grunt:
dâ werdent si iu danne kunt
mit grôzem schaden, mit lützelm vrumen.
nû râte ich mînen vriunden sumen
daz si die niugerne lâzen
und hie heime bestân.
swes ein man wol al den tac
sô rehte lîhte engelten mac
und niemer mê geniezen,
des lât iuch, vriunt, erdriezen.
Dâ stuont ouch daz dritte bî.
vrâget ir waz daz sî?
der luft in sîner ahte.
die vogele maneger slahte
swebeten dar inne,
geweben mit solhem sinne,
rehte sam si lebeten
und ûf zen lüften strebeten.
daz viur mit sînen trachen
und mit andern sachen
die des viures müezen leben,
die sach man ouch dar inne sweben.
diu ende ein lîste bevie
diu nider zuo der erde gienc:
diu was einer hende breit,
mit edelem gesteine beleit.
daz lachen was doch rîch genuoc
daz Jûpiter ze decke truoc
und diu gotinne Jûnô,
dô si in ir rîche hô
in dem brûtstuole sâzen:
daz möhte sich gemâzen
disem sateltuoche als vil,
daz ich iu sagen wil,
sam der mâne der sunnen.
ir sult mir des wol gunnen
daz ich iu sage die wârheit.
beide guot und gemeit
wâren die stegereife,
breite goltreife,
gebildet nâch zwein trachen.
si kunde wol gemachen
des goltsmides hant
der sichs ze vlîze underwant.
die zagele si ze munde bugen,
ir vedern stuonden sam si vlugen,
ir ougen wâren steine,
vier jâchande kleine.
Wes was dirre deweder,
darmgürtel joch stîcleder?
ir müestetz werc wol besehen
ê ir westet wes ir soldet jehen,
ob ez von golde waere durchslagen
oder mit sîden undertragen.
daz ez borten solden sîn,
daz enwürde iu an den bilden schîn
oder irn begriffetz mit der hant,
ez waere iu immer unerkant.
die rinken wâren silberîn,
dar umbe daz man wîzen schîn
vor dem golde saehe,
veste und spaehe.
harte guot was daz panel,
niht eines kalbes vel,
der ich doch manegez hân gesehen:
dâ enkunde nieman an erspehen
leder eines nagels breit:
ez was guot und gemeit,
als ez dem satele gezam
und im wol ze mâze kam,
gevüllet prîslîchen wol,
linde sam ein boumwol,
daz ez daz pfert niht zebrach.
swaz man sîn vor dem satel sach,
daz was gesteppet dicke.
ze guotem aneblicke
was dar an entworfen sus
wie Tispê und Pîramus,
betwungen von der minne,
behert rehter sinne,
ein riwic ende nâmen
dô si zem brunnen kâmen.
daz die vasen solden sîn,
daz was ein netze guldîn,
gebriten von goltdraeten
vesten und staeten,
über die goffen zebreit.
dar umbe wâren geleit
edel steine genuoge,
ziegelîcher vuoge,
dâ sich die maschen strihten,
kriuzewîs sich schihten.
an iegelîches knopfes stat
was ein rubîn ûf gesat
in lâsûrvarwe kasten.
die steine dar ûz glasten
einer hande garwe,
vol liehter varwe.
Guot und gevüege
was daz vürbüege,
starc und vil gemeit,
ein borte zweier vinger breit,
nâch dem zoume vollekomen
dar an daz pfert was genomen.
ez wâren verworht dar inne
mit schoenem sinne
die einlif edelen steine:
der zwelfte der was eine
vor in den zoum geleit
in ein schîben, diu was breit,
diu nider vür den zopf gienc
und vor dem houbete hie.
der liehte carbunculus,
dâ behielt er sîn ambet sus,
wan im daz lieht ist geslaht,
ob im ie ze vinsterre naht
ze rîtenne geschaehe,
daz man dâ von gesaehe.
die einlif wâren hie in geleit,
an daz vürbüege zebreit,
zwischen den gehangen
guote goltklangen:
die hôrte man verre klingen.
von sus getânen dingen
was der satel vollebrâht
und baz dan ichs hân gedâht.
deiswâr ouch bedunket mich
reht und billich
daz er mit vollem maere
harte schoener waere
dan dehein ander gereite,
wan er mit wârheite
dem schoenisten wîbe wart gegeben
diu in den jâren mohte leben,
der edeln vrouwen Ênîten.
Nûst zît daz si rîten,
wan in sint diu ros komen.
hânt si dâne urloup genomen
von dem ingesinde?
jâ, von kinde ze kinde
und von des küneges swestern.
man ensolde willen vestern
vor noch sît beschouwen
an deheinen andern vrouwen
zaller slahte guote.
zuht was in ir huote.
die vrouwen hânt ez alsô brâht
daz ir von rehte wirt gedâht
in der vorderisten zal
swâ guoter wîbe wirdet wal.
swâ mite ein wîp gedienen sol
daz si gote und der werlde wol
von schulden muoz gevallen,
des pflâgen si âne gallen,
mîn vrouwe Filledâmûr
und ir swester Genteflûr.
Nû riten si von dan,
Ênîte und dise zwêne man,
der wirt selbe und Êrec.
daz pfert truoc dô den wec
sô sanfte vrouwen Ênîten
daz ze deheinen zîten
eins hâres sanfter niht enlebet
der ûf dem ebenwâge swebet,
sô er den wint ze wunsche hât
und im sîn schef âne angest gât.
si gedâhten rîten dâ zehant
ze Britanje in daz lant
zem künege Artûse.
ûf welhem sînem hûse
si in benamen vunden,
daz enwesten si zuo den stunden.
der künec Guivreiz dô sprach
dô in ze rîtenne geschach:
"wir vinden in ze Karidôl
oder benamen ze Tintajôl."
Sus riten si nâch wâne,
und doch der gewisheit âne,
unz hin umbe mitten tac.
nû truoc si der huofslac
ûf einer schoenen heide
an eine wegescheide:
welh ze Britanje in daz lant
gienge, daz was in unerkant.
die rehten strâze si vermiten:
die baz gebûwen si riten.
und dô si nâch der wîle
geriten wol vünf mîle,
ein burc si sâhen vor in stân,
michel und wol getân.
und als si Guivreiz ersach,
daz wart im vil ungemach
und begunde in vaste beswaeren
daz si dar komen waeren.
"nû sage, von wiu?" daz weiz ich wol
und sagez sô ichz sagen sol.
des enist noch niht zît.
wie gebitelôs ir sît!
wer solde sîn maere vür sagen?
ich enwil iuch niht verdagen
wie diu burc geschaffen waere:
daz vernemet an dem maere.
Vil guot was daz burcstal:
als uns der âventiure zal
urkünde dâ von gît,
sô was ez zwelf huoben wît.
ez was ein sineweller stein
dâ niender bühel ane schein,
ebene sam er waere gedrân,
und ouch rehte getân
nâch des wunsches werde,
ûf von der erde
entwahsen wol den mangen.
den berc hete in gevangen
ein burcmûre hôch und dic.
ein ritterlîcher aneblic
ziertez hûs innen.
ez rageten vür die zinnen
türne von quâdern grôz,
der vuoge niht zesamene slôz
dehein sandic pflaster:
si wâren gebunden vaster,
mit îsen und mit blîe,
ie drîe und drîe
nâhen zesamene gesat.
dâ enzwischen was diu stat
gezimbers niht laere.
dâ sâzen die burgaere
nâch grôzer ir werdekeit.
alsô was daz hûs zebreit
mit den türnen. nâch ir zal
sô was ir drîzec über al.
sus was daz hûs gevieret:
die türne gezieret
obene mit goldes knopfen rôt,
der iegelîcher verre bôt
in daz lant sînen glast.
daz bewîste den gast
dem dar ze varne geschach,
daz er den schîn verre sach
und er des hûses ûf der vart
des tages niht verirret wart.
ein wazzer drunder hin vlôz,
des val gap michelen dôz,
wan ez durch ein gevelle lief.
daz selbe tal was alsô tief,
swer ûf die zinnen sitzen gienc
und er ze tal diu ougen lie,
den dûhte daz gevelle
sam er saehe in die helle:
der swindel in ze tal zôch,
sô daz er wider in vlôch.
an der anderen sîten
dâ man zuo mohte rîten,
dâ stuont ein stat vil rîche,
bezimbert rîchlîche,
diu einhalp anz wazzer gienc.
anderhalp daz undervie
ein boumgarte schoene und wît,
daz weder vor noch sît
dehein schoener wart gesehen:
des hôrte ich im den meister jehen.
Als Êrec daz hûs ersach,
ze sînem gesellen er sprach,
ob er die burc erkande,
und bat in daz er si nande.
sus antwurte im der hêrre:
"ich erkenne si: wir sîn verre
geriten von unser strâze.
daz ez got verwâze!
iedoch sô manege zîte
sô ich disen wec rîte,
sô ist mir boeslîch geschehen:
ich hân mich übele übersehen,
gezeiget zuo der winstern hant."
er sprach: "Britanje daz lant
des endes verre hin lît.
kêre wir wider enzît:
ich bringe iuch wider ûf den wec."
dô sprach der künec Êrec:
"wie zaeme uns daz, vil edel man,
daz wir sus riten dan?
sît wir sô nâhen komen sîn,
sô volget durch den willen mîn,
daz ich die burc müeze sehen.
daz sol benamen geschehen.
diz hûs ist sô wünneclich
und alsô schoene daz ich
ûzen dar an kiuse wol,
ist ez etewes innen vol
daz man sol gerne schouwen,
ez enist niht âne vrouwen.
ich wil daz hûs erkunnen:
des sult ir mir wol gunnen."
"Mirst leit daz ich ius gunnen sol.
wê dan sô irz bevindet wol!"
"waz meinet ir, künec Guivreiz?"
"ich enmeine niht wan daz ich weiz."
"durch got, nû saget waz?"
"nû kêret wider. daz kumt uns baz."
"mich wundert waz ir meinet."
"ez wirt iu wol bescheinet,
und welt ir niht erwinden."
"ich muoz ez benamen ervinden.
ez enist niht wirsers dan der tôt."
"sô kumt ir lîhte in die nôt
die iwer vriunt enmugen verklagen."
"muget ir mirz durch got nû sagen?
mich wundert waz ez müge sîn."
"dâ erwindet durch die liebe mîn.
ich dienez immer als ich sol."
"daz enzaeme mir niht wol:
wan sô möhtet ir haben wân
daz ich durch vorhte haete lâzen
dise selben reise.
ouch enist dehein vreise
ir enmöhtent si mich wizzen lâzen:
und waere si danne sô getân
dar umbe ich solde erwinden,
daz lieze ich an mir vinden."
"Her künec", sprach Guivreiz,
"ich sagez rehte als ichz weiz:
diu vreise enist niht ze ringe,
und ûf daz gedinge
als iwer munt gesprochen hât,
daz ir dise reise lât,
sô wil ich iuchz wizzen lâzen.
diz hûs heizet Brandigân,
und ist vil manec ritter guot
durch sînen genendigen muot
ûf âventiure her komen,
die alle dar an hânt genomen
schaden zuo den schanden,
die besten von allen landen.
des ist nû gewesen lanc
daz ir deheinem nie gelanc,
wan allen gelîche,
sô daz sî klegelîche
alle hie sint erslagen.
waz mac ich iu mêre sagen?
wan ich wil und muoz
mich bieten an iwern vuoz,
daz ir erwindet durch mînen rât.
ein âventiure hie stât
ze solhem gewinne
daz ich in mînem sinne
des vil grôze angest hân,
ez müeze iu alsam ergân
als ez allen den ergienc
die noch her kâmen ie."
Êrec sus antwürten began:
"sô waere ich ein verzaget man
und hete des missewende,
ich enweste der rede ein ende,
solde ich sus erwinden.
muget ir mich lâzen bevinden,
waz ist ez oder wie hât ez namen?
ich müeste mich wol immer schamen,
solde ich vürhten ich enweiz waz.
nû war umbe tuot ir daz
daz ir sô lange mich verdaget
daz ir mirs niht ein ende saget?
wan swaz doch mir dâ von geschiht,
benamen ich enerwinde niht
unz ich die rede baz enweiz."
Dô sprach der künec Guivreiz:
"nû wil ich iuch wizzen lâzen
wie diu âventiure ist getân,
und rehte wiez dar umbe stât,
sît irs enwellet haben rât.
sist Joie de la curt genant."
daz selbe wort ist unerkant
under tiutschen liuten:
durch daz wil ichz diuten:
des hoves vröude sprîchet daz.
ouch sagete er im vürbaz.
er sprach: "muget ir warten?
seht ir den boumgarten
der under dem hûse lît?
dâ hât sich nû vil manege zît
ein ritter gehalten inne.
si stât ze solhem gewinne
als ich iu rehte wil sagen.
swer si hie sol bejagen,
daz hât er im ze rehte
daz er si an im ervehte.
der wirt ist sîn oeheim.
als noch ie an im schein,
sô enlebet sîn gelîche
niender in dem rîche
von sterke und ouch von manheit.
swaz im noch ritter widerreit,
die si wolden bejagen,
die hât er alle erslagen:
im enmohte niht wider sîn.
noch erwindet durch die liebe mîn."
Dô sprancte der künec Êrec
vil sêre lachende ûf den wec.
er sprach: "edel ritter, nû wol dan!
und ist ez niwan ein man
an dem si ze gewinne stât,
des möhte werden guot rât.
wâ mite machet irz sô grôz?
weder ist er berc oder berges genôz,
daz man in alsô vürhten sol?
ich wânde daz hûs waere vol
gewürmes und wilder tiere
diu uns alsô schiere
âne wer den lîp naemen,
sô wir dar kaemen.
noch hân ich ze lebene wân.
er enwirt doch des niht erlâzen,
ob es got geruochet,
ez enwerde an im versuochet.
sleht er mich, sô bin ich tôt:
daz ist der werlde ein ringiu nôt."
Guivreiz der künec guot
erkande in wol alsô gemuot
daz er benamen vollerite
und daz durch nieman enmite.
dâ von geschach im ungemach.
dô erz hûs von êrste ane sach,
ez enhalf dehein widerstrîten,
er enwolde vollerîten.
Nû huoben si sich ûf den wec.
und als der künec Êrec
mit sînem schoenen wîbe,
ze vreise sînem lîbe,
nû reit gegen Brandigân,
die stat die er drunder sach stân,
dâ was inne vröuden vil,
tanz und aller slahte spil
daz jungen liuten wol gezam.
und als er zuo geriten kam
und si die schoenen Ênîten
dâ vür sâhen rîten
und nâch ir die zwêne man,
nû sâhen si die vrouwen an
und begunde menlîch des jehen
daz er unz dar nie gesehen
deheine vrouwen haete
von lîbe und ouch von waete,
von pferde und von gereite,
sô schoene und sô gemeite.
sâ zuo den stunden
si alle begunden,
wîp und man beide,
von nâhe gândem leide
ir vröuden entwîchen
und vil jaemerlîchen
klagen daz wünneclîche wîp,
und daz verliesen sînen lîp
solde ein alsô vrumer man,
wan dâ enzwîvelten si niht an.
Si sprâchen: "hêrre, rîcher got,
war umbe geschuof dîn gebot
einen sô vollekomen man?
dâ waere vol dîn gnâde an
daz du in haetest bewart
vor dirre leidigen vart,
daz er iht waere komen,
wan hie wirt im der lîp benomen.
ouwê du vil armez wîp!
wie du queltest dînen lîp,
ob du möhtest wizzen wol
waz dir hie geschehen sol!
wie dîniu liehtiu ougen
mit trüebe suln verlougen
daz si sô spillîchen stânt
und kumbers niht enhânt,
und dîn vil rôter munt,
der die liute hie zestunt
dir engegen lachen tuot!
und wie du dînen gelpfen muot
mit leide verkiusest,
sô du dînen man verliusest!"
si klageten et alle.
diz geschach niht mit schalle:
ez wart mit murmel getân,
daz er sichs iht solde entstân.
Der rede tâten si genuoc.
manec wîp sich zen brüsten sluoc,
die andern sêre weinten.
waz si dâ mite meinten,
daz weste der tugentrîche
und entete dem niht gelîche
als er dar umbe iht weste.
Êrec der muotveste
bedâhte sich vroelîch und wol,
alsam der unverzagete sol
den man niht lîhte entsprechen mac.
deheines swachen gelouben er pflac.
er enwolde der wîbe liezen
engelten noch geniezen.
swaz im getroumen mahte,
dar ûf enhete er dehein ahte.
ern was dehein wetersorgaere:
er sach im als maere
des morgens über den wec varn
die iweln sam den mûsarn:
ouch hiez er selten machen
dehein viur ûz der spachen,
daz man im dar an saehe.
er enpflac deheiner spaehe:
ez was umbe in sô gewant,
im was der tisch in der hant
als maere enge sô wît,
und swaz ungelouben gît
dâ enkêrte er sich niht an.
er was ein alsô vester man,
swie in daz volc untrôste,
daz in daz niht belôste
sîner manlîchen staetekeit
gegen einem hâre breit,
und empfienc ez allez vür spot.
er gedâhte: "die wîle und mich got
wil in sîner huote hân,
sô enmac mir niht missegân:
und enwil er mirs niht bîten,
sô mac ich ze disen zîten
alsô maere sterben,
sô der lîp doch muoz verderben."
Er was eht herzen sorgen vrî.
nû reit er zuo und gruozte sî
mit lachendem munde.
nû huop er dâ ze stunde
ein vil vroelîchez liet.
nû murmelte aber diu diet:
"nû schînet du enwizzest wol
waz dir hie geschehen sol.
nû enist doch leider dar niht lanc
daz dîn vroelîchez sanc
ein vil riwic ende gît:
daz geschiht ê morgen ze dirre zît.
möhtestû wizzen und dîn wîp
daz du dînen gelpfen lîp
solt als unlange hân,
sô liezestû dîn singen stân."
Alsô reit von ie dan
der vil unverzagete man
ûf daz hûs ze Brandigân.
dâ wart im sîn reht getân,
sô daz man in vil schône empfie.
der wirt engegen im gienc
verre vür daz bürgetor:
dâ saluierte er in vor,
mit im die burgaere.
liep und swaere
was er im ze gaste.
er vorhte et des vil vaste,
im würde der lîp dâ benomen:
anders was er im willekomen.
daz tete der hêrre wol schîn
den zwein und der künegîn,
wan man ir ze rehte pflac.
dannoch was ez hôher tac.
Als dise werden geste
gesâzen ûf der veste,
nû kurzte in die stunde
der wirt sô er beste kunde
und sîne burgaere
mit sô manegem maere
daz si niht enmohte betrâgen.
bî einer wîle begunde er vrâgen
ob si zen vrouwen wolden gân.
diu vrâge was in liep getân.
alsô vuorte er si dan,
die vrouwen und die zwêne man,
ûf eine stiege,
der meister enliege,
in ein sô schoene palas,
dô diu gotinne Pallas
rîchsete hie en erde,
des genuocte si zir werde
ob si waere berâten
mit solher kemenâten.
Ez was vil wol gezieret,
sinewel, niht gevieret,
guot und reine,
von edelem steine,
der ie mê von marmel kam,
als ez ir ougen wol gezam
und als ez der wunsch gebôt,
gel grüene brûn rôt
swarz wîz weitîn,
dirre mislîche schîn
sô gebent und sô geliutert was
daz er glaste sam ein glas
geworht mit schoenen witzen.
Hie sâhen si inne sitzen
den wunsch von den wîben.
wer möhte iu die geschrîben
und geloben ze rehte gar?
man enmohte sô wünneclîcher schar
nie gelîches iht beschouwen.
ez wâren ahzec vrouwen,
alle gelîche gekleit.
si hâten an sich geleit
eine wât rîche,
und doch unvroelîche,
nâch vil kostlîchem site.
hie erzeigeten si vil lîhte mite
daz in daz herze waere
in etelîcher swaere,
wan man si ouch selten lachen sach.
ez wâren ir röcke und ir dach
von swarzem samîte.
dehein ermel noch ir sîte
enwas in gebrîset:
als ichs bin bewîset,
sô was in zuo den zîten leit
hôchvart und stolzheit.
ir houbet wâren gebunden
sô si beste kunden,
mit wimpeln, die wâren wîz.
dâ enschein ane dehein ander vlîz
wan sleht und unwaehe,
âne goldes spaehe.
Dô die geste in giengen,
dise vrouwen si empfiengen
baz dan si wâren gemuot,
als dicke der bescheiden tuot
der sînes leides nieman
engaltet swâ erz bewarn kan.
der wirt zuo in sitzen gienc:
dô sâzen die geste hie,
Êrec mit vrouwen Ênîten
und Guivreiz dâ besîten.
diu ougen liez er über gân.
nû dûhte in einiu wol getân,
diu ander schoener dâ bî:
diu dritte swachete aber sî:
vor ir was diu vierde
in lîbes gezierde:
der vünften er des prîses jach,
unz er die sehsten ersach:
diu sibende erlaschte dise gar,
unz er der ahten tete war:
diu niunde in dûhte gekroenet,
diu zehende baz geschoenet
mit dem gotes vlîze:
der selben zitewîze
sô was diu einlifte getân,
haete si diu zwelfte lâzen:
diu drîzehende waere vollekomen,
enhete irz diu vierzehende niht benomen:
diu vünfzehende was ein wunschkint:
doch was ir aller schoene ein wint
wider die sehzehenden vrouwen:
noch mohte er gerner schouwen
die sibenzehenden diu dâ saz:
doch geviel im diu ahzehende baz
dan diser vrouwen dehein,
unz im diu niunzehende erschein:
dô muoste im wol gevallen
diu zweinzegest vor in allen.
wer möhte si gar geschrîben?
diu swachest under den wîben
diu zierte wol ein rîche
mit ir waetlîche.
Als er der wünneclîchen schar
rehte getete war,
nû gedâhte er in sînem muote:
"rîcher got der guote,
hier an ist mir erkant
daz du von schulden bist genant
der vil wunderlîche got,
daz dîn gewalt und dîn gebot
an ein alsô enge stat
sô manec wîp hât gesat
dâ mite vil manec wît lant,
als dir selbem ist erkant,
vil schône gezieret waere:
daz lâstû vröuden laere."
ze dem gedanke er stille dagete.
der wirt ie mitten sagete
den vrouwen niwiu maere
war umbe der gast waere
mit sînem wîbe dar komen.
als diz die vrouwen heten vernomen,
hie mite wâren si zehant
ir herzeleides gemant
des in allen was geschehen.
daz man si ê hete gesehen
wünneclîche vröudenvar,
des verlougenten si gar.
daz bluot ir hiufeln entweich:
dô wurden nase und wengel bleich.
daz machete in der ougen regen.
Nû enweste Êrec der degen
wiez hier umbe was gewant,
unz imz Guivreiz tete erkant.
er sprach: "muget ir schouwen
wie dise edeln vrouwen
mit jâmer quellent den lîp?
si wâren der ritter wîp
die dâ hie sint erslagen.
wan kunde doch ich iu gesagen,
daz ir dise reise haetet lâzen?
alsô muoz hie bestân
diu schoene vrouwe Ênîte,
missegât iu an dem strîte."
Nû bewegete der vrouwen smerze
Êrecke sô gar sîn herze,
sît in der lîp was gestalt
sô gar in vröuden gewalt,
daz ir jugent und ir leben
sô gar den sorgen was ergeben,
wan in durch ir triwe
der jâmer was als niwe
als dô si sîn begunden.
ie under stunden
sâhen si den ellenden man
mit jâmervarwen ougen an
und klageten sînen genaemen lîp
und erbarmte in daz sîn wîp
solde bî in dâ bestân,
wan des wâren si gewis âne wân.
Sus gedâhte der ellende:
"got sî der daz wende
daz ich sô iht gevar
daz ich dise vröudenlôse schar
iht mêre mit mînem wîbe
sô daz ich iht belîbe."
hie heten die geste beide
vil swaere ougenweide,
wan in tete der vrouwen swaere wê.
Nû ist zît daz man gê.
der wirt vuorte si ezzen.
nû enwart dâ niht vergezzen
si enheten alles des die kraft
daz man dâ heizet wirtschaft.
nû hânt si vol gezzen
und sint dar nâch gesezzen
und redeten aller hande.
der künec von dem lande
vrâgte si ob iht maere
ûf ir wege waere.
dô sageten im die geste
swaz ietweder weste
daz doch sagebaere geschach.
Êrec ouch zem wirte sprach:
"wirt und lieber hêrre,
nâhen und verre
hânt mir die liute vor gezalt
wunder vil manecvalt
von dises hûses êre.
desn vrâge ich nû niht mêre,
wan ichz selbe hân ersehen
und muoz von schulden mite jehen:
si hânt benamen die wârheit.
ouch ist mir maere geseit
daz hie ein âventiure bî
mit starkem gewinne sî
von einem guoten knehte.
nû weste ich gerne rehte
wiez hier umbe waere gewant:
daz tuot mir, hêrre wirt, erkant."
Der künec ein wîle des gesweic:
daz houbet im ze tal seic,
und saz ein teil in riwen.
daz kam von sînen triwen,
und benamen bî sîner vrümekeit
was im des gastes vrâge leit,
wan er hete ouch ê vernomen
daz er dar waere komen
ûf der âventiure gewin.
daz beswârte sînen sin,
und gedâhte manegen enden
wie er daz möhte erwenden
und wie er im den rât erkür
daz er den lîp iht verlür
und im den muot benaeme,
als in beiden zaeme.
ze jungest er in ane sach,
belangen er zuo ime sprach:
"hêrre, ich wil iu râten wol,
als ich mînem gaste sol,
dem liebisten den ich ie gewan,
dar nâch und ich iu guotes gan,
daz ir der vrâge habet rât
und si gar ûz der ahte lât
umbe dise âventiure.
ez ist vert und hiure
und nû wol zwelf jâr,
als ich iu sage vür wâr,
michel schade dâ von geschehen:
ouch habe wir beide gesehen
sô vil ander dinge
diu uns sus genuoc ringe
die zît mugen gemachen:
nû reden von andern sachen."
Êrec im antwürten began
als ein unverzageter man,
des herze doch vil staete was
und vester dan der adamas,
von dem man solhe kraft seit:
und würde der geleit
zwischen zwein bergen stehelîn
(wie möhtez wunder groezer sin?),
die zemüele er kleine
ê man ez dem steine
iender möhte erkiesen an.
dannoch hâte dirre man
ze quecheit staeteren muot
dâ von daz einer slahte bluot
disen stein geweichen mac:
sô enkunde ouch âne stôdes slac
niht sînen muot betwingen
noch ûf zageheit bringen.
der rede begunde er lachen.
er sprach: "von swelhen sachen
ich niht gevrâgen entar,
die sint ouch ze griulîch gar.
daz ich dar nâch gevrâget hân,
daz enhân ich niht dar ûf getân
daz ich des iht gesinne
daz ich dar an gewinne
sunderprîs vür alle die
die noch her kâmen ie,
wan daz mich des betrâget,
swenne man mich dâ von vrâget,
beide wîp und man,
daz ich ins niht gesagen kan,
und ich doch hie gewesen bin:
dar an velschent si mînen sin."
Nû wânte der wirt er meintez sô.
dâ von begunde er in dô
dise rede wizzen lâzen,
als ich iu ê gesaget hân,
rehte zuo der mâze
als im ûf der strâze
sîn geselle sagete,
und ob der iht verdagete,
ze vollen sagete er im daz
und beschiet in des baz.
er sagete, der boumgarte
der waere gevestent harte,
und swie er waere unumbegeben,
dar in endorfte nieman streben
dem ze ihte maere
lîp und êre waere.
er sprach: "dâ wonet inne
mit sîner vriundinne
ein ritter sô manhaft
daz doch er mit sîner kraft
alle die erslagen hât
die des enwolden haben rât
von tumbes herzen stiure,
si ensuochten âventiure.
ich sage iu, swelh ritter guot
her kumt ûf den selben muot,
der suoche wan die porte:
bî dem êrsten worte
sô vindet er si offen stân.
er mac drin rîten oder gân:
die andern belîbent hie vor.
sô besliuzet sich daz tor:
diu rede muoz sich scheiden
danne under in beiden,
wan swaz ir dewederm geschiht,
si enhânt et scheidaeres niht.
ich enweiz wiez nû ergê:
wol ein halp jâr oder mê
ist des daz im nieman enkam,
sît daz er den lîp benam
rittern die ich genennen kan.
er sluoc benamen hie drî man
sô man si beste erkande
in deheinem lande.
der eine Venegus hiez,
der et niht des enliez
daz ze manheit gezôch,
Opinâus der nie gevlôch,
Libaut der dritte man,
der vordes manegen prîs gewan:
der was von Winden geborn.
und hânt die den lîp verlorn,
sô endurfet irs niht versuochen.
und welt ir es geruochen,
sô gibe ich iu den besten rât,
deist daz ir vehtens abe stât.
sô gemuot ist der starke man,
swem er noch gesigete an,
dem sluoc er abe daz houbet.
ob ir des niht geloubet,
und welt irz danne selbe ersehen,
sô muoz iu alsam geschehen."
Dô sprach der künec Êrec:
"ich weste wol, der Saelden wec
gienge in der werlde eteswâ,
rehte enweste ich aber wâ,
wan daz ich in suochende reit
in grôzer ungewisheit,
unz daz ich in nû vunden hân.
got hât wol ze mir getân
daz er mich hât gewîset her
dâ ich nâch mînes herzen ger
vinde gar ein wunschspil
dâ ich lützel wider vil
mit einem wurfe wâgen mac.
ich suochtez unz an disen tac:
gote lop, nû hân ichz vunden
dâ ich wider tûsent pfunden
wâge einen pfenninc.
diz sint genaedeclîchiu dinc,
daz ich hie vinde solh spil.
die rede ich iu baz bescheiden wil.
ich hân von iu ê vernomen
daz dirre hêrre ist vollekomen
an degenlîcher manheit.
des ist sîn êre vil breit
und ze ganzem lobe erkant
über elliu disiu lant,
wan er hât wunder getân.
dâ wider ich leider niht enhân
begangen solher dinge,
mîn êre enwege ringe.
dâ von ein ritter wirt erkant,
des hât mir noch mîn hant
vil lützel erworben:
an lobe ich bin verdorben
unz an disen tac.
dâ von ich gerne wâgen mac
mîne kranken êre,
daz sich diu hie mêre
daz ich vol ze lobe stê
oder daz si gar zegê.
ob mir got der êren gan
daz ich gesige an disem man,
sô wirde ich êren rîche.
und merket wie ungelîche
uns giltet daz selbe spil.
ez giltet im unnâch sô vil
zem zwelften teile als ez mir tuot.
er setzet wider valsche guot,
sîn golt wider êre.
ez enprîset in borsêre,
wirt im des siges an mir verjehen,
wan sôst im dicke baz geschehen.
ouch bin ich schiere verklaget.
vür wâr sî iu daz gesaget,
er enwirt des niht erlâzen,
ich enwelle in bestân."
Der wirt sprach: "saget, hêrre mîn,
wes soldet ir mir nû lieber sîn
danne ir iu selben sît?
nû gân wir slâfen, des ist zît.
geleben wir morgen den tac,
ich bringe iuch an in, ob ich mac.
doch râte ich iu mit triwen daz
daz ir iuch noch bedenket baz:
daz selbe dunket mich ein sin,
wan und komet ir dar in,
sô riwet ir mich sêre,
wan sô gesehet ir uns nie mêre.
des selben nemet iu ein zil."
"hêrre, alsô got wil"
sprach der ritter Êrec.
Dâ mite giengen si enwec
slâfen ze kemenâten.
diu was wol berâten
mit rîcher bettewaete
und mit anderem geraete.
si was vol behangen
mit guoten umbegangen:
der gemaele was von golde rîch.
dar zuo was der esterîch
mit guoten teppechen gespreit,
als ez des wirtes rîcheit
wol vür bringen mohte
und sînen êren tohte,
wan er was hêrre über daz lant,
der künec Îvreins genant.
er gebôt den kameraeren
daz si ir vlîzic waeren,
als man rîcher künege sol.
des wurden schône und wol
gêret dise geste drî.
Guivreiz der künec dâ bî
in einer kemenâten lac
dâ man sîn wol ze rehte pflac.
Êrec und vrouwe Ênîte
hâten guote zîte
dâ si ensamet lâgen
und guoter minne pflâgen
unz in erschein der morgen.
manlîcher sorgen
enwas sîn herze niht gar vrî,
wan man wil daz er niht ensî
gar ein vollekomen man
der im niht vürhten enkan,
und ist zen tôren gezalt.
ez enwart nie herze alsô balt,
im enzaeme rehtiu vorhte wol.
swie gerne ein man daz vürhten sol
dâ von sîn lîp en wâge stât,
habe doch solher vorhte rât
diu zagelîch sî.
der vorhte was sîn herze vrî.
Sît im der tac ze kampfe stuont,
er tete als die wîsen tuont,
wan hie gehôrte vorhte zuo.
ûf stuont er vil vruo.
mit vrouwen Ênîten er kam
dâ er messe vernam
in des heilegen geistes êre,
und vlêhete got vil sêre
daz er im behielte den lîp.
des selben bat ouch sîn wîp.
ze vlîze begunde er sich bewarn,
alsam ein ritter der sol varn
kempfen einen vrumen man.
nâch der messe schiet er dan.
dô was der imbîz bereit,
grôz wirtschaft die er alle meit.
deheines vrâzes er sich vleiz:
abe einem huone er gebeiz
drîstunt, des dûhte in genuoc.
ein trunc man im dar truoc
und tranc sant Jôhannes segen.
zehant wâfente sich der degen
und bereite sich als er solde,
sam er enmitten wolde
in den boumgarten rîten.
nû enwart vrouwen Ênîten
sorge nie mê sô grôz:
der regen ir von den ougen vlôz.
Nû was diu stat des maeres vol:
die liute westen alle wol,
als ir ê habet vernomen,
daz ein ritter dar was komen
der sich des ûz hete getân
daz er wolde bestân
den in dem boumgarten.
des muoste gewarten
der künec Îvreins von Brandigân.
ouch enwolden hinder im bestân
sîne burgaere:
diu burc beleip liute laere
âne die trûrigen schar,
diu beleip dar ûfe gar,
wan den was sô leide geschehen
daz si des niht enwolden sehen
daz si beswârte mêre.
von al ir herzesêre
was doch diz ir meistiu nôt
daz ir enruochte der tôt.
Nû wâren die gazzen in der stat
und diu dach gar besat
von den liuten die des biten
wenne er kaeme geriten.
enmitten reit Êrec
nider jenen burcwec
der in zem boumgarten truoc.
nû hôrte er untrôstes genuoc
und ir stille liezen.
die liute im niht gehiezen
baz oder dehein senfter nôt,
wan daz im gewis waere der tôt.
des begunden si sô vil gesagen,
und wolde er immer verzagen
von boesen geheizen, von starker drô,
sô waere er verzaget dô.
diz vernam er vür ein spil
und enahtez lützel noch vil.
Ob uns daz buoch niht liuget,
sô was alsô erziuget
der selbe boumgarte,
daz es uns mac wundern harte,
witzige und tumbe.
ich sage iu daz dar umbe
weder mûre noch grabe engienc
noch in dehein zûn umbevie,
weder wazzer noch hac,
noch iht daz man begrîfen mac.
dâ gienc alumbe ein eben ban
und enkunde doch dehein man
dar in gân noch gerîten,
niwan zeiner sîten,
an einer vil verholnen stat.
dâ gienc ein engez pfat:
daz enweste der liute niht vil.
swer ouch zuo dem selben zil
von geschihte in kam,
der vant dâ swes in gezam
von wünneclîcher ahte,
boume maneger slahte,
die einhalp obez bâren
und andersît wâren
mit wünneclîcher blüete:
ouch vreute im daz gemüete
der vogele süezer dôz.
ouch enstuont dâ diu erde blôz
gegen einer hande breit,
diu enwaere mit bluomen bespreit,
die missevar wâren
und süezen smac bâren.
Nû was der wâz alsô guot
von dem obeze und von der bluot
und der vogele widerstrît
den si uopten zaller zît
und solh diu ougenweide,
swer mit herzeleide
waere bevangen,
kaeme er dar in gegangen,
er müeste ir dâ vergezzen.
des obezes mohte man ezzen
swie vil oder swâ er wolde:
er muoste und solde
daz ander dâ belîben lâzen.
ez was dar umbe alsô getân,
ez enmohte nieman ûz getragen.
hoeret ir iht gerne sagen
wâ mite der boumgarte
beslozzen waere sô harte?
ich weiz wol daz unmanec man
den list ze disen zîten kan
dâ mite diz was getân.
man sach ein wolken drumbe gân
dâ nieman durch enmohte komen,
wan als ir habet dâ vernomen.
Nû reit der wirt selbe vor in
gegen dem boumgarten hin,
daz er in wîste an die stat
zuo dem ritter als Êrec bat,
ze dem verholnen bürgetor.
hie beleip daz volc allez vor
âne vrouwen Ênîten.
ouch muoste mite rîten
Guivreiz der hêrre:
ir menige enwart niht merre
niwan dise viere.
nû kâmen si vil schiere
daz si daz begunden ane sehen
des si von schulden muosten jehen
ez waere ein seltsaene dinc.
hie was gestalt ein wîter rinc
von eichînen stecken.
des wunderte Êrecken.
ir iegelîch was sus bedaht,
ein mannes houbet drûf gestaht,
wan einer der was laere.
wâ von daz waere?
dâ hienc ein grôz horn an.
Êrec dô vrâgen began
wiez hier umbe waere getân.
"dâ waerez iu bezzer verlâzen",
sprach der wirt zem gaste,
"und mac iuch riwen vaste
daz ir her komen sît.
iuch hât verleitet iwer strît.
nû sehet selbe die wârheit
daz ich niht hân misseseit.
ob irz noch geloubet,
sehet, daz sint diu houbet:
diu hât der ritter abe geslagen.
ouch wil ich iu mêre sagen:
der stecke der noch laere stât,
der ist der iwer gebiten hât,
dâ wol iwer houbet ûfe stân.
würdet ir aber des erlâzen
oder dehein ander man
der disem ritter gesigete an,
daz doch niht geschehen mac
(ez sûmet sich sô manegen tac),
der solde blâsen diz horn
(dar zuo ist ez erkorn)
drîstunt vil lûte,
dâ mite er daz dûte
daz er gesiget haete.
des êre würde staete,
und würde ouch erkant
über elliu disiu lant
vür alle ander man.
waz sol diu rede? dâst doch niht an.
ich waene er iender sî geborn
dem ze blâsen sî geschehen diz horn:
alle ritter die nû sint,
daz ist et wider in ein wint.
sît daz dûs entwesen enwilt,
edel ritter, got sî dîn schilt
und müeze dir der sêle pflegen:
dir enmac et nieman des gewegen,
ez ensî ein ende umbe dînen lîp."
Alsô dô daz schoene wîp
dirre vreise war genam
und dar zuo vernam
disen grôzen untrôst,
dô wart ir herze belôst
liebes und vröuden gar,
ob si deheine braehte dar.
diu kraft ir zuo der varwe entweich,
und wart tôtvar und bleich
und viel vor leide in unmaht.
der liehte tac wart ir ein naht,
wan si gehôrte noch gesach.
swie dicke ir leide geschach,
als ir gebaerde verjach,
sô enwart ir herzen ungemach
nie zir lebenne merre.
der wirt und ir hêrre
die labeten si dô
und wurden mit ir unvrô.
Als si ûf sehen began
und sich widere versan,
Êrec vil manlîchen sprach:
"vrouwe, lât den ungemach,
mîn süeziu Ênîte.
ir weinet zunzîte.
waz gât iu solher klage nôt?
weder bin ich siech oder tôt?
jâ stân ich bî iu wol gesunt.
ir möhtet beiten an die stunt
daz ir mich saehet bluotvar
oder mînen schilt zehouwen gar
oder mînen helm verschrôten
und mich dar under tôten.
dannoch hetet ir guote zît.
nû heizet ez doch ein strît
daz under uns sol geschehen.
wem noch des siges werde gejehen,
desn hân wir dehein gewisheit.
ouch ist mir daz vür wâr geseit,
got sî als guot als er ie was.
hei wie dicke er noch genas
dem er genaedic wolde wesen!
wil er, sô trûwe ich wol genesen.
iwer weinen ist mir swaere:
und westet ir wie mir waere,
sô endörftet ir niht sô sêre klagen,
wan ich wil iu zewâre sagen,
enhaete ich aller manheit
niender eines hâres breit,
wan der die ich von iu hân,
mir enmöhte niemer missegân.
swenne mich der muot iwer mant,
sôst sigesaelic mîn hant
wan iwer guote minne
die sterkent mîne sînne,
daz mir den vil langen tac
niht widere gewesen mac."
Hie muoste er sich scheiden
von sînen gesellen beiden
und eine rîten vürbaz.
vil sêre muote si daz
und hâten sorcsamen muot,
Ênîte und der künec guot,
umbe den hêrren Êrecken.
in wîste vür die stecken
der wirt selbe mit der hant
ûf einen stîc den er dâ vant:
der was grasic und niht breit.
si beliben alle, er eine reit.
ich enweiz wie ez im ergienc:
ez enwas et ritter nie
mê guntroestet dan er wart.
er vuor ein angestlîche vart.
des trûrte sîn geselleschaft.
nû bewar et in diu gotes kraft,
daz im der lîp belîbe:
des helfet sînem wîbe
durch got biten alle,
daz im der sige gevalle.
Hin reit der künec Êrec
eine den grasigen wec
wol drîer rosseloufe lanc
durch bluomen und durch vogelsanc
in jenen boumgarten vort.
nû sach er vor im dort
eine pavelûne stân,
rîch und wol getân,
beide hôch und wît,
zweier slahte samît,
von strîchen swarz und wîz
und gemâl en allen vlîz.
dâ stuonden entworfen an
beidiu wîp und man,
und die vogele sam si vlügen,
doch si die liute dar an trügen,
diu tier wilde und zam,
ob iegelîchem sîn nam,
diu bilde von golde.
daz der knopf wesen solde,
daz was ein wol geworht ar,
von golde durchslagen gar.
si was gespannen überz gras.
an dirre pavelûne was
êre und gevüere.
dise zeltsnüere
wâren sîdîn garwe
und niht von einer varwe,
rôt grüene wîz gel
brûn, geworht sinewel.
Hie under er gesitzen sach
ein wîp, als im sîn herze jach,
daz er bî sînen zîten
âne vrouwen Ênîten
nie dehein schoener hete gesehen.
wan der muoste man et jehen
daz ir wünneclîcher lîp
geprîset waere über elliu wîp
diu dô wâren oder noch sint.
Ênîte was des wunsches kint,
der an ir nihtes vergaz.
diu vrouwe diu nû hie saz
was vil schône gekleit.
ane hâte si geleit
einen mantel hermîn langen:
dâ hete si sich in gevangen.
daz dach ein rîcher samît was,
var als ein brûnez glas,
vil wol gezobelt vür die hant.
ein wimpel ir hâr zesamene bant.
welh ir roc waere?
des vrâget ir kameraere:
ich gesach in weizgot nie,
wan ich niht dicke vür si gienc.
ouch enmohte si Êrec niht gesehen:
daz muoste dâ von geschehen
daz dâ vor alumbe hie
der mantel dâ si sich in vie.
daz bette dâ si ûfe saz,
wol erziuget was daz:
die stollen grôz silberîn,
von guotem gewürhte der schîn.
Dô er si dâ sach sitzen,
mit zühteclîchen witzen
sô erbeizete der gast.
sîn ros bant er an einen ast.
an den stam leinte er
beide schilt und sper
sînen helm er abe bant
und sturzte in ûf des schiltes rant.
des hüetelîns wart sîn houbet blôz,
wan sîn zuht was vil grôz.
alsô gienc er vür si stân.
daz waere ir lieber verlâzen,
wan si vorhte irz gewerren.
doch gruozte si den hêrren,
wan sis diu gewonheit niht erlie
mit solhen worten si in empfie:
"hêrre, ich gruozte iuch gerne wol,
wan daz nieman dem andern sol
bieten ungetriwen gruoz.
wan daz iu sol und muoz
schade und laster hie geschehen,
sô haete ich gerne iuch gesehen.
wes rât hât iuch her brâht?
oder habet ir iuz selbe erdâht
durch iwers herzen gelust?
sô traget ir under iwer brust
einen ungetriwen râtgeben,
wan er hât verrâten iu daz leben.
hêrre, gât durch got von mir stân.
ez muoz iu an den lîp gân,
und ersiht iuch mîn hêrre:
er ist von uns unverre".
Ê si die rede getaete
und in gewarnet haete,
nû gehôrte er eine stimme
starc und grimme,
diu lûte sam ein horn dôz,
wan im was der drozze grôz,
von dem si gienc. diz was ir man.
von ir was er geriten dan,
gewâfent daz im nihtes gebrast
und alsô wol sam der gast,
durch jenen boumgarten,
baneken und warten
ob er iht ze tuone vunde.
nû ersach er dâ ze stunde
disen gâst vor der vrouwen stân
daz dûhte in toerlîch getân
und wolde im versmâhen,
und begunde gâhen
wider umbe zuo dem vremden man.
nû gesach in Êrec dan
rîten von verre.
des boumgarten hêrre
was lanc und grôz,
vil nâch risen genôz.
der underwant sich grôzer drô.
sîn ros was grôz und hô,
starc rôt zundervar.
der varwe was sîn schilt gar:
sîn wâpen roc alsam was,
er selbe rôt, als ich ez las,
gewâfent nâch sînem muote.
ich waene sîn herze bluote
swenne er niht ze vehtenne vant:
sô mordic was sîn hant.
Nû reit er zuo dem gaste
und gruozte in ein teil vaste,
gelîch einem übelen man.
er sprach: "valschaere, nû sage an,
wer hiez iuch der vrouwen sô nâhen gân?"
"waz hân ich dar an missetân?"
"ez ist et vil toerlich."
"hêrre, wes scheltet ir mich?
"dâ dunket ir mich ze balt."
"hêrre, ir sprechet iwern gewalt."
"saget, wer brâhte iuch her?"
"guote vriunt." "nû saget doch, wer?"
"mîn herze und mîn selbes muot."
"dâ enriet ez iu dehein guot."
"ez hât mich noch gewîset wol."
"daz endet sich hie." "ez ensol."
"zwiu sihe ich iuch gewâfent sîn?"
"hêrre, dâst der harnasch mîn."
"wiltû vehten wider mich?"
"welt dan ir, sô wil ouch ich."
"wes ist dir, tumber gouch, gedâht?"
"des werdet ir wol innen brâht."
"ez wirt dir ein vil leidez spil."
"ir sprechet niht: ob got wil."
"wie versmâhet dir mîn rede sô?"
"ich enahte niht ûf iwer drô
und wil si wol genôzen
zwein bergen grôzen.
die swuoren bî ir sinnen
daz si wolden gewinnen
in selben ein gezaemez kint.
ein grôzez, als ouch si dâ sint.
dô verhancte des got
daz ez wart der liute spot,
und gebâren eine veltmûs.
ouch sint verbrunnen grôziu hûs
von wênigem viure.
in ist daz ellen tiure,
die sô gremelîch wellen sîn.
daz selbe sol hie werden schîn.
ê wir uns hiute scheiden,
unser einem oder uns beiden
ist daz giuden gar gelegen."
"jâ, des wil ich dir verpflegen".
alsô jach der rôte man.
mit dirre rede schiet Êrec dan.
Vil drâte er hin wider gienc
dâ er sîn ros stânde lie.
sinen helm er ûfe bant
und bereite sich zehant.
ûf sîn ros er drâte saz.
der ander des ouch niht vergaz,
ern bereite sich alsam.
ir ietweder den schilt nam
und lîmte in an sich vaste.
dem wirte und dem gaste
begunden schenkel vliegen.
si erzeicten âne triegen
einen grimmeclîchen zorn.
diu ros si nâmen mit den sporn
und liezen zesamene strîchen
vil genendeclîchen
von aller ir krefte.
die eschînen schefte
wurden dô geneiget
und in diu vart erzeiget
zen vier nageln gegen der hant.
ir mezzen wart dô wol bewant,
wan si gerieten beide:
hie wart diu sperweide
vor dem lîbe durch gesant
durch beide schilte unz an die hant.
die starken schefte ganz beliben,
swie sêre si würden dar getriben.
wider zugen si diu sper
in manlîcher ger
und riten von ein ander dan,
die zwêne gelîch gemuote man,
durch tjostieren mêre.
diu ros wurden aber sêre
und vaste mit den sporn gemant
und wider zesamene gesant.
hie huop sich herzeminne
nâch starkem gewinne.
si minneten sunder bette:
diu minne stuont ze wette,
sweder nider gelaege,
dem wart der tôt waege.
mit scheften si sich kusten
durch schilte zuo den brusten
mit solher minnekrefte
daz die eschînen schefte
kleine unz an die hant zekluben
und daz die spiltern ûfe stuben.
mit der manne laste
kâmen diu ros sô vaste
zesamene gestôzen
daz den kampfgenôzen
wurden ir houbet
vil sêre betoubet
und daz diu ros gelîche
an daz ertrîche
hinder sich gesâzen.
die zoume wurden lâzen,
und erbeizten zuo der erde.
got hêrre, nû gewerde
des künec Êreckes pflegen!
wan er bestât einen degen
der hât ellen und kraft:
des bin ich umbe in angesthaft.
Nû schieden si beide
diu swert von der scheide
und wurfen si umbe in der hant.
hie gienc ez über der schilte rant
dô si zesamene trâten.
die grimmen slege si tâten.
die schilte buten si dar:
die wurden ouch alsô gar
unz anz gestelle zeslagen,
daz si ir niht mêre getragen
vor den armen mohten
und in ze wer entohten.
dô wurfen si die von der hant.
nû schirmte in daz îsengewant
vor dem tôde dicke.
die heizen viures blicke
vrumten diu wâfen
swâ si ein ander trâfen.
hie ergienc sô manec grimmer slac
daz die werlt wol wundern mac
von helmen und von swerten
daz si ez erwerten.
vil ofte kam ez dar an
daz der harte grôze man
den minnern vor im dan sluoc
vaste und verre genuoc:
sô sluoc in aber Êrec
her widere den selben wec.
der kêre si sô vil tâten
unz daz si gar vertrâten
beide bluomen und gras,
daz dâ niht grüeners enwas
dan umbe mitte winterzît.
alsô werte dirre strît
von morgen unz nâch mittem tage.
"Geselle Hartman, nû sage,
wie erwerte inz der lîp?"
die kraft gâben in ir wîp.
diu dâ gegenwürtic saz,
diu geschuof ir manne daz:
ob im dehein zwîvel geschach,
swenne er si wider ane sach,
ir schoene gap im niwe kraft,
sô daz er unzagehaft
sîne sterke wider gewan
und vaht als ein geruoweter man.
des enmohte er niht verzagen.
sô wil ich iu von Êrecke sagen:
Êrec, ze swelhen zîten
er gedâhte an vrouwen Ênîten,
sô starcten im ir minne
sîn herze und ouch die sinne,
daz er ouch mit niwer maht
nâch manlîcher tiure vaht.
Dô si diz lange genuoc getriben
und beide ganz beliben,
dô gedâhte der grôze dar an:
"mirst zorn daz dirre kleine man
alsô lange vor mir wert."
mit grimme begreif er daz swert
und gedâhte et vellen
sînen kampfgesellen.
er warf ez umbe in der hant:
der vil michel vâlant
enkunde sich erbarmen:
sîn herze gap den armen
krefteclîcher sterke genuoc.
mit guotem willen er ez sluoc:
ûf den helm er in erriet,
dâ die swarte daz mittel schiet,
und sluoc ez alsô vaste
daz von dem slage erglaste
ein breitiu vlamme vriurîn,
daz daz viur möhte sîn
gevangen mit einem schoube.
got lône im derz geloube,
wan ich niht drumbe geswern enmac.
dirre grimmeclîche slac
Êrecke in sîn houbet erschal,
daz er vil kûme meit den val.
sîniu ôren und diu ougen
begunden ir ambetes lougen,
daz er gehôrte noch gesach.
wan daz daz swert enzwei brach,
ez waere gewesen sîn ende.
vil schiere der ellende
sîne kraft herwider gewan,
daz er gesach und sich versan
und gehôrte alsam ouch ê.
schade und schame tete im wê,
daz sîn ie dehein man
solhe oberhant gewan.
daz er von sîner meisterschaft
in sô grôze unkraft
sînes lîbes was komen,
des wart râche hie genomen.
der gedanc an sîn schoene wîp
der kreftigete im den lîp.
sînen schaden begunde er anden
und gap ze beiden handen
daz swert mit grimmen muote
und vaht im nâch dem bluote
ûf daz herte stahelwerc.
doch er wider in schine ein berc,
dô et im der wer zeran,
dô muoste er vor im dan
sînen slegen entwîchen.
daz tete er unlasterlîchen.
wan ich weiz benamen daz
und deheine sache baz,
er enwaere vergebene niht gebert,
er enhaete sich gewert,
waere im daz swert ganz beliben.
alsus wart er getriben
mit gewalte von dem gaste.
Êrec begunde et vaste
rechen den grôzen slac.
er ensluoc niht sam er ê pflac,
sîn slege wâren grimmeclîch,
zagen slegen ungelîch.
er gap slac umbe slac,
daz slac neben slage lac.
sus berte er daz îsengewant
unz im daz swert vor der hant
von den slegen erglüete
und daz im sîn güete
umbe die ecke vaste entweich.
sîn brûniu varwe diu wart bleich
und muoste bresten sam jenes ê.
nû waz welt ir daz er tuo mê?
daz im sîn in der hant beleip,
dâ mite warf er den er dâ treip
ûf sîne brust sô vaste
daz jener von dem laste
vil nâch gestrûchet was
und gevallen ûf daz gras.
Iedoch gestuont der vâlant
und gesach im îtel die hant
und daz swert zebrochen.
"nû wirde ich wol gerochen"
gedâhte im der rôte man.
mit grimme lief er in an
und wolde in allen gâhen
in vaste zuo im vâhen,
ûf heben und stôzen
mit sînen kreften grôzen,
daz er aller zevüere.
nû hete ouch ze sînem gevüere
Êrec in sîner kintheit
zEngellande, sam man seit,
vil wol gelernet ringen
zandern behenden dingen.
ouch half in daz man îsengewant
vil müelîchen mit der hant
an dem manne mac begrîfen.
des begunde er im entslîfen,
daz sîn wille niht ergienc.
vor in die gürtel er in vie,
unden er sich von im bôt:
dô was dem andern dar zuo nôt
daz er in zuo im vienge,
doch des niht ergienge.
Êrec sîn kraft erzeicte.
als sich jener neicte,
dô sazte er sîn ahselbein
daz ez an jenes brüsten schein,
sô daz er in niht zuo im liez.
vil vaste er in von im stiez
und zuhte in wider dan
sô gâhes daz der michel man
sîgen begunde.
von swaere er niht enkunde
sich erholn, er ensuochte die erde.
hie beviel in der werde,
Êrec der wunderaere
machete im sô swaere
als et in wol luste.
er kniete im ûf die bruste
und gap im sô manegen stôz
daz jenen lebennes verdrôz
der dâ under ime lac:
aller wer er gar verpflac.
Als er zwîveln began,
dô bat im der rôte man
den minnern einen vride geben.
er sprach: "ritter, lât mich leben
eine wênige stunt
und nemt mir danne den gesunt."
"welt ir mir des siges jehen?"
"des enmac noch niht geschehen."
"waz ist danne daz ir welt?"
"edel ritter, dâ twelt
und saget mir wer ir sît."
sus antwurte der obene lît:
"daz habet ir selten ê gesehen,
ouch ensolz mir niht geschehen:
wan dâ ergienge ein wunder an,
swenne sich der ober man
müeste dem undern ergeben.
welt ir eine wîle leben,
sô volget guotem râte
und saget mir vil drâte
von wanne ir sît oder wer,
und dar zuo swes ich vürbaz ger."
sus antwurte im der rôte man:
"iuch triuget diu rede, wan dâst niht an.
swie ir mir habet an gesiget
und mit gewalte obe liget,
ioh wil ê werden erslagen,
ir enmüezet mir sagen
wer ir sît oder welher hande.
ja mac mir disiu schande
von solhem manne sîn geschehen
dem niemer siges wirt gejehen
und daz ich mich ê toeten lan.
hâtz ein unadels man getân,
sô enwolde ich durch nieman leben.
hât aber ez mir got gegeben
daz irs wert von gebürte sît,
sô geruochet lâzen den strît,
wan sô tuon ich iu sicherheit
daz ich gerne bin bereit
allem iwerm gebote.
ich man iuch verre bî gote
inwer triwe, und wizzet dâ bî,
ob des niht ensî,
daz hie mîn leben endet,
wan sô bin ich geschendet.
mioh bedunket des vil verre
daz mir daz minner werre
ob ich mit êren sterbe
dan an êren verderbe."
Des antwurte im der guote
mit lachendem muote:
"ich wil mich lâzen twingen
vil gerne an disen dingen.
dochz wider dem site sî getân,
sô wil ich iuchz wizzen lâzen:
mîn vater ist ein künec rîch,
mîn muoter wol sîn gelîch,
über Destrigâles lant,
Êrec bin ich genant."
"sol ich des gewis wesen?"
"jâ ir." "sô lât mich genesen
und nemet mîne sicherheit.
sehet, der bin ich iu bereit:
sô muget ir dienest von mir hân,
des iu sus muoz abe gân,
ob ich von iu wirde erslagen.
ich wil iu mînen namen sagen.
Mâbonagrîn heize ich."
Êrec erbarmte sich,
alsô daz er in leben lie.
Als er die sicherheit empfie,
nû half er im ûf bî der hant.
ir ietweder enbant
des andern wâfenriemen,
wan in enhalf ander nieman,
und entwâfenten ir houbet.
hie wurden si beroubet
hazlîches muotes:
êren und guotes
gunden si ein ander wol,
als ein geselleschaft sol.
si sâzen zesamene ûf daz gras,
wan ir ietweder was
vil müede von dem strîte.
Nû redeten si zuo der zîte
vil und maneger slahte
von ietwederes ahte
und daz in ensamt geschach.
der künec Êrec dô sprach:
"iwer dinc ich wol vernomen hân,
daz hie der künec von Brandigân,
der wirt, ist iwer oeheim.
ez enist iwer dinge dehein,
ich enhabes etewaz vernomen
und ensî es an ein ende komen
wie ez umbe iuch sû gewant.
wan ein dinc ist mir unerkant:
sô lange ir hinne gewesen sît,
saget, wie vertribet ir die zît?
iu enwaere mê der liute bî?
swie wünneclîch et hinne sî
und swie deheiner slahte guot
Sô sêre ringe den muot
Sô dâ liep bî liebe lît,
als ir und iwer wîp sît,
Sô sol man waerlîchen
den wîben doch entwîchen
zetelîcher stunde.
ich hân ez ûz ir munde
heimlîchen vernomen
daz hin varn und wider komen
âne ir haz mac geschehen.
swie sis niht offenlîche enjehen,
si wellent daz man in niwe sî
und niht zallen zîten bî.
ouch zaeme disiu vrouwe baz,
diu disiu jâr hinne saz,
under anderen wîben.
wie ir mohtet belîben
ein alsô waetlîcher man,
wie mich des verwundern enkan!
wan bî den linten ist sô guot.
nû weder habet ir disen muot
von iemannes gebote?
oder welt irs lôn haben von gote ?
Oder sult ir immer hinne sîn?"
des antwurte im Mâbonagrîn:
"ich wil iu des ein ende geben.
ich enhan mir ditze leben
von deheinem vrîen muote erkorn,
wan er nie wart geborn
der liute gerner sehe.
nû loset durch welhe spaehe
ich mir daz selbe leben erkôs.
ich enwolde werden triwelôs,
sô muoste ich ez behalten
und solde ich hinne alten,
mir enschüefe sîn got rât,
als er von sînen gnâden hât.
hiute nimt ez ende,
ein teil mit missewende,
daz ich lîhte sol verklagen.
hêrre, nû wil ich iu sagen
wem ich umbe ditze leben
mîne triwe hân gegeben.
ez kam alsô daz ich gereit
hie vor in mîner kintheit
von hinnen in ein ander lant.
dâ ich dise vrouwen vant
in ir muoter gewalt,
ein kint wol einlif jâr alt,
von edelem künne:
ouch ensach ich groezer wüune
nie an kindes lîbe
von manne noch von wîbe,
als mir mîn sin dô verjach.
und dô si mîn ouge ersach
sô edel und sô wünneclich,
dô nam si mîn herze an sich,
wan wir dô beidiu wâren
junc von gelîchen jâren.
zehant ich umbe ir minne warp.
der selbe gewerp ouch niht verdarp.
wande si mit mir entran.
als ich si dô brâhte dan
ûf diz selbe hûs her heim,
dô enwolde mir mîn oeheim
des niht langer beiten,
ich enmüeste swert leiten.
Dô nam ich swert hie inne.
als dô mîn vriundinne
und ich ze tische sâzen,
dô wir wol halp gâzen,
dô begreif si mich sus verre.
si sprach: "gedenket, lieber hêrre,
waz ich durch iuch habe getân"
und bat si des geniezen lâzen.
vil tiure wart ich gemant,
und hiez mich loben an ir hant
ze leisten swes si baete.
des lobete ich ir staete,
als mich et diu liebe twanc:
ouch enhete ich des deheinen gedanc
daz si mich ihtes baete
wan daz ich sanfte taete.
doch waere si gewert
swes si haete gegert,
swaz ich bringen möhte
und mir ze tuone töhte,
und tuon noch swes si gert ze mir.
des selben bin ich gewis an ir.
swaz si wil daz wil ouch ich,
und swaz ich wil des wert si mich.
wie möhte diu geselleschaft
hân deheiner liebe kraft
under manne und wîbe,
diu niwan mit dem lîbe
schînent gesellen guot,
und dâ sich scheidet sô ir muot
daz daz eine lützel oder vil
gert des daz ander niht enwil?
dâz diu ungevuoge geschiht,
des enist under uns zwein niht.
von hiute über hundert jâr
gewancte ichs niemer umbe ein hâr,
ir wille ensî mîn bestez heil,
wan daz ist der meiste teil
rehter vröude die ich hân,
swâ ich iht des mac begân
dâ ir wille an geschiht:
des selben enwenket si mir niht.
von diu swenne ich niht entaete
gerne swie si baete,
dâ missetaete ich an mir
michels harter dan an ir.
Und als diu sicherheit ergienc,
von vröuden si mich umbevie.
si sprach: "wol mir daz ich lebe
alsô wünneclîcher gebe
der mich got hât gewert.
allez des mîn herze gert,
daz hân ich umbevangen.
ez ist mir wol ergangen.
ouch wil ich mich vermezzen,
wir haben hie besezzen
daz ander paradîse.
die selben stat ich prîse
vür alle boumgarten.
als ir selbe muget warten,
hiest inne michel wünne
von aller vogele künne
und von missevarwer bluot:
hie waerez wesen inne guot."
si sprach: "hie wil ich inne
mich nieten iwer minne.
diz ist diu gâbe der ich bite:
hie beherte ich wol mite
deich iwer müge belîben
âne angest vor andern wîben:
daz ir hie inne mit mir sît,
wir zwei, unz an die zît
daz iu hie inne ein man
gesige alters eine an,
alsô daz ez vor mir geschehe,
daz ich die wârheit selbe sehe."
nû war umbe tete si daz?
daz wil ich iu bescheiden baz.
des enhâte si deheinen wân
daz ez immer möhte ergân
oder man in iender vunde
der mich überwunde.
sô rehte tiure dûhte ich sî.
ouch bin ichs noch gewesen vrî
unze hiute an disen tac,
daz ich vil wol erziugen mac,
ob irz niht wol geloubet.
sehet et ir diu houbet?
diu hân ich elliu abe geslagen.
ouch wil ich iu mêre sagen:
der stecke der dâ laere stât,
daz er niht houbetes ûf enhât,
und dâ daz horn hanget an,
der beitet eines niwen man:
den solde ich mit iu hân bestat
und iwer houbet drûf gesat.
des hât uns beide got erlâzen.
ich waene hiute erworben hân
ein schadelôse schande,
sît mich von disem bande
hât erloeset iwer hant.
got der hât iuch her gesant.
hiute ist mînes kumbers zil:
nû var ich ûz und swar ich wil.
und sî iu daz vür wâr geseit:
ir sît ze grôzer saelikeit
disem hove her komen,
wan mit mir was im benomen
elliu sîn wünne gar,
und was et schoener vröuden bar.
sît daz in mîn abe gienc
sô enwart et hie nie
deheiner slahte spil erhaben:
durch daz in lebende was begraben
mîn jugent und mîn geburt,
sô ist et Joie de la curt
genzlîchen nider gelegen.
nû suln si ir aber pflegen,
wan nû hânt si wider ir trôst.
ez hât von michelm sêre erlôst
iwer ellenthaftiu hant
diz vil riwige lant
und gar ze vröude gekêret:
des sît ir immer gêret.
hêrre, nû sult ir ûf stân
und vroelîchen gân
blâsen daz selbe horn,
wan daz ist dar zuo erkorn,
ob mich iemen überwunde,
daz erz dâ ze stunde
dâ mite taete den liuten kunt
daz erz bliese drîstunt.
daz ist dâ nû gehangen,
unz michs mac belangen,
ungeblâsen manegen tac,
daz ich dises heimuotes pflac."
nû nam erz abe dem stecken
und bat ez Êrecken
blâsen. dâ ze stunde
sazte erz ze munde.
vil michel wart der horndôz,
wan ez was lanc und grôz.
Als si dô über al
hôrten disen hornschal,
die vor dem boumgarten
des siges solden warten,
nû sâhen si alle ein ander an,
wan dâ enwas dehein man,
der des hete deheinen wân
daz ez sus waere ergân
daz der ritter Mâbonagrîn
solde überwunden sîn,
und rieten die burgaere
daz ez ein trüge waere,
unz inz Êrec anderstunt
mit dem horne tete kunt,
und dô zem dritten mâle.
nû wart âne twâle
wider dem alten site getân.
der künec Îvreins von Brandigân
der nam vrouwen Ênîten
und vuorte si besîten
ze jenem boumgarten in.
daz enweste nieman dâ âne in
wâ man in solde komen,
daz geleite enwaere von im genomen.
nû îlten si alle
mit vroelîchem schalle
dâ si die hêrren sâhen an.
hie wurden dise zwêne man,
Êrec und Mâbonagrîn,
von aller dirre menigîn
schône gesaluieret
und der tac gezieret
mit vroem wîcsange.
dâ wider und in lange
daz herze was getrüebet,
sô wart nû vröude güebet
und Êrec schône gêret,
sîn prîs wol gemêret.
si riefen dâ ze stunde
mit gelîchem munde
beide man und wîp:
"ritter, gêret sî dîn lîp!
mit saelden müezest immer leben!
got hât dich uns ze trôste gegeben
und in daz lant gewîset.
wis gevreuwet und geprîset,
aller ritter êre!
jâ hât dich immer mêre
got und dîn ellenthaftiu hant
gekroenet über elliu lant.
mit heile müezest werden alt!"
hie was diu wüene manecvalt.
Ouch enwas zuo den zîten
der schoenen vrouwen Ênîten
herzenleides niht geschehen.
des swer ich wol und wil es jehen
daz disen vrouwen beiden
ir gemüete was gescheiden,
diu under der pavelûne saz
und dirre der dâ baz
an dem strîte gelanc:
in sweic der munt, ir herze sanc.
diu eine vröuden krône truoc,
diu ander hâte leides genuoc
geladen mit herzensêre
dâ von daz si niht mêre
in dem boumgarten solde sîn
und ir âmîs Mâbonagrîn.
ouch want si die hende
umbe solhe missewende
diu ir manne dô geschach.
als si vrouwe Ênîte gesach
dort sitzen und weinen,
nû begunde si dô bescheinen
ein wîplîch gemüete.
ir vil grôziu güete
betwanc et die süezen
daz si si muoste grüezen,
swie doch jener swaere.
manec wehselmaere
sageten si dô beide
von liebe und ouch von leide
und geselleten sich dâ mite
nâch wîplîchem site.
von lande und von ir mâgen
begunden si dô vrâgen
und sich mit rede engesten
und sageten swaz si westen.
ze künde rechenten si sâ
daz si genifteln waeren nâ.
nû wie möhtez naeher sîn?
sît daz der herzoge Îmaîn,
der hêrre von Tulmein,
vrouwen Ênîten oeheim,
dirre vrouwen veter was.
ouch wâren si beide, als ich ez las,
von einer stat ze Lûte erborn.
sehet, hie wart trûren verkorn.
zesamene hIelsen si sich dô
und wâren beide ein ander vrô:
daz si dâ mite bescheinten,
wan si von vröuden weinten.
daz weinen schiere ende nam,
und lachten, daz in baz gezam.
ze handen sich dô viengen
die vrouwen und giengen
dâ si ir hêrren vunden.
vor vröuden si enkunden
diz niht langer verdagen,
si enmüesten offenlîche sagen
daz si genifteln waeren.
nâch disen niwen maeren
jâhen si alle gelîche
daz si got wunderlîche
zesamene haete gesant
in ein alsô vremdez lant.
Nû vuoren wîp und man
ûz dem boumgarten dan.
diu houbet, als ir hôrtet sagen,
diu drinne wâren abe geslagen,
diu nam man abe den stecken
(des êre got Êrecken),
und wurden boten gesant
nâch der pfafheit in daz lant
daz man si begrüebe nâch êren.
hie begunde sich êrste mêren
diu vröude ûf Brandigân.
diz was von schulden getân.
wan alsô schiere diz erschal
in daz lant über al,
von solhem maere
daz des hoves vröude waere
widere gewunnen
der in was zerunnen,
des küneges mâge und dienestman
die vuoren ze hove alle dan
mit den lantvrouwen
die niwen gnâde schouwen.
Hie samenten sich die besten.
der wirt mit sînen gesten,
die er dar mohte bringen,
erbiten und betwingen,
si macheten ein hôchzît
diu mit wirtschefte sît
werte vier wochen.
mit vröuden wirt zebrochen
diu swaere gewonheit
die er durch sînen neven leit:
der wirt er hie ergetzet
und ist im wol ersetzet
mit vil wünneclîcher kraft.
Êrec und sîn geselleschaft
was dâ zen hôchzîten:
die enliez der künec niht rîten.
doch was er âne vröude hie,
alsô daz er sîn herze nie
von swaerem kumber brâhte.
swenne er dar an gedâhte,
sô entweich im aller sîn muot,
als ez dem erbarmherzen tuot:
dem ervollent dicke diu ougen
offenlîch und tougen,
swenne er iht des gesiht
daz wol zerbarmenne geschiht.
ouch was diz genuoc erbarmeclîch:
ez enwart nie man sô vröuden rîch,
dem doch iht erbarmen sol,
ich enwizze daz benamen wol,
haete er die nôt ersehen,
im waere ze weinenne geschehen.
im erbarmte diu ellende schar,
die ahzec vrouwen die dâ gar
ir vröuden weise wâren,
als dâ an ir gebâren
was vil riweclîche schîn,
den der rôte Mâbonagrîn
ir âmîse hâte erslagen.
beide trûren und klagen
daz was ir ambet alle tage.
rehte alsam der hase en jage
schiuhet sîne weide,
sô vluhen si daz von leide
daz si dar inder kaemen
dâ si vröude vernaemen.
ouch enwolden si den man
zallem ir lebenne an
mit ir danke nie gesehen
von dem in leide was geschehen.
Nû half in Êrec trûric sîn.
daz wart doch hier an wol schîn
daz er ze deheinen zîten
mit vrouwen Ênîten
sînes dankes von in kam.
mit guotem trôste er in benam
ir herzeleides etewaz.
nû waz tuot dem manne baz
wan der in nâch leide troestet wol?
des ist vriunt vriundes schol.
Doch begunde er in râten,
daz si vil gerne tâten,
daz si dâ niht mê beliben
und si ir jâr baz vertriben
und daz si urloup naemen
und mit im kaemen
zem künege Artûse,
wan si dâ ze hûse
niemer wolden werden vrô.
urloubes gerten si dô.
daz enwas dem wirte niht leit,
wan im was wol daz geseit
daz si haeten des gejehen,
in waere sô leide dâ geschehen
daz si ûf dem hûs ze Brandigân
nie dehein vröude möhten hân.
nû wolde er in gerne urloup geben,
ob si ze bezzerunge ir leben
möhten verkêren,
und ob nâch sînen êren
si wolden vröude walten,
sô saehe er si ungerne alten
inder wan in sîner pflege.
vil gerne bereite er si after wege.
der wirt ir willen huote:
sît er si nâch ir muote
riweclîchen kleite,
ros ouch dar nâch bereite
sô daz ir varwe beider,
pferde und kleider,
gelîch und wol zesamene schein,
swarz riwevar al ein.
Diu hôchzît hete ende.
nû schiet der ellende
mit disen vrouwen von dan.
dâ geschach im hovelîchen an
daz er si von danne nam
dâ in wesen niht enzam.
nû saz der wirt von Brandigân
ûf ein schoene kastelâzen
und die sîne
ûf ir ros von rabîne,
sô si si heten beste,
und kondewierten die geste
von dem hûs genuoc verre.
sô bat si Êrec der hêrre
mit heile dâ belîben.
dan reit er mit den wîben
und brâhte si ze hûse
dem künege Artûse.
Dar was er michel willekomen,
und wart des guot war genomen
daz si sô gelîche wâren gekleit
und ze pferden bereit,
und begunden des von schulden jehen
daz si nie enhaeten gesehen
deheine seltsaenern schar,
sô manege vrouwen in einer var.
und die dar umbe enwesten,
die vrâgeten von den gesten
wiez umbe si waere gewant,
unz inz Êrec tete erkant.
hie empfie der valsches vrîe
von al der massenîe
sîner arbeit ze lône
alsô der êren krône
daz er zem prîse wart geseit
daz von grôzer manheit
nieman zer werlde kaeme
tiurre oder baz genaeme,
wan nie manne von den landen
sô grôz dinc waere erstanden
von rîcher âventiure.
wan daz vrou Saelde ir stiure
gap sîner ammen diu sîn pflac
dô er in der wagen lac,
sô enmöhtez niemer sîn geschehen.
als si die vrouwen heten gesehen,
daz dûhte si ein vremdiu sache.
nû vuorte si ze gemache
diu vil edel künegîn.
ir sêle müeze saelic sîn,
wan si vil gerne âne bete
vol tugentlîche tete.
Nû weste der künec Artûs
die geste gerne in sînem hûs.
und als er in beite sît
sô lange unz in des dûhte zît
daz er möhte zuo in gân,
hie was Êrec und Walwân
joch Guivreiz, si drîe
und diu ander massenîe
under ein ander vil vrô.
zuo in sprach der künec dô:
"ir hêrren, wir suln gân schouwen
unser niwekomen vrouwen,
und troesten si nâch ir leide."
ûf stuonden si dô beide,
der künec Artûs und Êrec.
bî handen giengen si den wec
in ir kemenâten.
dô was diu baz berâten
mit vrouwen dan vordes ie.
der wirt zuo in sitzen gienc:
die andern sazten sich ouch sâ,
der eine hie, der ander dâ.
Und als si der künec ersach
lîden umbe ir ungemach
gelîche klage, gelîche riwe,
gelîcher staete, gelîcher triwe,
gelîcher schoene, gelîcher jugent,
gelîcher zuht, gelîcher tugent,
gelîcher waete, gelîcher güete,
gelîcher ahte, gelîcher gemüete,
diz dûhte in wîplîch und guot
und bewegete im den muot
und muoste im wol gevallen.
er sprach vor in allen:
"Êrec, lieber neve mîn,
du solt von schulden immer sîn
geprîset und gêret,
wan du hâst wol gemêret
unsers hoves wünne.
swer dir niht guotes günne,
der enwerde niemer mêre vrô."
"âmen" jâhen si alle dô,
wan si im guotes gunden.
si wurden überwunden,
diu vil riwigen wîp,
daz si ir muot und ir lîp
ze vröuden verkêrten
und den künec dar an êrten
daz er in die wât nam
diu in ze vröuden niht enzam,
und kleite si mit solher wât
sô si ze vröuden beste stât,
von sîden und von golde.
Êrec der Êren holde
und Guivreiz le pitîz
die wurden dô en allen vlîz
gêret und enthalten
und ir alsô gewalten
als ir namen wol gezam,
unz daz Êrecke ein maere kam
daz sîn vater waere tôt.
nû was des sînem lande nôt
daz er sich abe taete
solher unstaete
und daz er heim vüere:
daz waere gevüere
sînen landen und sîner diet.
mit urloube er dô danne schiet
von dem künege Artûse,
ze varne heim ze hûse.
Dô er von dem hove schiet,
dô trôste er nôtige diet
die sînes guotes ruochten,
und ob siz niemer gesuochten,
nâch iegelîches ahte
und als erz haben mahte,
alsô daz si einen gemeinen segen
mit triwen tâten über den degen,
daz got sîner êren wielte
und im die sêle behielte.
ouch schiet der wênige man,
der künec Guivreiz, mit im dan,
engegen sînem rîche.
nû wurden si wirdeclîche
gekondewieret beide
unz an ir wegescheide.
nû schieden si sich under in,
als ich des gewis bin,
sô nie gesellen zwêne baz,
âne nîtlîchen haz,
Guivreiz gegen Îrlant,
Êrec gegen Karnant.
Nû was den sînen wol kunt
beidiu der tac und diu stunt
wenne er ze lande solde komen.
zehant heten sich ûz genomen,
sô man si von dem lande
zen tiuristen erkande,
sehs tûsent oder mêre.
durch ir hêrren êre,
wan si in gerne sâhen,
sô îlten si in empfâhen
engegen im wol drîe tage.
ez ensî daz er missesage,
sô enmac nieman des gejehen
daz er ie habe gesehen
dehein willeclîchern antvanc.
als si ir schuldic triwe twanc,
sô empfiengen si in alle
mit zühteclîchem schalle,
mit rossen bedahten,
und die ez haben mahten
und ritter wâren genant,
die heten besunder zuo ir hant
ir baniere rîche,
der kovertiure gelîche,
undersniten waehe
mit vil vremder spaehe.
daz gevilde hie geverwet was
rôt wîz gel und als ein gras
von ir sîdînen wât,
sô si diu werlt beste hât.
sus empfiengen die von Karnant
ûz Destrigâles lant
ir hêrren der wider kam,
als einem rîchen künege zam,
in sînem künecrîche.
dô hâte er saeliclîche
in manegem lande daz bejaget,
als uns diu wârheit von im saget,
daz niemens lop enstuont sô hô
under den die et lebeten dô
von manlîcher getât.
an sînem lobe daz stât
daz er genant waere
Êrec der wunderaere.
ez was et sô umbe in gewant
daz wîten über elliu lant
was sîn wesen und sîn schîn.
sprechet ir: wie mohte daz sîn?
waz von diu, schein der lîp nû dâ,
sô was sîn lop anderswâ.
alsô was sîn diu werlt vol:
man sprach et nieman dô sô wol.
Als in got heim gesande,
ze vröuden sînem lande
gebôt er ein hôchzît,
daz vordes noch sît
in dem selben lande nie
dehein sô wünneclîche ergienc
und von hêrren alsô grôz.
dar kam vil manec sîn genôz,
die ich iu gerne nande,
ob ich ir namen erkande.
hie empfienc er lobelîche
die krône von dem rîche
der sîn vater, der künec Lac,
unz an in mit êren pflac,
wan er vil manege tugent begienc.
ouchn wart dehein vrumer vater nie
mit sînem sune baz ersat.
wer zaeme baz an sîner stat?
got segene im sîn rîche:
er hât ez billîche.
wir suln im sîn wol gunnen,
wan er hâts wol begunnen
mit vröuden und mit wirtschaft.
man mohte et dâ grôze kraft
von rittern und von vrouwen
wol sehs wochen schouwen.
swie lange si werte,
swes man ze vröuden gerte
wie vil des menlîch dâ vant!
hie sazte er sô sîn lant
daz ez vil vridelîchen stuont.
er tete sam die wîsen tuont,
die des gote gnâde sagent
swaz si êren bejagent
und ez von im wellent hân.
sô triuget manegen ein wân
der in benamen beswîchet,
sô er sich des muotes rîchet,
ob im iht guotes widervert,
daz im daz sî beschert
niwan von sîner vrümekeit,
unds gote dehein gnâde seit.
wie lîhte ein ende des geschiht!
alsô entete der künec niht.
sît in got hâte gêret,
dô wartz ouch im gekêret
ze lobe in allen stunden.
des wart er schoene ervunden
als im sîn herze gerte,
wan im sîn êre werte
unze an sînen tôt,
als ez der himelvoget gebôt,
âne alle missewende.
In dem ellende
hâte vrouwe Ênîte
erliten übele zîte:
daz hât si wol bewendet,
wan sich daz hie endet,
und muoz sich verkêren
ze gemache und zêren
und ze wünne manecvalt.
ze wunsche wurden si beide alt,
wan si got hâte gesant
ze vröuden in ir eigen lant,
ir vater und ir muoter.
der künec selbe huoter
ir willen swâ er mohte,
und doch als im tohte,
niht sam er ê pflac,
dô er sich durch si verlac,
wan er nâch êren lebete
und sô daz im got gebete
mit veterlîchem lône
nâch der werlde krône,
im und sînem wîbe,
mit dem êwigen lîbe.
durch got des bitet alle
daz uns der lôn gevalle
der uns gote gehulde
(deist goldes übergulde)
nâch disem ellende.
hie hât diz liet ein ende.
