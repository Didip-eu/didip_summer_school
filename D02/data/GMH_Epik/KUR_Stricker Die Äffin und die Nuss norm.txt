 
Ein nuz boum het geraten wol: der stunt schoner nuzze vol . dô chom ein aeffinne dar . diu wart der nuzze gewar . dô begunde si ir vaste gern unde wolde ir lânger niht enbern: si wande ez waern epfel gar . si chom vil churzlichen dar, dâ ir der nuzze einiu wart . diu wart niht lânger gespart . si beiz vil balde dar in unde warf si als balde hin, want si die uzzern want sô bitter unde sô ubel vant . des wande diu aeffinne, dâ newaere niht guotes inne . hete si hin durch gebizzen, sô waer ir warden zewizzen, daz dâ was ein suezzer chern; sô waere si vil ungern von dem nuz boum chomen . daz was ir dâ mit benomen, daz si des bizzens erwant, ê si des cherns enphant . der aeffinne tut ein tore gelich, der in ein geistlich leben sich mit guotem willen zeuhet unde schire wider ûz vleuhet durch sin alte gwonheit . swenne er die niwen arbeit aller erst beginnet liden- daz er muz die sunde miden-, daz dunchet den sundaere sô bitter unde sô swaere, daz er niht trouwet genesen . solde er der sunde entwesen, sô riwet in mere sin guot tat, die er got entheizzen hât, denne alle die sunde, die er iê wider gotes hulde begie; sô belibet er niht dar inne . er torscheiu aeffinne, wie aeffenlichen im geschiht! wes enbizzet er hin durch niht, unz sin altes gemute von sîner niwen guote zer gienge unde verswnde, unde er der suezze enphunde unde sô grozzes volleistes von der minne des heiligen geistes, daz er alle die werlt niht naeme, daz er von danne quaeme? nû enist den becherten affen der mut niht sô geschaffen, daz er der êren enbiten muge oder iht zu der wisheit tuge .
