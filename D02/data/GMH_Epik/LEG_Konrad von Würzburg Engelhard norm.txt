Ein maere waere guot gelesen,
daz triwe niwe möhte wesen.
ir liehten kleider leider blint
durch valschen orden worden sint.
ûz wünneclîcher waete,
die si vor zîten haete,
gezogen ist diu staete
durch valscher liute raete.
ir varwe garwe siuberlich
von swachen sachen trüebet sich.
ir lop kan üeben trüeben glast:
si wil ûf erden werden gast.
ir roeselehten wangen
mit bleiche sint bevangen.
wen sol nâch ir belângen?
ir schoene ist gar zergangen.
die rîchen wîchen man ir siht,
ir wirde girde vindet niht.
si treit verborgen sorgen vil:
nieman si reinen meinen wil.
vil selten man si rüemet:
ir name ist gar vertüemet,
der wîlen stuont geblüemet
unde schône was gesüemet.
man solde, wolte man ir pflegen,
ir stiure tiure widerwegen.
si kan wol vinden swinden rât
der zuo den êren kêren lât.
Triw ist an tugenden veste.
swie truobe ir lop nû gleste,
si weret doch daz beste
die kunden unde die geste.
ir raete staete machent wîp,
ir lêre sêre mannes lîp
ze wâren dingen bringen wil.
an ir ich merke sterke vil.
ein wîp unstaete schiuhet
diu triwe inz herze diuhet,
ein man dem valsche enpfliuhet
der triwe an sich dâ ziuhet.
ir huote guote bürge mac
besorgen morgen unde tac.
ir hant ûf erden werden man
besliezen sîne schrîne kan.
swer wil in triwen alten,
der kan der bürge walten:
man lât in hort behalten
in kisten manicvalten.
kein herze- smerze trûren birt
swâ triwe niwe gerne wirt,
wan si mit süezen grüezen gît
der minne diebe liebe zît.
von triwe leit verswindet
unde alliu sorge erwindet:
swer triwe an liebe vindet,
ze vröuden sich der bindet.
ir güete blüete sam ein dorn.
ir kluoge vuoge vriunde zorn
kan wol gescheiden: leiden sin
tuot si besunder under in.
swâ vîntschaft mit gedrange
tuot zwein geblieben ange,
ist dâ der triwen zange,
ir zorn der wert unlânge.
ir klâriu wâriu lêre ist guot.
si ruoret vuoret rehten muot,
wan si nâch êren mêren wil
an sippeschefte krefte vil.
got saelden im erbünne
der triwen leides günne,
wan triwe ist under künne
ein vröudeberndiu wünne.
ir ougen tougen nâhe sehent,
heinlîchiu rîchiu dinc si spehent.
man darf ir wunder sunder wân,
swer muoz an staete raete gân.
swie kleine man si triute,
man lât iedoch ze diute
heinlîchiu dinc noch hiute
verstân getriwe liute.
si wîsen prîsen ich hie sol.
mit henden swenden kan si wol
vil witzeclîche rîche wât:
si tuot den armen warmen rât.
wol ir vil süezen listen!
si ziuhet ûz der kisten
dâ mite si kan vristen
die armen ebenkristen.
Sît triwe nû diz allez kan
unde ir bedarf sô manic man,
wie mac ir lêre danne
sô rehte manegem manne
geleiden ûf der erden?
den rîchen unde den werden
solde si wol lieben
unde niht wan argen dieben
von schulden widerzaeme sîn.
ir liehter wünneclicher schîn
die hôhen solde erliuhten
unde mit ir süeze erviuhten
ir herze an êren dürre,
wan ez in vaste würre,
ob man niht triwe haete noch.
die rîchen die bedürfen doch
triwen baz dan iemen.
ob triwe pflaege nieman,
sô würde kranc der rîchen habe.
man züge in unde braeche in abe
ir guot unde al ir êre.
des solde ir herze sêre
in lûterlichen triwen sweben,
durch daz si bilde künden geben
ûf alsô triwebaeren sin
daz nieman triwe braeche an in
unde inneclîche wârheit.
owê daz triwe ist worden leit
unde man ir doch sô wol bedarf!
der si zem êrsten ie verwarf,
der müeze unsaelic werden.
man hât ir ûf der erden
haz umb anders niht getragen
wan daz si guotes nie bejagen
mohte alsam untriwe tuot.
haete si gewunnen guot,
ir waere deste baz gegert.
swaz guot gewinnet, daz ist wert.
dâ von der valsch nû brîchet vür
unde wirt gedrungen ûz der tür
vrouw triwe an manegen enden.
bî der liute wenden
wirbet si genôte
nâch dem wibelbrôte
unde stât vil hungermaelec.
si dunket unliutsaelec
beide vrouwen unde man.
herberge si gewinnen kan
niender an den gazzen.
man wil si leider hazzen
unde treit ir lützel iemen gunst.
het ich nû sô getâne kunst
daz ich nâch mîner girde
erhoehen möchte ir wirde,
des wolte ich gerne vlîzic sîn.
künd ich ir lobes trüeben schîn
ze liehte wider bringen,
dar nâch sô wolte ich ringen
alsam ein triwe gernder man.
unde ob ich niht erwerben kan
daz man ir welle ruochen,
sô wil ich doch versuochen
mîn heil an dirre stunde.
mit herzen unde mit munde
wil ich von hôhen triwen
ein wârez maere erniwen
ellîche hie ze diute
darumbe daz die liute
ein saelic bilde kiesen dran,
daz si triwe noch erman
unde in ganze wârheit gebe:
ob ieman noch getriwer lebe,
daz er sich dâ von sterke,
ein valschgemuoter merke
unde kenne sîne unstaeten art,
sô daz er ûf die rehten vart
der ganzen triwen kêre sich.
wan ez ist wâr unde endelich
daz der triwebaere
von triwe rîchem maere
an sînen triwen staete wirt,
unde daz der valschgemuote enbirt
untriwen lîhte gar dâ bî,
durch daz er dâ zerkennen sî.
Swer aber valscheit ist gewon,
dem tuot untriwe vil gedon,
unde mac si lâzen kûme.
ich waene daz ich sûme
mich selben an den dingen
daz ich künne bringen
den valschen ûzer sînem site,
zwâr ich bewaere ez niht hie mite
daz ich von hôhen triwen sage.
wan der ungetriwe zage
ungerne dâ belîbet
dâ man vil gerne trîbet
von triwen guoter maere vil.
dâ von sô muoz ich unde wil
komen ûz der zuoversiht
daz ein triwelôser wiht
von disem maere ûf triwe kome.
ich wil daz den getriwen vrome
dis âventiure aleine,
sô daz ir triwe reine
dâ von gesterket werden.
swer nû wil ûf erden
vernemen ganzer triwen hort,
der ruoche hoeren disiu wort
unde neige herze unde ôren her.
ich bin des offenlichen wer
daz er gehoeret niemer mê
kein maere dâ von er bestê
ze triwen alsô girhaft.
ob er durch edele bîschaft
an triwen staete wil bestân,
sô wirt im von mir ûf getân
ein âventiure wilde
dran er vil saelic bilde
ze triwen schiere vunden hât.
von wirzeburc ich kuonrât
hân si ze saelden vür geleit
den liuten von der kristenheit
in tiuscher worte schîne.
ich hân si von latîne
in rîme alsô gerihtet
unde ûf den wân getihtet
daz sich nâch mînes herzen ger
dâ bî gebezzer etewer.
Wîlen dô diu triwe
den liuten was sô niwe
daz man ir staetlichen pflac
unde man ir wirde hôhe wac,
dô lebte in burgundrîche
vil getriweclîche
ein hêrre von gebürte vrî.
dem wonte zuht unde êre bî,
milt unde ganziu staete.
ein schoenez wîp er haete
an herzen unde an lîbe.
bî dem selben wîbe
het er gezogen zehen süne
die vil hôher êren büne
het überdaht mit vlîze.
vor allem itewîze
wâren si gefrîet.
got haete ûf si gezwîet
hôher saelde ein wunder.
doch kunde ir einer drunder
liuhten vür si alle,
rehte als ein kristalle
ûz kiselingen schînet.
sus haete er sich gepînet
ûf tugent vür die bruoder sîn,
unde gap sîn lop sô liehten schîn
daz alle die des jâhen
die sîn antlitze sâhen
daz niender ûf der erden
geschouwet möhte werden
der ginge ein rîcher jungelinc.
ûf alliu saeleclîchiu dinc
stuont sînes herzen girde.
sîn muot nâch hôher wirde
kunde ringen unde streben.
sîn junger lîp, sîn werdez leben
was niender wandelmaelec.
sô rehte gar liutsaelec
was sîn tugentrîcher lîp
daz vil manic edel wîp
nâch sîner minne was versent.
er haete ûf triwe sich gewent
nâch sîner väterlichen art.
er was geheizen engelhart
unde haete gar an sich genomen
swâ mite ein man ze lebe komen
in dirre wilden werlde sol.
er was gar aller saelde vol,
wan daz im brast an guote,
daz edeles herzen muote
bieten muoz geleite
ze hôher werdekeite.
Wan zwâre, als ich erkennen kan,
sô mac vil kûme ein edel man
wert gesîn in kranker habe.
an hôher wirde gât im abe,
swenn er geldes niht enhât.
als ez nû in der werlde stât,
sô darf ein man wol guotes
der edeles herzen muotes
wil pflegen unde spulgen.
daz silber in den bulgen
dringet vür die hôhen tugent.
daz kunde wol in sîner jugent
gedenken engelhartes lîp.
sîn muoter, daz vil reine wîp,
unde ouch sîn vater wol gemuot,
die haeten vil gefüegez guot
unde wâren kinde rîche.
darumbe er tougenlîche
alsô gedâhte wider sich.
 <sich, got hêrre, wie sol ich
gedienen werder liute gruoz?
ich waene, an mir verderben muoz
ritters name unde ouch sîn amt.
ich vürhte, ich müeze ir beider samt
ledic unde blôz gestân,
swenn ich des geldes niht mac hân
dâ mite ich mir gewinnen müge
lop daz mînen êren tüge
die von geburt mich erbent an.
wan swaz mîn vater geldes kan
geleisten unde diu muoter mîn,
des dürfens unde ir kindelîn
âne mich ze rehter nôt.
wan zwâre, ich wolte ê ligen tôt
ê dan daz ich in naeme daz.
ich muoz begân sus etewaz:
daz wil ich niht lânger sparn.
ich sol ze vremden lânden varn
biz daz ich den ersuoche
der mîn ze knehte ruoche.
Ich hoere loben starke
aldâ von tenemarke
den milten künec vruoten.
zuo dem hôchgemuoten
wil ich albalde kêren.
ich getriwe sînen êren
daz er mich vazze schône
unde er mir noch ze lône
vil rîchiu swertlêhen gebe.
daz ist vil bezzer denne ich lebe
alsô verdorbenlîche .>
sus gienc der tugentrîche
zehant vür sînen werden vater.
urloubes in mit zühten bater
unde seite im sînen willen dâ,
daz er wolde kêren sâ
durch dienest in ein vremdez lânt.
dô der hêrre daz bevant,
dô wolte er den vil süezen knaben
der verte gerne erwendet haben.
daz half in aber kleine,
wan engelhart der reine
niht belîben wolte.
swaz er haben solde
bî der zît ûf sîne vart,
vil schiere im daz gewunnen wart
gar nâch sînes herzen kür.
ouch truoc sîn vater im her vür
wünneclicher epfel drî.
 <lieber sun>, sprach er, < dâ bî
solt du die versuochen
die dîn her nâch geruochen
ûf der strâze wellen
vil lîhte zeime gesellen.
ich sage dir rehte wie du tuo.
swenn iemen dir gerîte zuo
der dich geselleschefte bite,
den versuoche alsô dâ mite.
gip im der epfel einen dar.
izzet er in in sich gar
unde engît dir niht dar abe,
sô mît, vil herzelieber knabe,
alle sîne geselleschaft.
ist aber er sô tugenthaft
daz er durch sîner sêle heil
des apfels gebe dir ein teil,
sô lâz in mit dir rîten
unde won im zallen zîten
vil geselleclichen bî.
sus gip dis epfel alle drî
nâch mîner hôhen lêre site.
ob du versuochest drî dâ mite
unde si die ezzent âne dich,
sô gedenke, lieber sun, an mich
unde wis gar âne gesellekeit.
unde hâst du die bescheidenheit
daz du behaltest mîn gebot,
ez birt dir hulde, sam mir got,
unde bringet dir noch saelden vil.
dar under ich dich biten wil
daz du getriwe gerne sîst.
hie mite du dir selben gîst
vil maneger hande werdekeit.
triw ist daz beste êren kleit
daz den vriunde lôsen man
in dem ellende kan
erfröuwen unde erhoehen wol .>
 <vater> sprach er, < ich ensol
niht zebrechen dînen rât.
der alliu dinc beslozzen hât
gewalteclîche in sîner hant,
der tuo dir saelden vil bekant
unde der vil reinen muoter mîn.
ez sol mit urloube sîn
daz ich kêre ûf mîne vart .>
hie mite saz ûf engelhart
unde îlte sîne strâze
unde nam der wege mâze
hin gegen tenemarke.
in gotes huote starke
wart sîn tugentrîchez leben
tiure unde inneclîche gegeben.
unde dô er alsô vür sich reit
ûf einer lângen strâze breit,
dô kam ein jungelinc dort her:
den saeldebaeren gruozt er
in süezer stimme dône.
des neic er im ze lône
unde vrâgte in ouch der maere
war nû sîn wille waere.
Dô seite im engelhart zehant
daz er wolte in vremdiu lânt,
im dienest suochen etewar.
 <daz selbe ist ouch mîn wille gar>,
sprach z'im' der ander jungelinc.
 <mîn muot unde aller mîn gerinc
durch dienest zeinem hêrren stât.
sît ez nû got gefüeget hât
daz wir zesamene komen sîn,
sô werdet der geselle mîn,
junkherre vil getriwer:
alsô wird ich der iwer .>
Der rede bôt im antwurt
der kneht vil edel von geburt
der dâ was engelhart genant.
 <junkherre> sprach er sâ zehant,
 <würde iu mîn gesellekeit
ûf dirre strâze nû verseit,
daz waere ein grôzer ungelimpf.
geret ir des âne schimpf,
sô sît mir gote willekomen .>
dô wart von im her vür genomen
zehant der epfel einer.
 <trûtgeselle reiner,>
sprach er, < nemet dise vruht
unde ezzet die durch iwer zuht.
si dunket mich vil edel gar .>
sus nam er den apfel dar
unde az in bî der selben stunt
gar unde ganz in sînen munt
unde gap sîn engelharte niht.
darumbe dûhte er in enwiht
unde alliu sîn gesellekeit.
er schiet von im unde reit
anders hin ûf sînen pfat.
dar nâch in aber einer bat
gesellekeit ûf einer wisen.
den versuochte er alse disen,
biz daz er sîner zuht vergaz
unde ouch der epfel einen az
alsô daz er im niht enbôt.
von deme schiet er sich durch nôt.
als er gescheiden was hindane,
er sprach, < mîn herze ich wol gemane,
daz ich behalte staete
mîns lieben vater raete .>
Sus reit er niht ze verre.
gein im ein junckherre
kam geriten aldort her.
der was gestalt reht alsam er
an lîbe unde an gebâre.
si wâren beide zwâre
vil gar gelîch ein ander,
wan eine vorme vander
an in beiden, swer si sach.
got, aller saelden überdach,
der haete an in gewundert.
si wâren ungesundert
an allen dingen beide.
kein ander underscheide
an ir bilden wart erkant,
wan daz ir pfert unde ir gewant
ein ander wâren ungelîch.
ouch was ir leben tugentrîch
an der geschepfede ein unde ein.
ouch vlôz ein sprâche von in zwein
unde was ouch ein gebaerde an in.
gelîche stuont ir beider sin
ûf tugent unde ûf êre.
in was diu schande sêre
entfremdet unde entwildet.
sô anelîche gebildet
wâren diu vil werden kint
als dâ zwei wahs gedrücket sint
in ein vil schoenez ingesigel.
si wâren triwen gar ein rigel,
ein vestez sloz der staete.
ir jungez leben haete
mit nihte sich verboeset.
geblüemet unde geroeset
wâren si mit saelden gar.
daz si gelîch unde eingevar
an allen liden wâren,
dâ mohten bî den klâren
die liute wunder kiesen an.
doch siht man dicke zwêne man
noch ein ander vil gelîch
unde einer hande vorme rîch.
Daz aber dise beide
ûf einer wilden heide
zesamene kâmen von geschiht,
des wolte got entberen niht,
der an in wunderte ouch dar nâch.
in beiden wart zesamene gâch,
daz si sich undersâhen.
ir gruoz unde ir enpfâhen
wurden harte schoene.
 <der alliu herzen kroene
mit vil tugentlicher art,
der grüeze dich,> sprach engelhart,
 <vil ûz erwelter jungelinc .>
 <got, aller saelden ursprinc,
der lône dir, vil reiner kneht>
sprach der ander . < ez ist reht
daz er dir gebe rîchen danc .>
dar nâch sô was vil harte unlânc
ê daz die schandelôsen
mit ein ander kôsen
begunden harte suoze.
mit hovelicher muoze
zem andern seite dirre
daz er eins hêrren irre
vüere zuo den zîten
unde daz er wolte rîten
eteswâ durch dienest hin.
 <daz selbe ist ouch mîns herzen sin,>
sprach jener dô ze diseme.
mit würze unde ouch mit biseme
erfüllet was sîn biutel.
dar ûz nam er ein kriutel
unde gap ez engelharte.
 <trûtgeselle, warte,>
sprach er, < wie diu würze sî.
sît uns gelîcher wille bî
wont unde eines herzen sin,
sô lâz mich varen mit dir hin
dar du kêren wellest nû.
vil bezzer ist daz ich unde du
mit ein ander strîchen
dan ob wir sunderlîchen
ein iegelicher vüeren.
ob wir zein ander swüeren
geselleschaft, wem würre daz?
uns beiden waere deste baz .>
 <
Sam mir got,> sprach engelhart,
 <juncherre von sus hôher art,
geruochest du des danne,
sô wil ich keinem manne
geselleschaft sô gerne geben.
mich dunket dîn vil reinez leben
in der saelekeite wol
daz ich dir gerne leisten sol
brüederlîche triwe gar.
vil harte gerne ich mit dir var
die wîle daz ich mac geleben.
zerkennen hâst du dich gegeben.
dâ mite versuoche nû diz obez.
dunket ez dich guot, sô lob ez
oder aber schilt ez, ob du wilt.
mîn herze in hôhen vröuden spilt
von dîner zuokünfte gar .>
sus bôt er im den apfel dar
den er dannoch haete.
den nam der knabe staete
mit blânken henden snêwîz
unde tete dar zuo sînen vlîz
daz er in gar geschelte.
dar nâch der ûz erwelte
spielt in ebene als ein ei
mit einem mezzersnite enzwei
unde bôt daz eine stücke dar
mit hovelicher zühte gar
Engelharte bî der stunt.
dar an wart im vil schiere kunt
daz im sîn vater rehte riet
dô er von im ze leste schiet.
Er gedâhte dicke wider sich
 <ach hêrre got, wie gar bin ich
eins geverten hie gewert.
allez des mîn herze gert
an geselleschefte nû,
daz hâst, vil lieber hêrre, du
nâch vollem wunsche mir beschert.
ob dirre knabe mit mir vert,
sô bin ich iemer saelden vol.
er ist gestalt ze rehte wol
nâch saeleclichen dingen,
daz mir vil wol gelingen
müeze abe sînem heile.
ez hât ze sînem teile
der wunsch vergezzen niender.
lebt ûf der erden iender
ein knabe sô höveschlicher gar,
sô wil ich daz er iemer var
in aller guoter saelekeit .>
des vuor der jungelinc gemeit
gedenkende allez bî der zît.
daz selbe tete der ander sît.
er dâchte ouch harte stille
 <wie gar mîns herzen wille
vür sich ist gegangen.
ich waene, ich hân gevangen
nâch dem ich lânge hân gejaget.
mîn herze dicke hât geklaget
daz ich gesellen niht envant
der mich diuhte alsô gewant
daz er getriwe künde sîn.
nû zöuget mir daz herze mîn
triwe unde einen staeten muot
an dem vil lieben knehte guot
ze dem ich hân gesellet mich.
mich dunket wol daz er unde ich
gar gelîch ein ander sîn.
sîn vorme gît den selben schîn
den eht ouch mîniu geben kan.
nein zwâre dâ gevaele ich an,
ich waene unrehte in hân betrogen.
wan schoener vil unde baz gezogen
ist er waerlîche danne ich sî.
mîn künden niemer werden drî
sô rehte rîlich als er ist.
in hât der süeze werde krist
gebildet nâch dem wunsche gar.
er ist sô rehte triwevar
daz ich gewislîche weiz
daz er sich valsches nie gefleiz>.
Diz was ir trahten under in.
unde dô si vuoren allez hin,
des verjâhens ûf der vart
daz dieterich unde engelhart
ir zweier name waere.
ouch seiten si ze maere
ein ander ûf der strâze
daz si in der selben mâze
gevüeren bî den zîten,
unde daz si wolten rîten
ze tenemarke beide.
si lobeten mit dem eide
ein ander dô geselleschaft.
diu wart von in mit staeter kraft
behalten ûf ein endes zil,
als ich iu noch bewaeren wil
ê daz diz buoch sich wende
ze rüemelichem ende.
Nû daz die reinen knehte
vil schône unde ouch vil rehte
geselleschaft gewuoren,
dô ritens unde vuoren
ze tenemarken in daz lânt,
unde kâmen in die stat zehant
unde ûf den schoenen palas
dâ der künec inne was
mit hûse bî den jâren.
unde dô man die vil klâren
ûf den hof sach rîten,
dô wurdens an den zîten
empfangen wünnecliche.
wan der künec rîche
was dô sô tugentveste
daz er sîne geste
schôn unde wol hiez handeln.
ern wolte nie gewandeln
an den êren sîne site.
ouch wonte sîner vrouwen mite
hôher tugent ein grôzes teil.
daz was der junkherren heil
die geriten kâmen dô.
si wâren beide ir künfte vrô
unde enpfiengen si sô wol
daz man enpfâhen niemer sol
zwên edele jungelinge baz.
ouch kunden si mit dienste baz
wol verschulden zwâre.
diu lûter unde diu klâre
künegîn von hôher art
ze rede mit dem künege wart
von disen zwein besunder.
 <sich, hêrre,> sprach si, < wunder
schoene an disen kinden.
wer möhte ûf erden vinden
zwêne knaben sô gar gelîch?>
 <jâ> sprach der milte künec rîch,
 <die werdent niemer vunden.
daz got in allen stunden
geprüeven grôziu wunder kan,
daz schînet zwâre wol hier an
daz dise jungelinge
an aller slahte dinge
sô gar gelîch ein ander sint.
sprechent an, ir lieben kint
 (daz ir ze saelden sint genant!),
sint ir gebruoder beide sant?>
 <
Nein> sprach zehant ir einer.
 <vil werder künec reiner,
wir sîn alsus gesellen
daz wir ein ander wellen
behalten brüederlîche,
unde sîn her in daz rîche
ûf iwer hôhe milte komen.
kan unser dienest iu iht vromen,
der sol iu werden hie bereit,
unde vinden wir die saelekeit
daz ir sîn welt geruochen.
an iu wir beide suochen
gnâde unde ouch gelücke.
iwer lop ist vlücke
ûf erden alsô sêre
daz man siht iwer êre
alumbe unde umbe sweimen.
si vert ze bêheimen,
ze ungern unde ze riuzen.
ouch siht man dâ ze priuzen
vast iwer êre erwahsen.
Vranken unde sahsen
hât erfüllet iwer prîs.
vil hôchgelobter künec wîs,
wir biten vlîzeclichen
 (des sîn wir her gestrîchen)
daz ir güete an uns begânt
unde ir uns hie belîben lâzent
biz sich gebezzert unser jugent
von der vil süezen reinen tugent
der ein wunder lît an iu.
ob wir zwei jâr oder driu
belîben hie, daz muoz uns geben
iemer tugentrîchez leben .>
Der künec edel von geburt
gap der rede in antwurt.
 <ir hêrren beide> sprach er dô,
 <ich bin des inneclichen vrô
daz ir her zuo mir komen sît.
an iu sô rîchiu saelde lît
daz iu schiere wirt bereit
mit lânge wernder staetekeit
allez daz ich guotes hân.
die wîle ir wellent hie bestân
sô sint mir willekomen gote.
mir ist vil hôher êren bote
an iu ze hûse komen hie .>
 <gnâde, hêrre> sprâchen sie,
die zwêne knaben ûz erkorn.
 <der von der megede wart geborn
vergelte iu, hêrre, disiu wort
unde gebe iu staeter vröuden hort
umb iwer hôhe miltekeit.
swaz uns von iu wart ie geseit,
künec vil gewaltec,
daz hân wir tûsentvaltec
an iu erfunden unde erkant .>
hie mite wurden si zehant
in des küneges hof geschriben,
dar inne beide si beliben
mit vil hôher zierde gar.
der künec hiez die hoveschar
in bieten zuht unde êre.
ouch kunden si daz sêre
verschulden zallen orten
mit werken unde mit worten.
Swâ mite ein man ûf erden
ze hove liep sol werden,
daz kunden si wol trîben.
lesen unde schrîben
sach man si beide schône.
in süezer stimme dône
seitens unde sungen.
si tanzten unde sprungen.
si schuzzen ouch ze deme zil.
schâchzabel unde seitenspil
kundens ûzer mâzen wol.
swaz man nû kurzewîle sol
vor rittern unde vor vrouwen
hoeren unde schouwen,
daz lac an in mit voller kraft.
des wart sô gar liutsaelekhaft
ir werdez leben unde ir lîp
daz beide man unde wîp
vil dicke dâchten < hêrre got,
waz hât dîn wunderlich gebot
wünneclicher saelekeit
an disiu werden kint geleit!
daz wirt an in bewaeret wol,
swâ man geburt erkennen sol,
daz si von adel komen sint.
wol si vil saeleclîchiu kint
daz si zer werlde ie kâmen!
wol dem vil reinen sâmen
von deme wuochs sô reiniu vruht!>
sus wart ir adel unde ir zuht
geprîset unde gerüemet.
der hof der stuont geblüemet
mit den beiden über al.
ouch treip man umbe als einen bal
ir lop in deme rîche.
man jach des endelîche,
si solden engel beide sant
unde niht menschen sîn genant.
Hie enzwischen vlîzic wâren
die süezen unde die klâren
daz si geselleschefte
mit ganzer triwen krefte
vil staeteclichen wielten.
ein ander si gehielten
als man es wünschen solde.
swaz der eine wolte,
daz liez der ander staete:
unde swenne ez vuoge haete,
sô wontens an den sîten
ein ander zallen zîten
unde wâren sô gesellec
unde alsô gar gevellec
daz man si niemer mê gesiht
die sô reiner triwe pfliht
tragen zuo ein ander.
reht als ein salamander
in dem viure muoz genesen,
sô wolten si bî einander wesen.
Si wâren zallen stunden
zesamene gebunden
mit hôher minnen stricke,
daz si des jâhen dicke,
geschaehe ir eime sterbens nôt,
der ander laege vür in tôt,
unde wolte harte gerne ligen.
ir wille was dar ûf gedigen
daz si dâ liep unde leit
mit willeclicher arebeit
bî einander lîden wolten
unz si nû leben solden.
Jâ hêrre got vil tiure,
wie was sô rehte gehiure
ir triwe unde ir gesellekeit!
ach süezer got, wie was sô breit
ir schoene, ir adel unde ir tugent!
swaz aber saelden an ir jugent
unde an ir kintheite lac,
vil lîhte man daz allez wac
engegen disem dinge
daz die jungelinge
ein ander wâren sô gelîch.
der ûz erwelte künec rîch
muoste mit den kleiden
si zwên underscheiden.
er gap in ungelîch gewant,
dâ durch der eine würde erkant
vor dem andern deste baz.
vil dicke man si beide maz
mit liehter angesihte klâr,
sô enwas niht anders umbe ein hâr
der eine dan der ander.
der künec alexander
vuor durch wunder in diu lânt,
dâ von er vil unbildes vant:
haet er si zwêne dâ gesehen,
er müeste wunders hân gejehen.
Si wâren dâ ze hove liep.
vrouw saelde, maneger sorgen diep,
het ir unsaelde dan getragen.
geliutert unde wol getwagen
wâren si von bresten,
unde tâten swaz si westen
daz der künec gerne sach.
dâ von in beiden vil geschach
êren unde liebes dô.
nû stuont ez bî der zît alsô
daz der künec staete
wol eine tohter haete
gezogen, unde diu künegîn,
diu reine unde edel kunde sîn
an herzen unde an lîbe gar.
diu juncfrou wünneclich gevar
gelebte sunder itewîz.
an ir lac sô hôher vlîz
daz ich mit tûsent münden
enkünde niht durchgründen
ir schoene, ir adel unde ir tugent.
wart iender keiserlîchiu jugent
unde erwünschter lîp gesehen,
daz muoste zwâre an ir geschehen
unde weizgot niender anderswâ.
si was in deme rîche dâ
ein spiegelliehtiu wünne,
daz si der vürsten künne
mocht iemer gerne schouwen.
ein krône ob allen vrouwen
was ir wünneclicher lîp.
mit ir wâren alliu wîp
geblüemet über tiuschiu lânt.
Engeltrût was si genant,
diu reine unde diu vil guote.
ir herze in êren bluote
als ein gezieret meien rîs.
an ir lac der erwelte prîs
unde daz lebende wunnen spil
daz man von wîben haben wil.
Diu selbe gar liutsaelige,
diu keines wandels maelige,
was zîtic zuo der minne.
an jâren unde an sinne
was diu vil rehte kluoge
gewahsen in der vuoge
daz si bedenken wolte
waz werdem manne solde
schôn unde lobelichen stân.
si wolde in ir gedanken hân
ûz erwelter manne prîs.
wer hövesch waere in alle wîs,
des kunde si gewarten.
darumbe der vil zarten
unde der vil lobes reinen
diu minne wolte erscheinen
daz si gewaltes künde pflegen.
wan swâ daz wîp beginnet wegen
in ir herzen mannes tugent
unde mit gedanken sîne jugent
wil mezzen unde ergründen,
dâ kan diu minne enzünden
herz unde muot dem wîbe
nâch des mannes lîbe.
Swer zucker dicke mizzet,
vil lîhte der sîn izzet
eteswenne ein kleine.
alsô tuot ein reine
unde ein schoene saelic wîp.
sô diu eins werden mannes lîp
gemizzet in ir muote,
sô wil diu reine guote
dar nâch vil lîhte sîn bekorn.
des wart diu maget wol geborn,
Engeltrût, vil wol gewar.
wan sô si mezzen wolte gar
mit ir gedanken mannes tugent,
sô was ouch billich daz ir jugent
schiere des geruochte
daz mannes si versuochte.
Sît daz si wolte trahten
unde in ir herzen ahten
wer hôher êren künde warn,
dô dorfte si niht verre varn
ûz ir vater hûse.
si vant der êren klûse
an zwein gesellen drinne
die beide ir staete sinne
ze ganzer wirde truogen.
ouch kunde si beluogen
ir zweier saelde tougen
mit herzen unde mit ougen
sô schône unde alsô rehte
daz man zwên edele knehte
als inneclîche nie besach.
swenn ir diu state dô geschach
daz nieman ir enwart gewar,
sô warf si die gesiht aldar
ûf die vil saeldebaeren.
si kunde wol bewaeren
in beiden minnetücke.
reht als si waeren vlücke,
sus vuoren ûf si dicke
ir spilende ougen blicke.
unde al zehant dô daz geschach
daz si mit ougen si besach,
sô liez si tougenlîchen
nâch der gesihte slîchen
ir sinne unmâzen lîse.
ir herze daz vil wîse
wolte nâch den ougen
spehen alsô tougen
ob iender an in waere
kein sache wandelbaere.
Swie vil si des geluogete,
swenn ez ir ebene vuogete,
sô envant si iedoch anders niht
wan daz ir klâren angesiht
unde ir herzen dûhte guot.
ir spilendiu ougen unde ir muot
diu vunden zwâre beide
sô wünneclîche weide
an den zwein gesellen
daz diu minne stellen
begunde an ir besunder
ein inneclichez wunder.
ein wunder, mac ich sprechen wol:
wande iuch wunder nemen sol
des dinges daz an ir geschach.
als mir diu wâre schulde jach,
sô wart diu saelden rîche
von in zwein gelîche
mit liebe gar durchgründet
unde von dem viure enzündet
daz vrouw minne enpfenget,
sô si sich ofte menget
under man unde under wîp.
ir süezer wünneclicher lîp
wart in kurzer stunde
in beiden holt von grunde.
ir einic sin, ir einic leben,
wart in zwein alsô gegeben
daz si begunde minnen
mit lîbe unde ouch mit sinnen
si beide samt gelîche
sô gar inneclîche
daz sô vaste niemer wîp
geminnet eines mannes lîp.
Hie prüeve ich an dem maere
daz minne wandelbaere
was an ir gedanken ie.
swaz si iezuo lêret hie,
daz kan si dort verbieten.
swer sich dar under nieten
dicke sol ir raete,
der wirt vil lîhte unstaete.
si kunde dar ûf dringen
mit herzelichen dingen
die süezen unde die guoten,
die werden hôchgemuoten,
daz si bî einander zwêne man
in ir herzen liep gewan.
dâ wider raetets anderswâ
daz nieman weder hie noch dâ
zwei liep in sînem sinne
von herzen niht enminne.
wer sol hier under sich bewarn?
wil minne mit ir raeten varn
sô gar unstaeteclîche,
wie mac dan iemer rîche
ein edelez herze ûf erden
an rehter minne werden?
Doch was si gar unschuldic hie.
swaz si begunde râten ie,
sô wil ich si doch vürbaz niht
strâfen umbe die geschiht
die si wol kunde erscheinen
der klâren unde der reinen
mit lêre unde ouch mit raeten.
riet si der vil staeten
vil schône unde ouch vil rehte
daz si zwên edele knehte
ze herzen niht entrüege,
dazn was niht ungefüege.
sît daz die knaben tugentrîch
ein ander wâren sô gelîch
daz kein underscheiden
wart vunden an in beiden,
sô was ouch vil gebaere
daz kumberlîche swaere
diu schoene durch die beide lite
unde in gelîche teilte mite
ir inneclîche trûtschaft.
wie solde ir herze tugenthaft
an den werden kinden
underscheide vinden,
sît daz ir ougen beide
an in kein underscheide
erfunden noch ersâhen?
daz herze muoz enpfâhen
liep oder leit vil drâte
al nâch der ougen râte:
wan swaz den ougen sanfte tuot
daz dunket ouch daz herze guot,
unde ist im zwâre wol dâ mite.
herze unde ougen hânt den site
daz si gehellent under in.
daz ouge muoz des herzen sin
ze minneclichen dingen
leiten unde bringen
beide stille unde über lût.
dâ von diu maget engeltrût
al nâch der ougen lêre
die zwêne knaben sêre
von herzen muoste minnen.
si mohte niht gewinnen
disen lieber danne jenen:
si muoste sich nâch beiden senen
samt unde niht besunder.
daz schuof daz vremde wunder
daz von gelîcheite
got an si beide leite.
Ir zweier muot, ir zweier sin
weizgot die wâren under in
gelîch ân allez underbint.
des wart diu maget alsô blint
an ir menneschlicher art
daz dieterich unde engelhart
ir wâren als ein einic man.
ir herze nâch in beiden bran
in eines mannes bilde.
ir wart gemachet wilde
des diu natûre sich begât
unde von wâren schulden lât
an alten unde an kinden
underscheide vinden.
Dâ man sich des vereinet
daz man ein mensche meinet
vür daz ander etewâ,
daz vüeget diu natûre dâ
verborgen unde tougen.
si lêret herze unde ougen
ein vür daz ander triuten.
doch kunde si bediuten
der süezen engeltrûte niht,
swie vil man gewaltes giht,
wie si ir vünde ein underscheit
an den gesellen vil gemeit.
Des sprach si dicke wider sich
 <ach hêrre got, wie gar bin ich
mîn selber sô verirret
daz sich mîn herze wirret
in sorgen maneger hande.
in zweier slahte bande
ist mir der muot gebunden.
sol ich zallen stunden
triuten sô gar eine
mit herzelicher meine
zwên alsô minneclîche man,
wê daz ich dann ie gewan
herze leben oder lîp!
deiswâr ein reine saelic wîp
hât mit einem liebe gnuoc.
zwei liep nie staetez wîp getruoc
in ir herzen muote.
der edel unde der guote
der in diu herzen blicket
unde alliu dinc entstricket
diu tougen oder offen sint,
der mache balde ein underbint
an den gesellen beiden,
daz ich künne gescheiden
ir einen mir besunder ûz,
unde mir der ander als ein grûz
werden müeze in kurzer vrist.
ich ziuhe ez an den werden krist
daz ich si beide minne
mit herzen unde mit sinne:
doch sol mir got verbieten
daz ich mich wolde nieten
mit der tât ir beider.
ich arme enkan niht leider
des dinges über werden,
ichn müeze in ûf der erden
beiden holt von herzen sîn.
daz aber si gewaltic mîn
nû beide werden müezen,
daz sol den edelen süezen
mit gotes helfe sîn verzigen.
zewâre ich wolte ê tôt geligen
ê daz mîn lîp vil reine
würde in zwein gemeine .>
Sus saz si redende alle tage
unde treip verholne dise klage
mit herzen unde mit munde.
si dâchte zaller stunde
wie sie doch des begünde
daz si gescheiden künde
die knaben ûz besunder
alsô daz ir dar under
der ander misseviele
unde daz ir herze wiele
von grunde nâch dem einen.
si wolte ungerne meinen
si beide samt gelîche.
diu süeze tugentrîche
sô rehte kiusche was benamen
daz sich begunde ir herze schamen
daz ez solde brinnen
nâch zweier manne minnen.
darumbe ein underscheiden
suochtes an in beiden
in vil harte manege wîs.
ir schoene, ir tugent, ir êren prîs
mit ougen si vil dicke maz,
ob ir der ander lîhte baz
geviele dan der eine,
daz si vil lobes reine
besunder ir den ûz erkür.
nû daz si wider unde vür
besach si beide in einer stunt,
unde ir kein underscheit wart kunt
an ir zweier lîbe zart,
noch an ir siten unde ir art
ungelîches niht ervant,
dô nam diu schoene sâ zehant
ir zweier namen in den munt.
die begundes an der stunt
merken unde prüeven sâ.
sît daz niht ungelîches dâ
an ir lîben wart gesehen,
dô woltes an ir namen spehen
mit willen ob ir einer,
iht süezer unde iht reiner
dan der ander hülle.
swelhes name erschülle
mit liuten in ir ôren baz,
den wolte ir herze sunder haz
triuten unde minnen
mit muote unde ouch mit sinnen,
unde ir der ander waere
leit unde gar unmaere.
Ez wurden von der lobesamen
gemerket dise zwêne namen,
Dieterich unde engelhart.
ir zweier lût vil dicke wart
geprüevet von der schoenen.
ir hellen unde ir doenen
begundes ahten sêre.
dâ von diu tugenthêre
des über ein vil balde kam
daz engelhart ein süezer nam
waere danne dieterich.
 <wê> sprach si tougen wider sich,
 <
Engelhart der name guot
vil sanfter in den ôren tuot
danne dieterich vür wâr.
er solde leben alliu jâr
der in ze namen ûz beschiet.
nâch der engelischen diet
gehillet sîn vil reiner lût.
dar zuo sô bin ich engeltrût
genennet selbe ân allen spot.
die zwêne namen, sam mir got,
Engeltrût unde engelhart,
gehellet nâch gelîcher art
unde zement bî einander wol.
dâ von ich engelharten sol
vür dieterîchen minnen.
er muoz in mînen sinnen
vil gar versigelt werden.
sît daz dem namen ûf erden
mîn name ist alsô anelich,
sô dunket mich doch mügelich
daz ich in deste lieber habe.
ich bin nû dieterîches abe
in mînes herzen sinne komen,
unde habe sunder ûz genomen
den werden engelharten.
ûf den sô wil ich warten
mit herzen unde mit ougen.
diu rede ist âne lougen>.
Mit der vil süezen kündekeit
diu maget vant ein underscheit
an den trûtgesellen zwein.
diu schoene kam des über ein
daz si von grunde wolte senen
zallen zîten sich ûf jenen
unde disen wolte mîden.
si wolte gerne lîden
durch engelharten senenôt
unde dieterîche alsô den tôt
wünschen zaller stunde.
ir herze wart von grunde
Engelharte unmâzen holt.
der eine was ir als daz golt
unde was der ander als der wint.
ir zweier namen underbint
geschuof an ir daz wunder
daz engelhart besunder
in ir herze wart geleit
unde dieterich dar ûz gejeit.
Swaz si dâ vor mit staeter kraft
inneclicher vriundschaft
gelîche engegen in beiden truoc,
daz wart dô lûterlîche gnuoc
geleit wan an den einen.
iedoch was den vil reinen
ir wille noch verborgen.
ir trûren unde ir sorgen
was in beiden gar verholn.
si liezen si grôz jâmer doln,
unde dienten ie dem künege rîch
mit willen aller tegelîch
sô schône unde alsô rehte
daz man zwên edele knehte
gesaehe nie baz dienen.
si leiten unde spienen
vür sich gar den willen sîn
unde tâten offentlichen schîn
daz si den leisten wolten.
swâ mite si dâ solden
ze saelden unde ze prîse komen,
daz haetens an sich gar genomen,
die zwêne tugentrîchen.
nû daz si werdeclîchen
bî dem künege alsô beliben
biz si mit êren dâ vertriben
etelîchiu jâr dar nâch,
dô kam ein bote ( dem was gâch),
der âventiure lâgende,
vorschende unde vrâgende
der endelichen maere,
ob dâ ze hove waere
ein knabe dieterich genant.
 <jâ> sprach ein rîter al zehant
 (der was ein alter hoveman),
 <ob ich ez rehte sagen kan,
guoter kneht, sô vindestû
bî dem werden künege nû
zwêne knaben lobelich.
der heizet einer dieterich
unde der ander engelhart.
sô liep unde alsô rehte zart
si beide mînem hêrren sint
als ob si waeren sîniu kint .>
Der rede wart der bote vrô.
 <ach, saelic hêrre> sprach er dô,
 <wie sol ich des gevâren
daz ich den süezen klâren
der dieterich geheizen ist
gesprechen müge an dirre vrist
unde ich mit im ze rede kome?>
 <dâ muostû warten> sprach der vrome,
 <biz daz mîn hêrre gezzen habe.
sô koment danne si her abe,
die zwêne knaben tugentrîch.
ir ein dem andern ist gelîch,
wan daz si mit den kleiden
besunder sint gescheiden
vom künege zallem mâle.
ez treit von vritschâle
Engelhart ein rîchez kleit.
sô hât dieterich geleit
an sich bî dirre zîte
ein kleit von brûnîte.
dâ bî maht du si erkennen wol .>
sus gienc der bote vröuden vol
sitzen biz der künec gaz.
nû dô er alsô gesaz
biz daz der tisch erhaben wart,
dô kam gegangen engelhart
unde der getriwe dieterich.
bî henden haeten si dô sich
durch geselleschaft genomen.
dô si sach der bote komen,
dô gienc er dieterîche engegen:
diz wort begunde er im dô legen
harte tougenlîche vür.
 <vürste junc von hôher kür>
sprach er zim vil suoze,
 <nemet eine muoze
unde lâzet iuch gesprechen hie .>
Dieterich dô balde gienc
aleine mit dem knehte
unde hiez in sagen rehte
waz sîn wille möhte wesen.
 <junkherre guot unde ûz erlesen>
sprach er aber dâ zehant,
 <diu herzogîn von brâbant,
iwer reiniu muoter,
hât mich, knabe guoter,
gesant her in daz rîche,
durch daz ich endelîche
ir boteschaft iu künden sol.
ich bin geloufen als ein mol
umbe unde umbe ein halbez jâr
unde hân gesuochet iuch vür wâr
über allez tiusche lânt.
der vürste dâ von brâbant,
des ir ze vater muostet pflegen,
der ist nû lânge tôt gelegen,
unde ist daz herzogentuom
unde al sîn vürstlicher ruom
mit ein ûf iuch gevallen.
darumbe sult ir wallen
wider heim vil balde dan,
ê daz die iwer dienestman
vil lîhte geben eteweme,
entweder disem oder deme,
iwer liute unde iwer lânt.
ir muot der ist alsô gewant,
ob ir niht balde komet dar,
daz si gedenkent etewar
zeinem hêrren sich gehaben.
daz ir nû lânge sît begraben,
seht, daz ist ir aller wân.
di wellent des gelouben hân,
ob ir noch lebendic waerent,
daz ir des niht enbaerent
unde wellent hie ûf erden
gewaltic iemer werden
lândes oder liute dâ,
daz ir widerkêrent sâ
ie ê ie bezzer zuo der vrist
 (darumbe iu daz enboten ist)
unde an iuch ziehent iwer dinc.
ach hêrre, süezer jungelinc,
geloubet ir der maere niht,
sô nemet ir in iwer pfliht
diu rehten wortzeichen .>
alsô begunde er reichen
Dieterîche sâ zehant
einen brief, dar an er vant
alles des die wârheit
daz er im haete dô geseit.
Dô er nû allez daz gelas
daz an den brief geschriben was,
dô wart sîn herze vröuden blôz.
er huop ein klagen alsô grôz
um sînes lieben vater tôt.
doch klagte er vaster dise nôt,
ob er ze lânde wolte,
daz er sich danne solde
von engelharte scheiden.
er wart mit herzen leiden
volleclichen überladen.
er wolte gerne grôzen schaden
an sîme lânde hân genomen,
durch daz er niemer waere komen
von sîme trûtgesellen.
er kunde jâmer stellen
unde inneclicher riwe pflegen.
sîns guotes wolte er sich verwegen
vil lieber an den zîten
ê danne er wolte rîten
von engelharte wider hein.
al sîn wünne gar verswein
unde wart sîn herze vröuden bar.
er gienc vil klegelichen dar
vür engelharten bî der stunt
unde machte im dô mit rede kunt
sîner muoter boteschaft.
er sprach < geselle tugenthaft,
ich sol ze lânde kêren,
wil ich von hôhen êren
niht gescheiden werden.
wan ich bin ûf der erden
gevallen in vil klagende nôt.
mîn vater ist mir leider tôt,
der vürste rîch von brâbant,
unde muoz ich erben sîniu lânt
unde daz herzogentuom.
al sîn vürstlicher ruom
ist gevallen ûfe mich.
dâ von ich, trûtgeselle, dich
heftic unde inneclîche man
daz du mit mir kêrest dan
wider heim ze lânde nû.
vil saelic vriunt, dâ wirdest du
gewaltic alles daz ich hân.
ich sol dir machen undertân
lîp unde guot, die beide.
vil gar ân underscheide
solt du gebieten über die .>
 <zewâre ich muoz belîben hie>
sprach der getriwe knabe zime.
 <diu maere diu ich hie vernime,
diu gânt vil harte nâhe mir:
wan ich mit grimmer nôt enbir
der trûtgeselleschefte dîn.
ich wolte gerne bî dir sîn
iemer nâch mîns herzen gir.
swie kûme ich aber dîn enbir,
sô râte ich endelichen doch
daz du ze lânde kêrest noch
ze dînem erbeteile.
got lâze dir nâch heile
alliu dîniu dinc ergân.
ich muoz noch lânger hie bestân
bî dem künege ( daz ist reht)
unde als ein vil ellender kneht
dienen der niht geltes hât.
der ungedanket niht enlât
swaz in triwen hie geschiht,
der lâze ouch ungelônet niht
der vil hôhen triwen dir,
trûtgeselle, die du mir
mit willen ie erscheintest.
daz du mich ie gemeintest
alsô gar inneclîche,
des kroene got der rîche
mit saelden iemer dîne jugent.
ez was an dir ein michel tugent
unde ein vil grôziu diemuot
daz du, junger vürste guot,
sô nider ie gemachtest dich
daz du geselleschefte mich
sô lûterlîche hâst gewert,
wand ich enwart des nie sô wert
daz eines lândes hêrre grôz
ze hove solde mîn genôz
an geselleschefte sîn.
ez wart an mir vil volle schîn
daz ich vil tumber sinne wielt,
sît ich dich verre baz niht hielt
dan alle mîne gesellen ie.
ich solde sîn gewesen hie
dîn kneht vil kûme, wizze krist.
swaz aber dir enboten ist
unzühte von mir, saelic man,
dâ bin ich gar unschuldec an:
wand ich dich niht erkante
daz du von brâbante
waer eines hôhen vürsten kint.
doch was mîn sin dar an ze blint
daz ich dir êre niht enbar.
ich möhte ân allen zwîvel gar
an dîner tugent hân gespurt
daz du waere von geburt
edel gar unde ûz erkorn.
ez sol belîben âne zorn,
ob ich mich gesûmet hân.
wan ez ist sêre missetân
daz ich dir, hôchgeborniu vruht,
erboten hân ze kleine zuht .>
 <
Ach herzetrût geselle mîn,
durch got lâz dîne rede sîn>
sprach dô dieterich zehant.
 <mir ist von dir diu zuht bekant
der ich vergezzen niemer wil.
êren unde liebes vil
bin ich von dir ginnert.
dîn tugent nie geminnert
wart gegen mir als umbe ein hâr:
si wuohs von tage ze tage vür wâr
sô vaste unde alsô sêre
daz ich niemer mêre
verschulden kan die wirde
die du mit reiner girde
mir erboten hâst dâ her.
ach tuo mit vollen des ich ger,
sô hâst du wol ze mir getân.
lâz alle widerrede stân
unde var mit mir, geselle mîn.
unde stât alsô der wille dîn
daz du mit mir niht enverst,
sô wizze daz du mir ouch werst
die reise gegen brâbant.
wan solde ich liut unde lânt
verliesen unde swaz ich habe,
des wolte ich alles komen abe,
ê dan daz ich enbaere dîn .>
 <nein> sprach er, < daz enmac niht sîn.
du solt ze lânde kêren
unde warten hôher êren
die dir got hât ûf geleit.
ez waere ein grôziu tumpheit
daz du sô rîchiu dinc verlürst
unde durch geselleschaft verkürst
ein hôhez herzogentuom.
swâ man sô ganzer wirde ruom
erwerben kan, dâ sol man zuo
beide spât unde vruo
gebâren niht ze trâge.
ein man sol ûf die wâge
lîp unde guot umb êre legen.
dîn bete kan mich niht erwegen
daz ich mit dir von hinnen var.
mîns hêrren lônes nime ich war
den er mir hât geheizen.
in sînes lândes kreizen
wil ich belîben iemer.
dar ûz enkome ich niemer
biz an den vröudebaeren tac
daz ich rîter werden mac .>
Dâ wider sprach dô dieterich
 <trûtgeselle, ich mache dich
ze rîter, wiltû mit mir hein,
sô rehte wol daz nie dehein
rîter baz gemachet wart .>
 <nein> sprach aber engelhart,
 <ich muoz belîben unde sol.
mir tuot der künec alsô wol
unde hât sô wol ze mir getân
daz ich gerne wil bestân
in sînem dienste lânge vrist.
swâ der man mit êren ist
unde er von dannen kêret,
wird er darumbe entêret,
deiswâr daz lît vil ebene.
mirn touc niht baz ze lebene
nâch mîner mâze danne ich lebe.
swenn ich von solher mâze strebe,
sô tuon ich gar unrehte.
eim ungefriunten knehte
enmöhte baz gewesen niht.
als man gemeiniclichen giht,
sô hoere ich sprechen unde sagen,
ez künne ein übeler niht vertragen
guottaete die der mensche tuo.
dâ sol ich nû gedenken zuo
unde sol dâ bilde kiesen bî.
ich waere guoter sinne vrî,
ob ich nû disen hof vermite
unde sô toerlîche rite
von alsô miltem manne .>
 <geselle, sît ich danne
dich niht überwinden kan
daz du mit mir wellest dan,
sô wil ich gote dich ergeben:
der lâze mich an dir erleben
êren unde gelückes vil.
hier under ich dich biten wil,
ob sich diu zît alsô getrage
daz dich dîn muot von hinnen jage,
daz du mich danne mîdest niht .>
 <zewâre> sprach er, < daz geschiht:
nim des ze pfande mînen eit .>
sus bôt er im die sicherheit
daz er in gerne saehe,
swenn im daz geschaehe
daz er von dannen wolte varn.
ein ander bâten si bewarn
den süezen got vil reinen.
man sach si heize weinen
umbe ir zweier scheiden.
ez wart dô von in beiden
mit trûren jâmer güebet.
Dieterich betrüebet
vür den künec balde gienc.
er huop an unde seite wie
nâch im gesendet waere.
ouch klagte er im diu maere
daz sîn vater waere tôt
unde wie sîn muoter im gebôt
daz er ze lânde solde komen.
urloup von im wart genomen
von allen die dâ wâren.
die sach man dô gebâren
vil harte klegelîche.
der milte künec rîche
liez in mit hôhen êren
von sînem hove kêren.
er gap im kleider unde pfert.
drî knaben edel unde wert
hiez er bî den zîten
mit im ze lânde rîten
unde sande in heim âne alle wer.
betrüebet wart des hoves her
von der heimverte sîn.
der künec unde diu künegîn
gâben im ir süezen segen
unde bâten sîn vil tiure pflegen
der reinen meide kiuschez barn.
sus kam er wider heim gevarn
schôn unde rîlîche.
dô wart er minneclîche
enpfangen von den sînen.
si liezen wol erschînen
daz er in liep ze hêrren was.
sîn gelt daz zôch er unde las
gar unde gar in sîne pflege
unde lebete sît alle wege
als ein vil hôher vürste wert
der beide guotes unde êren gert.
Hie lâzen wir den guoten
unde den vil hôchgemuoten
belîben unde sagen wie
sîn trûtgeselle dort begie
daz er ze hôhem lobe kam.
swaz den êren wol gezam,
dâ kunde er zuo gefüegen sich.
ê dannen kaeme dieterich,
dô diente er sînem hêrren wol
als ein getriwer knabe sol:
sô diente er im nû verre baz,
dâ von der künec nie vergaz
ze guote sîn . waz sol des mê?
er was im lieber nû dan ê
dô dieterich ze hove was
unde er si dô ze herzen las
beide samt gemeine.
sô kunde im nû der eine
ze herzen nâher dringen.
swem an zwein lieben dingen
von ungeschihte widervert
daz er des einen wirt verhert,
der minnet ie daz ander mê,
unde ist im lieber vil dan ê.
darumbe wart ouch engelhart
alle zît unde alle vart
ze hove deste werder.
er was der êren querder
unde lobes gar ein angel.
dô man begunde manegel
Dieterîches nemen dâ,
dô wart in engelhart iesâ
lieber unde trûter.
ir aller sin was lûter
engegen dem vil reinen,
zewâre biz an einen,
der neit in hôher êre
sô vaste unde alsô sêre
daz er in arges niht erliez.
Ritschier von engellânde er hiez
unde was des küneges swestersun.
got hêrre, nû verwîze dun
der werden liuten sî gehaz!
der selbe enweste rehte waz
sîn herze an dem getriwen rach.
daz er in dâ ze hove sach,
daz tete im ûzer mâzen wê.
er haete ouch dieterîchen ê
durch sîne werdekeit geniten.
daz er ze lânde was geriten,
darumbe was er hôchgemuot
Engelhart, der knabe guot,
erkante wol daz er in neit.
doch sweic er allez unde leit
gedulteclichen sînen zorn.
sîn herze rein unde ûz erkorn
darumbe was niht ungemuot.
er tete alsam der wîse tuot
der smaehen haz vil gerne treit
durch vollekomene werdekeit.
vil senften haz er lîdet,
swen man der êren nîdet.
Daz kunde er wol betrahten,
unde wolte dar ûf ahten
lützel oder selten iht
daz im der tugentlôse wiht
vil argen willen tete schîn.
Engeltrût, diu vrouwe vîn,
diu minnet aber in her wider
sô vaste daz ir muot dâ nider
an allen vröuden muoste ligen.
ir herze was dâ hin gedigen
dâ von ez niemer mohte komen.
diu minne haete alrêrst genomen
gar endelîche an ir den sic.
dô dieterîches aneblic
ze hove si niht irte mê,
dô wart ir noeter vil dan ê
nâch engelhartes minne.
swie gar diu schoene ir sinne
von dieterîche naeme
ê er von dannen kaeme,
sô was doch under stunden
ir muot mit im gebunden,
swenne ir ouge an im erlas
daz er gelîch ir trûte was.
Daz allez was nû gar dâ hin.
ir muot, ir leben unde ir sin
an engelharte lâgen.
ir vriunden unde ir mâgen,
ir vater unde ir muoter,
was ir lîp vil guoter
niht sô rehte holt als im.
an ir triwen ich vernime
daz in diu reine guote
mit engelischem muote
als minneclichen meinde
daz ir herze weinde
nâch sîner minne tougen.
si entorste mit den ougen
erzeigen niht den smerzen
den si truoc ze herzen
von engelhartes schulden.
si kunde jâmer dulden
verholne zuo dem mâle.
dâ von sô wart ir quâle
deste groezer alle zît.
ein viur, swâ daz verborgen lît
tougenlichen etewâ,
daz brinnet schedelicher dâ
dan ob ez offen würde.
als tuot der minne bürde
die man verborgenlichen treit.
swâ trûren unde sendez leit
verholne sint enbrunnen,
dâ wirt diu nôt gewunnen
diu verre wirs dem herzen tuot
unde vaster dringet in den muot
dan offenlichez ungemach.
dâ von der schoenen wirs geschach
von tougenlicher swaere
dan ob diu minnebaere
ir jâmer goffent haete.
nû daz diu reine staete
unde diu vil saelige engeltrût
het engelharten alsô trût,
dô wart ir pîn gemêret
unde ir leit verkêret
in strenger unde in groezer nôt.
ir muoter lac ir leider tôt,
diu tugenthafte künegîn.
des wart ir jâmer unde ir pîn
deste grimmer aber dô.
doch wart sie leidec unde vrô
von ir tôde beide.
mit liebe unde ouch mit leide
diu schoene wart gebunden
an den selben stunden
dô man ir muoter sterben sach.
wâ von diz aber dô geschach
daz diu guote vröute sich,
des wil ich baz bescheiden dich.
si gedâhte alsô stille
 <der minne gernde wille
den ich ze disem manne trage,
wirt verdecket mit der klage
der ich nâch mîner muoter pflige.
ob ich durch minne trûric lige,
sô enzîhet mich sîn nieman doch.
wan mîn vater waenet noch
daz ich dulde klagende nôt
durch daz mîn muoter liget tôt
die man nû leider hât begraben.
mîn herzelichez ungehaben
daz ich verborgenlichen dol,
daz wirt nû mit gelimpfe wol
beweinet offenlîche .>
sus vant diu saelden rîche
in ir herzen einen vunt
der si machte bî der stunt
ein lützel unde ein wênic vrô.
doch stuont ir wünne unde vröude alsô
daz si niht grundes haete.
ir wünne was niht staete,
die si truoc zir sinne:
wan si des mannes minne
unde der küneginne tôt
undersneit mit sender nôt:
daz vröudelîn vil kleine
daz diu maget reine
het in ir herze dâ gezogen,
daz was sô balde dan geflogen
als ez gevidert waere,
unde wart ir klagendiu swaere
sô rehte grôz von tage ze tage
daz man ir weinen unde ir klage
an ir antlitze kôs.
ir liehte schoene si verlôs
unde wart unmâzen riwevar.
unde dô es der künec wart gewar,
dô was er in dem wâne
daz diu vil wol getâne
nâch ir müeterlîne
trüege dise pîne.
darumbe er zuo der schoenen sprach
 <tohter mîn, diz ungemach
solt du vürbaz mîden.
wir alle müezen lîden
swaz got gebiutet über uns.
der tôt des vater noch des suns
schônet noch der muoter.
als übeler noch sô guoter
nieman lebet ûf erden,
ern müeze vunden werden
ze leste jaemerlichen tôt.
darumbe sol nû disiu nôt
um die vil lieben muoter dîn
ein wênic deste ringer sîn,
wan ez niht anders mac gewesen.
möhte si dâ von genesen
daz man si vaste weinde,
vil klage ich danne erscheinde
unde würde ouch um si leides vol.
mîn liebez kint, tuo rehte wol
unde enrieze niht sô vil:
wand ich gerne leisten wil
allen dînen willen.
möhte ich wol gestillen
dîn klegelichez herzeleit,
dâ waere ich gerne zuo bereit.
iedoch sol ich ez versuochen
ob du sîn wilt geruochen,
sô lâz dîn herze in vröuden leben.
ich wil dir engelharten geben
zeinem kameraere.
der kan dir alle swaere
mit vröuden gar vertrîben.
lesen unde schrîben,
harpfen unde singen,
tanzen unde springen,
kan er ûzer mâzen wol.
dâ mite er alle stunde sol
kurzewîle machen dir.
er pflege dîn: sô tuot er mir
ûzer mâzen liebe nû .>
 <vater mîn, daz vüege du>
sprach diu liutsaelecliche dô.
 <er machet mich vil lîhte vrô
mit sîner höveschen vuoge .>
hie mite wart der kluoge
unde der hovebaere
zeinem kameraere
der vrouwen dô geschicket.
des wart ir herze entstricket
ein wênic von beswaerde.
iedoch was ir gebaerde
niender als si waere vrô
daz er ir solde pflegen dô.
Mit hazze man gelîchset
swâ minne tougen rîchset.
daz selbe tete ouch engeltrût.
si neit den knaben über lût
unde minnete in vil tougen.
si kêrte ab im ir ougen
swenn ez diu liute sâhen,
unde liez ir herze vâhen
verholne sîne minne.
doch wâren sîne sinne
an der schoenen gar betrogen.
der jungelinc vil wol gezogen
niht weste dirre maere.
er wart ir kameraere
unde machte ir kurzewîle gnuoc,
biz sich diu zît alsô getruoc
daz er an ir begunde spehen,
swenn ez diu state liez geschehen,
daz ir ein wörtelîn enpflôch
daz wol ze hôher minne zôch,
diu tiefe in deme herzen lît.
 <zewâre> sprach si zeiner zît
dâ ez nieman hôrte wan si zwei,
 <ich wolte geben drumbe ein ei
daz ich erkante dînen muot,
ob du doch waerest alsô guot
sô gar liutsaelic als du bist .>
daz wort begunde er zuo der vrist
merken ûf ir hôhe gunst.
in lêrte sînes herzen kunst
daz er dâ solde kiesen bî
daz si niht waere minne vrî
in ir muote wider in.
darumbe sô begunde er hin
an die schoenen blicken.
ir rede begunde schicken,
als mir diu wâre schulde jach,
daz sich der jungelinc ersach
in ir spilnden ougen.
nû daz dar inne tougen
diu minne ir wunder machete
unde in her wider lachete
sô rehte lieplichen an
als ob si spraeche < disem man
wil ich durch sîn herze sehen>,
hie mite was ouch im geschehen
daz im geschehen solde.
swaz diu minne wolte,
daz wart an im erfüllet.
mit minne al umbetüllet
wart gegen ir daz herze sîn.
in warf daz kleine wörtelîn
in der süezen minnen stric.
ouch schuof der lieplîche ougen blic
der nâch der guoten rede gienc
daz im wart gegeben hie
sô tief ein minnen wunde
daz si verheilen kunde
kein salbe noch kein weizel.
der vogel ûf dem reizel
mit süezer stimme wirt betrogen.
sus het in minne dô gezogen
mit süezen worten in ir kloben.
des wart sîn muot vil mê gestroben
dan ich gesagen künne.
man seit daz si gewünne
nie sô grôzen smerzen,
ern trüege in sînem herzen
wol zwirent alsô grimmen.
sîn muot begunde swimmen
in trûren unde in manic leit.
nâch senelicher arebeit
sîn herze was gebildet
unde gienc er gar verwildet
in der sorgen vorste.
wand er nie getorste
klagen ir sîn angest,
sô truoc er aller lângest
trûren unde sende klage.
er dienete ir eht alle tage
ze tische unde ouch ze bette
alsô daz er gerette
nie kein wort engegen ir
nâch sînes muotes herzen gir.
Er dâchte, ob er gewüege
daz er durch si ertrüege
leit unde grôzez ungemach,
er diuhte si eht sîn ze swach
unde lîhte gar ze nider.
sô gedâhte si her wider,
ez waere ein schemelîchez dinc,
obs an den werden jungelinc
ze liehte ir minne braehte
unde im des zuo gedaehte
daz er sô nâhe ir herzen lac.
sus wart ir trûren manegen tac
verswigen unde ir beider nôt.
si wâren beide an vröuden tôt
unde lebten kumberlichen dô.
nû kam ez zeiner zît alsô
daz er solde snîden
der klâren unde der blîden
über tische, sô man saget.
er kniete vür die schoenen maget
unde diente ir nâch gewonheit.
nû daz er iezuo alsô sneit,
dô dâchte er an ir minne
sô verre in sînem sinne
daz er sîn selbes dô vergaz
unde er niht enweste waz
er solde schaffen unde tuon.
er liez alsam ein toubez huon
daz mezzer vallen von der hant.
daz im von minne niht geswant,
daz was ein grôzez wunder.
iedoch wart im hier under
sîn varwe sô verwandelt
unde alsô missehandelt
daz sîn diu schoene wart gewar,
daz im von rehter minne gar
diz dinc geschehen waere.
diu süeze saeldenbaere
begunde aleine merken daz,
wan si gegen im kûme saz,
sô balde unde alsô dicke
ir spilende ougen blicke
enflügen ûf in al zehant.
darumbe si den pîn ervant
der in von sîner vröude schiet.
ir reinez herze ir dô geriet
daz si vil stille sweic dâ zuo,
biz an einen morgen vruo
daz si vereinet wâren.
dô sprach si zuo dem klâren
suoz unde minneclîche alsô.
 <
Engelhart, wie was dir dô
oder aber wes bedûhte dich
dô sô rehte vaste sich
diu varwe dîn verkêrte?>
 <vrouwe> sprach der gerte,
 <ich enweiz wenn oder wâ .>
 <ich meine> sprach diu schoene sâ,
 <dô du mir soltest snîden.
waz du dô kundest lîden,
daz weste ich gerne sunder spot .>
 <mirn war niht, vrouwe, sam mir got>
sprach der junge dô mit schamen.
 <zewâre ez tete dir benamen
etewaz: ich sach ez wol .>
 <vrouwe> sprach er, < ich ensol
noch getar iu sagen niht
von den sachen ihtes iht
dâ von ich sô beswaeret wart .>
 <ich wil ez wizzen, engelhart,
sô rehte liep als du mir bist .>
 <vil reiniu vruht, sît es enist
nû deheiner slahte rât,
ichn entslieze iu die getât,
sô künde ich iu mit hulden
waz ich dô kunde dulden
jâmers unde smerzen.
ich was in mînem herzen
verdâht ûf iwer minne alsô
daz ich von rehter minne dô
vernunst unde sinne gar verlôs.
wan sît ich, edel vrouwe, erkôs
zem êrsten iuch, sô bin ich wunt
vil gar biz ûf der sêle grunt
umb iwer reine minne guot.
ir hât mir leben unde muot
beswaeret nû vil lânge zît.
mîn herze umb iwer saelde lît
in senden noeten manicvalt
noch wart dar under nie sô balt
daz ich iu getorste klagen
waz ich jâmers hân getragen
durch iuch, vil tugenthêre.
mîn schame unde iwer êre
machten mich sô gar verzaget
daz iu mîn leit niht wart geklaget
daz ich sô jaemerlichen dol.
ouch weste ich unde erkante wol
daz ich mîn arebeit verlür
unde ez mich kleine trüege vür,
klagt ich iu mîne swaere,
wan ich niht wirdic waere
daz mîner sorgen bürde
von iu gelîhtert würde.
Vrouwe, ir sît ein künegîn:
sô muoz ich iwer dienest sîn
alsam ein eigentlicher kneht.
dâ von sô dûhte mich daz reht
daz ich niht iwer solde gern.
wan daz irs woltet niht enbern,
ichn entslüzze iu mîne nôt,
sô waere iuch biz an mînen tôt
mîn strengez ungemach verswigen,
wan im von rehte wirt verzigen,
swer alze hôhe meinen wil.
jâmers unde leides vil
muoz ich von wâren schulden
lîden unde dulden
sît daz ich nâch dem dinge
in mînem herzen ringe
daz mir doch niemer werden kan.
ich sender vröudelôser man
bin niht sô reiner saelden wert
als mîn vil tumbez herze gert .>
Dâ wider sprach diu schoene dô
 <swer mit êren hât alsô
geblüemet sîne reine jugent
daz er bekennet ganze tugent,
dem ist gemaeze ein keiserîn.
iedoch ensoltest du niht mîn
noch mîner hôhen minne gern.
du möchtest harte wol enbern
alsus getâner dinge
dâ grôziu misselinge
an êren mir geschaehe von.
der rede bin ich ungewon
die du mit mir trîbest nû.
Engelhart, unde wellest du
daz ich dir günstic sî als ê,
sô rede niht der dinge mê
diu müezen mir sô nâhe gân.
dir hât mîn vater sô getân
daz du mich gerne soltest
erlâzen, ob du woltest
sô schemelicher maere .>
 <ach vrouwe saeldenbaere>
sprach engelhart dô leides vol,
 <ich haete es iuch erlâzen wol,
wan daz mich minne dar zuo twanc
daz ich iu sunder mînen danc
ein wênic seite mîner nôt.
ich weste ez alse mînen tôt
daz ich unrehte warp hier an
daz ich den willen ie gewan
der ûf iwer minne stuont.
swaz aber ir darumbe tuont,
sô muoz ich sîn der eine
der iuch, vrouwe reine,
von herzen iemer triutet.
swaz iwer munt verbiutet
unde iwer edel zunge mir,
vil harte gerne ich daz verbir
alle zît unde alle tage.
mit swelher nôt ich si verdage,
ich wil geswîgen mîner bete
unde vür der süezen wunne mete
der sorgen ezzich trinken.
ich muoz sô gar versinken
in des leides wâge
daz ich deheine vrâge
gewinne zuo der vröuden stade.
ê daz iuch aber nû mîn schade
sô gar verswigen werde,
sô wizzet daz ûf erde
nieman grimmer nôt gewan
dan ich vil herzesiecher man
umb iwer reine minne dol.
ich weiz ân allen zwîfel wol,
ob ich verswîge iuch mîne nôt,
ez wirt mîn endelicher tôt .>
 <
Entriwen, ez enruochet mich>
sprach diu maget wünneclich,
 <swaz aber drumbe dir geschiht.
vürbaz wil ich hoeren niht
der rede ein kleinez wörtelîn .>
 <nû, vrouwe, süeziu künegîn,
sô wil ich si vermîden gar .>
hie mite gienc er riwevar
von der schoenen meide.
daz marterlîche getreide
daz man dâ heizet trûren,
daz kunde er tiefe mûren
in sînes edeln herzen grunt.
uns tuot dis âventiure kunt
daz er dô leides wart gewon,
wan er verzaget was dâ von
daz in diu liebe swîgen bat.
im wart an hôher wunne mat
dâ von gesprochen, sô man giht.
iedoch was ez ir ernest niht,
daz wizzet algemeine.
wan daz sich diu vil reine
der êrsten bete muoste schamen,
si enhaete in anders niht benamen
mit rede alsô gesweiget dô.
si was vil herzeclîche vrô
daz er si meinen wolte.
doch tetes als si solde
unde haete die gebaerde
als ob ir grôz beswaerde
ûf stüende von der bete sîn.
ez wart an ir der site schîn
den manic vrouwe trîben kan,
diu noch verzîhet einem man
den si von herzen meinet doch.
Engelhart enweste noch
ir willen unde ir muotes niht.
darumbe er kleine zuoversiht
ûf ir süeze minne truoc.
kumberlicher swaere gnuoc
leit er alle stunde.
der junge minnewunde
wart an vröuden alsô kranc
daz im ezzen unde tranc
begunde leiden unde daz leben.
mit bleiche wart im underweben
sîn rôsenblüendiu varwe
genzlîchen unde vil garwe.
Sus wart er sich unfröuwende
unde gienc von jâmer töuwende
daz in diu minne dar zuo twanc
daz er sunder sînen danc
tôtsiecher an sîn bette viel
unde in sô grimmer noete wiel
daz alle die des jâhen
die sîn antlitze sâhen,
er waere ân allen zwîfel tôt.
iedoch an aller dirre nôt
vergaz er nie der vrouwen sîn.
 <ach hêriu süeziu künegîn>
sprach er dicke dô mit klage,
 <sol niht mîn sender lebetage
mit vröuden sich verenden,
wie muoz ich tougen swenden
sô jaemerlichen mîniu jâr!
ich hân gedienet offenbâr
sunder lôn unde âne danc.
nâch der ich ie von grunde ranc
mit herzen unde mit sinne,
diu gibet mir ze minne
niht anders wan ein sterben.
sol ich den tôt erwerben
mit trûren, daz erbarme got.
ich solde baz ân allen spot
geniezen mîner staete.
ir süeze minneraete
unde ir vil guote gebaerde
hânt mich in beswaerde
gereizet unde gelocket.
daz brôt ist mir gebrocket
gelîche als einem huone:
daz stât in valscher suone
unde wirt gestôzen an den spiz.
in kurzer stunt bewaeret diz
der tôt unde ich, wir zwêne.
si tuot als diu sirêne
der stimme ist alsô schoene
daz si mit ir gedoene
an sich die kiele ziuhet
unde si dan under diuhet
mit liute unde mit getreide.
der wilden meremeide
mîn vrouwe sich gelîchet wol.
ir rede süezekeite vol
unde ir schoener worte grif
hât under mînes herzen schif
gezogen unde gesenket.
in leides wâge ertrenket
hât si gar die sinne mîn.
wan ir enpfuor ein wörtelîn
unde ein spilender ougen blic
dâ von ich in der minnen stric
alsô krefteclichen viel
daz mînes wunden herzen kiel
muoz in des tôdes ünden sweben,
ob mich in hôher wunne leben
ir helfe niht wil leiten
ûz senden arebeiten .>
Die rede treip er allen tac,
swenn er alsô vereinet lac
daz nieman hôrte sîne klage.
der strengen minne siechtage
macht in sô toetlichgevar
daz al diu werde hoveschar
betrüebet um in sêre wart.
si sprach < vil lieber engelhart,
got klage daz dîn werdiu jugent
unde dîn keiserlîchiu tugent
den hof niht lânger zieren sol .>
ez wurden umbe in leides vol
rîter, knaben unde wîp.
swaz aber umbe sînen lîp
iemen leides dô gepflac,
vil lîhte man daz allez wac
biz an daz leit daz engeltrût
tougenliche unde über lût
durch in truoc ze herzen.
si klagete sînen smerzen,
si weinte in gar von grunde
mit ougen unde mit munde,
unde wolte sîn doch niht ernern.
ir staete kunde in helfe wern
unde ir vil hôher kiuscher name:
iedoch ir bliukheit unde ir schame
liez im dô liebes niht geschehen.
aber dô si hôrte jehen
daz er enmöhte niht genesen,
dô tete diu maget ûz erlesen
als ein vriunt dem vriunde tuot,
der lîhte schamerlîchen muot
ze rücke wirfet, swenne er siht
daz sîner helfe im nôt geschiht.
Dô si vernam diu maere
daz der vil saeldenbaere
sô vaste nâch ir minne qual,
zehant diu schoene sich dô stal
eins tages vür sîn bette hin
unde sprach alsô dâ wider in.
 <
Engelhart, wie tuost du nû?
wie lebestû unde wie bistû?
mahtû genesen oder niht?>
 <vrouw, ich enweiz wie mir geschiht>
sprach er mit grôzer ungehabe.
 <ich bin des lîbes komen abe
unde mînes herzen sinne.
wan ir unde iwer minne
hât mich verderbet alsô gar.
ob ich gesprechen noch getar,
sô bin ich iemer ungenesen,
ir enwellet danne wesen
genaedic unde günstic mir
alsô daz mînes herzen gir
an iu gestillet werde noch .>
 <sô hoere ich, dir ist ernest doch>
sprach diu minneclîche maget.
 <vrouwe, swaz ich hân gesaget,
dar an sint ir unbetrogen.
ich hân ze herzen iuch gezogen
vür allez daz ûf erden ist.
mir helfe alsus der werde krist
von noeten unde niemer baz
als iuch mîn herze sunder haz
mit triwen her gemeinet habe.
wird ich gefüeret hin ze grabe,
sô werdet ir wol innen
daz iuch kunde minnen
mit hôher girde mîn gedanc.
wand ich erstirbe ân allen wanc,
ob iwer helfe mich verbirt.
hier an iu kunt vil balde wirt
daz ich mich sêre nâch iu sene
unde den muot an iuch verdene
unde al mîns herzen âder.
gelîch dem herten quâder
sît ir sô vaste wider mich,
unde wizzet doch vil wol daz ich
ân iwer helfe niht genise.
waere ich groezer danne ein rise,
ich möhte wol verswînen
von den vil strengen pînen
der ich nû lânge bin gewon.
vrouwe, ez solde doch dar von,
törst ich es an iuch muoten,
iuch reinen unde guoten,
erbarmen, ob ich dulde
den tôt umb iwer schulde .>
Von dirre rede klägelich
wart diu maget minneclich
beswaeret in ir muote,
sô vaste daz diu guote
mit siufzebaerem munde sprach
 <
Engelhart, dîn ungemach
daz gât vil harte nâhe mir:
unde waene vil wol, tuon ich dir
helf oder keiner slahte rât,
daz ez mir an mîn êre gât
unde dir vil lîhte an dînen lîp.
ob ich werden sol dîn wîp,
daz mac niht lânge sîn verholn.
wir müesten beide kumber doln,
würd ez den liuten offenlich.
ê daz ich aber lâze dich
verderben unde ligen tôt,
ich hilfe dir ûz dirre nôt,
swaz mir darumbe sül geschehen.
ich hoere sprechen unde jehen,
herzetrût geselle,
daz mîn vater welle
ze rîter machen al zehant
des küneges sun ûz engellânt,
Ritschieren, mîner basen kint.
diu maere wîte erschollen sint
daz ir beide wellent swert.
sô muostû, trûtgeselle wert,
rîter werden ouch mit im.
unde al zehant swenn ich vernim
daz du durch ganzer wirde kraft
in dîner niwen ritterschaft
besuochtest einen turnei,
sô wil ich vüegen daz wir zwei
in vröuden mit einander leben
unde uns diu wunne wirt gegeben
diu zwein gelieben wol gezimt.
die wîle man sîn niht vernimt
sô muoz uns beiden sanfte sîn.
ich prüeve in deme sinne mîn
daz mich dîn herze meinet.
des hân ich mich vereinet
daz ich dich iemer triuten sol.
wirt starc unde gehabe dich wol
ich troeste dich in kurzen tagen.
du solt nâch dienste lôn bejagen,
nâch sorgen trôst erwerben.
lieze ich nû verderben
dich, vriunt, wie taete ich danne?
man sol getriwem manne
mit liebe leit vertrîben:
wan gegen guoten wîben
rehtiu staete nie verdarp .>
 <gnâde, vrouwe, tûsentwarp>
sprach der minnen wunde.
 <wol dem süezen munde
der sô genaedeclichen redet
unde gar mit vröuden überledet
den kumberlichen smerzen
der mir lît ûf dem herzen
unde schiere ein ende nemen sol.
sît ir geheizet mir sô wol,
sô bin ich sâ zehant genesen.
wol mich daz ich bin gewesen
iwer dienest aldâ her
unde ich getriwes herzen ger
ûf iwer minne hân getragen,
sît ich sô rîchen lôn bejagen
unde alsô ganze wunne muoz.
ich hân gesetzet mînen vuoz
nâch hôhen saelden in daz lânt .>
hie mite gienc si dar zehant
unde gap im einen süezen kus.
versigelt wart ir rede alsus
unde ir zweier trûtschaft.
der süeze kneht vil tugenthaft
enwas dô lânger trûric niht.
im half sîn rehtiu zuoversiht
daz er in vröude muoste wesen.
al zehant was er genesen.
Er wart gesunt als ie ein visch
unde alsô vrech unde alsô vrisch
daz im nihtes mê gebrast.
unde dô der hôchgelobte gast
ze lîbe schône wider kam,
dô sprach der künec lobesam
vil harte milteclîche alsô,
daz er in wolte machen dô
ze rîter vil geswinde
mit sîner swester kinde
von engellânt ritschiere.
nû was ouch dô vil schiere
diu stunde komen unde der tac
dar an diu ritterschaft gelac
unde des küneges hôchgezît.
ûf einem grüenen plâne wît
ein rîch gestüele wart bereit.
man sach dar komen, sô man seit,
manegen rîter ûz genomen.
ouch wâren dâ ze hove komen
ûz erwelter vrouwen vil.
tanzen, springen, seiten spil,
unde manic rîlîch gewant
wart dâ gesehen unde erkant.
ouch vant man alles des genuoc
dar zuo den man sîn wille truoc
von trinken unde von ezzen.
der milte künec vermezzen
sîn êre kunde wol bewarn.
er machte sîner swester barn
ze rîter mit vil hôher kost.
im riten nâch ûf sîner tjost
wol drîzic jungelinge wert.
den gap der künec allen swert
des tages im ze prîse.
Engelhart der wîse
was der gesellen einer.
sô rîlich kam ir keiner
des mâles ûf den buhurt.
sîn lîp edel von geburt
vil hôhe wart gerüemet
unde wart sîn lop geblüemet
mit vil ganzer werdekeit.
sô ritterlîche nie gereit
dehein man weder sît noch ê.
waz touc hie von geredet mê?
der hof der nam ein ende
gar âne missewende:
er wart mit êren vollebrâht.
nû haete ouch engelhart gedâht
wie sîn vrouwe staete
dâ vor gesprochen haete
daz er durch ganzer wirde kraft
in sîner niwen ritterschaft
ûf einen turnei solde varn.
daz wolte er nû niht lânger sparn.
Der reine wandels vrîe
der vuor ze normandîe:
dâ was ein turnei hin genomen.
nû wâren dâ zesamene komen
rîter von den lânden gnuoc.
Engeltrût, sîn vrouwe kluoc,
haete im dô ze stiure
rîlîche covertiure
unde einen wâpenroc gegeben.
dâ von sîn herze kunde sweben
in hôhem muote bî der zît.
er vant ûf einem plâne wît
der rîter massenîe.
er kam zer vesperîe
gedrabet ûf daz grüene velt,
dâ manic kostelich gezelt
zierlîche unde statelîche stuont.
er tete alsam die werden tuont
an den ist wandel noch gebrest.
er îlte zeinem vôrest
daz vil nâhe stuont dâ bî.
der süeze wandelunge vrî
dar inne schône wart bereit.
in sîniu wâpenkleit
slouf er zuo den zîten,
unde hiez vil balde rîten
sînen knaben ûf die wisen.
der vrâgte jenen unde disen
ob iemen wolte stechen
unde ein sper zerbrechen
durch sînen hêrren ûf dem plân.
 <jâ> rief ein rîter wol getân,
 <ich stiche ân allen zwîfel .>
der was genant benîvel
unde was edel von geburt.
ez wart vil wol an im gespurt
daz er ein vürste mohte sîn.
sîn herze was der êren schrîn
unde hôher ginge ein klûse.
er haete dar von hûse
gefüeret sîner vrouwen kus.
sîn schilt geteilet was alsus:
durch ganzer werdekeite solt
was er obene rehte golt
unde dâ niden lâsûrvar.
von golde stuont ein adelar
in dem blâwen velde dâ.
dâ wider zwêne lewen blâ
in dem golde lâgen hie
unde haeten beide ein houbet ie
daz vür sich zorneclichen sach.
er vuorte, sô daz maere jach,
schoen unde ritterlich gezoc.
von sîden was sîn wâpenroc
unde diu covertiure sîn.
diu gâben ouch den selben schîn
der an deme schilte stuont.
er hielt alsam die werden tuont
die rîche sint unde edele.
eins pfâwen zwêne wedele
vuort er ûf sînem helme guot,
unde dâ enzwischen einen huot,
der was vil wîzer danne ein swan.
nû kam ouch engelhart hindan
ûf den grüenen plân geriten.
des covertiure was gebriten
von sîner vrouwen an der ram.
ouch was sîn wâpenroc alsam
gedrungen mit den spelten.
man sihet nû vil selten
alsô ritterlîche wât.
si wâren beide wol zernât
von maneger hande bilden.
des zamen unde des wilden
stuont dar an ein wunder.
von golde löuber drunder
geströuwet wâren etewâ.
in einem velde lâsûrblâ,
daz ouch von sîden was geweben,
stuonden als si solden leben
diu vogellîn an maneger stat.
durchliuhtic als ein rôsen blat
daz velt in rôtem schîne bran
dâ nâch wunsche wâren an
nû diu wilden tier genât.
dem rosse gienc al über den grât
von dem houpte hin ze tal
ein grüeniu lîste niht ze smal.
dâ wâren în von golde,
als man si wünschen solde,
geweben dise buochstaben
 <vriunt, got lâze dich behaben
heil unde ganzer saelden kraft
ûf minne unde ûf die ritterschaft .>
Mit alsô liehter waete
was engelhart der staete
unde sîn schoenez ros verdaht.
diu selbe decke vil geslaht
was über sînen schilt gezogen.
er kam nâch wunsche dar gepflogen
vroelichen unde wol gemuot.
niht wan einen borten guot
vuort er um den helm sîn.
an dem selben wart dô schîn
den liuten algemeine
daz in ein vrouwe reine
haet ûf die ritterschaft gesant.
er was in allen unbekant
die dâ ze velde wâren.
des wart ûf den vil klâren
genuoc unde vil gekaphet.
swenn er kam gestaphet,
sô sprâchens algemeine
 <jâ hêrre got der reine,
wer ist dirre werde man?
zewâre, ez schînet wol hier an
daz er ein vrouwen rîter ist,
wan si hânt ir waehen list
an sîniu rîchiu wâpenkleit
nâch allem wunsche alsô geleit .>
Hie mite wart ein rûm gemaht.
die zwêne rîter wol geslaht
zein ander liezen stieben.
durch willen sîner lieben
rief engelhart wol drîstunt
 <schoener roeselehter munt!>
unde nam daz ros mit scharpfen sporn.
in beiden ûf ein ander zorn
vil harte grimmeclichen was.
die bluomen unde daz grüene gras
vertretet wurden sêre dô.
man sach dô ûfe vliegen hô
von herten steinen viures glânz.
an êren lûter unde ganz
was ir ritterlicher muot.
ir ros vil edel unde guot
si alsô swinde truogen dar
daz die schefte wurden gar
mê danne halp zerschrenzet
unde alsô vaste engenzet
daz diu kleinen stückelîn
ûf in der liehten sunnen schîn
begunden stieben als ein melm.
Engelhart an sînen helm
sô gar geswinde wart dô garn
daz im dar abe muoste varn
sîn borte guot mit deme sper.
daz galt vil ritterlichen er
mit sîner vrechen hende sider.
er warf daz ros vil balde wider
ûz hoher mannes krefte.
zwên ander niwe schefte
ze handen si dô nâmen,
mit den si aber kâmen
gerennet über jenen plân.
Engelhart begunde lâzen
den schaft ein wênic hin ze tal
unde traf nâch sînes herzen wal
den schotten ûf die linke brust
sô vaste daz er von der just
sîn liep mit leide mischte
unde ûz dem satel wischte
gaehes ûf den anger.
Engelhart niht lânger
ûf dem velde wolte sîn.
ze walde kêrte er wider în
unde tete sich aber under.
si nam des alle wunder
wer möhte sîn der werde degen.
justierens wart dô vil gepflegen
dannoch ûf der heide lieht.
ein grâve was von ûztrieht:
der wart gestochen ouch dâ hin,
unde manic rîter under in
der namen ich verswîgen wil.
sô lânge triben si daz spil
biz si diu nacht in ir gezelt
begunde jagen über velt.
Des morgens dô der tac an brach
unde in diu state dô geschach
daz ie der man ein wênic gaz,
dô sach man si gezieret baz
eht aber hin ze velde zogen,
als engel waeren dar geflogen
ûz dem heiligen paradîs.
geverwet in vil manege wîs
ir liehten schilte wâren dâ.
der eine rôt, der ander blâ
vil wünneclîche erlûhte.
der dritte wîzer dûhte
danne ein blânkez harmvel.
dâ wider schein der vierde gel.
nû was der vünfte grüene.
die maeren helde küene
vuorten ritterlich gezoc.
dâ schein vil manic wâpenroc
der mit golde was durchweben.
man sach dâ vliegen unde sweben
manege rîche banier,
dâ beide vogel unde tier
nâch wunsche was gemachet în.
ir wâpen unde der bluomen schîn,
diu wâren maneger leie
zem selben turneie.
Zwei tûsent rîter kâmen
gezoget ûf den sâmen
durch hovieren unde gewin.
ez solde gelten under in
reht als der man ze velde kam.
als ez ir êren wol gezam
sô wurben si nâch prîse dô.
der turnei wart geteilet sô
daz von den vil klâren
tûsent rîter wâren
gegen zehen hunderten.
alsô gelîche sunderten
sich dô diu maeren helde guot.
von schotten künec wahsmuot
was in der einen parte
unde haete sich vil harte
gezieret als die werden tuont.
ein krône ûf sînem helme stuont
vil bezzer danne tûsent marc.
er reit ein ros unmâzen starc,
drûf lac ein covertiure,
diu bran von golde in viure:
daz selbe tete sîn kursît.
von riuzen künec hertnît
geschicket was inz ander teil.
der hielt ouch vroelich unde geil
ûf sînem râvîte.
er vuorte von samîte
vil rîchiu wâpenkleider an.
Engelhart, der werde man,
was in des selben küneges schar.
nû si geteilet wurden gar
vil ebene unde vil gelîche,
dô wart vil snelleclîche
den rossen wol verhenget
unde ûf daz velt gesprenget
von den zwein werden rotten.
die riuzen unde die schotten
zein ander sich dô wurren.
dô grâzten unde kurren
ir ros, wan si sich vröuten,
dô man begunde vlöuten
unde tamburieren.
in stuont ir justieren
mit vuogen ritterlichen an.
dô vlugen banier unde van,
dô glânzten hie spiez, dort der schilt.
mit scharpfen swerten wart gespilt
ûf liehten helmen ûf der wisen.
dirre den unde jener disen
begunde rennen al zehant.
ein ouge dâ mit wunsche vant
lîhte rîche wunne.
diu bluomen unde diu sunne,
der purper unde diu sîde,
daz golt unde daz gesmîde,
ir schîn zesamene gâben,
dô sich die rotten wâben
zein ander alsô vaste.
dô wart von liehtem glaste
geschouwet grôzez wunder.
ouch hôrte man dar under
von slegen ein getemere
als ob dâ tûsent hemere
klungen in dem louge.
ez gulte manege bouge
daz golt daz dâ verrêret wart.
diu swert enwurden niht gespart
unde die vil starken brügele.
ez wart bî sînem zügele
maneger dô gefüeret hin.
Engelhart reit under in
slahende unde stechende
unde eine strâze brechende
durch die ritterlichen schar.
er tete alsam der adelar,
der kleiner vogele niht engert.
der rîter biderbe unde wert,
die küene unde edel wâren,
der kunde er wol gevâren
unde was sô nîdic ûfe die
daz ein grimmer lewe nie
sô giric was nâch einem vihe.
er vuorte, des ich mich versihe,
des tages ûz vil manegen helt.
unde swaz der rîter ûz erwelt
rosse dâ bejagete,
diu gap der unverzagete
den knaben von den wâpen.
von golde eins lewen tâpen
vuorte ein rîter küene
in sînem schilte grüene.
der schuof des tages wunder
unde wolte sich besunder
ûf iegelichen striuzen.
den werden künec von riuzen
haet er gevangen in den zoum,
unde wolte in under einen boum
ziehen balde in sînen vride.
sîn kneht der sluoc ûf sîniu lide
mit einem starken bengel.
wand er alsam ein engel
gezieret was mit golde,
sô wolte er hân ze solde
daz ros unde ouch den harnasch.
nû daz er ûf in alsô drasch,
dô wart sîn engelhart gewar,
unde kam vil kurzeclichen dar
geriuschet als ein windes brût.
 <hêrre> sprach er über lût,
 <ir lâzent uns den künec hie .>
 <warumbe> sprach er < oder wie
sol ich in lâzen under wegen?>
 <entriwen> sprach der junge degen,
 <dâ muoz er hie belîben .>
alsô begunde er trîben
daz ors unde rennen mit den sporn
ûf den rîter ûz erkorn
unde wolte in nider rîten.
des liez er an den zîten
den hôhen künec vil ertec,
unde wart dô widerwertec
Engelharte bî der vrist.
er warf sich umbe, wizze krist,
unde kam ûf in gerennet.
ir beider muot enbrennet
wart ûf grimmen ernest.
si wolten aller gernest
den schimpf mit zorne mischen.
die werden unde die vrischen
zein ander liezen hürten.
vil hôhe si dô bürten
diu glânzen swert vil liehtgevar.
si sluogen si dar unde dar
ûf helme unde ûf die schilte.
turnierens man gespilte
nie sô strîteclîchen
alsô die tugentrîchen
mit ein ander tâten.
swaz vrouwen ie genâten
an engelhartes kleide,
daz wart verströuwet beide
unde zertrennet sêre.
ouch werte sich der hêre
vil ritterlîche, als ich vernim.
daz swert daz underreit er im
unde umbevienc in zuo der zît.
die linke hant die sluoc er sît
im leider lam ân allen spot
unde hielt in vaste, sam mir got,
mit dem einen arme sîn.
mit beiden sporen sluoc er în
unde îlte dan ûf sîne vart.
sîn knabe des bereite wart
daz er niht müezic ouch beleip.
daz ros er balde hin nâch treip,
dâ der rîter ûfe saz,
mit einem knütel, wizzet daz.
er wart ân aller slahte sûm
gefuort in engelhartes rûm.
dâ muoste er lâzen al zehant
ros unde stähelîn gewant.
Nû was der rîter maere
ein rehter lântvaraere
unde haete ouch anders geldes niht
wan daz er muoste, sô man giht,
mit sînem schilde sich bejagen.
unde als er diz begunde sagen
dem werden engelharte sider,
dô liez er im vil drâte wider
ros unde wâpenkleider.
der seite er im dô beider
vil harte gnendeclichen danc.
Engelhart nâch prîse ranc
beide wider unde vür.
sîn junger lîp von hôher kür
des tages êren vil gewan.
ouch was dâ anders manic man
der wol nâch ganzer wirde reit.
swaz aber iemen dâ gestreit
nâch hôhen êren durch bejac,
vil lîhte man daz allez wac
engegen disem prîse
den engelhart der wîse
bejagete ûf dem anger.
in die rotte dranger
als under schâf ein wilder ber.
der eine hin, der ander her
wart von im geknüstet.
sîn ros vil wol gebrüstet
macht um sich einen wîten kreiz:
sêre sluoc ez unde beiz
unde was ir gnuogen bitter.
 <schevaliers, vrouwen rîter!>
rief dâ maneges gernden munt:
 <hei wie kan er alle stunt
nâch hôhem prîse ringen!
ei wie kunde dringen
sîn vrouwe borten an der ram,
diu sô rehte lobesam
gezierte sîniu wâpenkleit!>
sus gienc dâ maneger unde reit
sîn lop vil sêre mêrende
unde in mit worten êrende
baz dan ich iu künde sagen.
er half den riuzen prîs bejagen
unde leite alsô die schotten hin
daz ir lop unde ir gewin
gegolten haete niht ein ei.
ein ende nam der turnei
mit ir schaden ûf dem wal.
die werden rîter über al
von dannen kêrten bî der zît.
Engelhart der junge sît
ze tenemarken îlte wider
unde liez sich dâ ze hove nider
bî dem künege alse vor.
sîn êre steic vil hôhe enbor
unde wart vor sîner vrouwen breit:
wande ir wart vil wol geseit
wie sîn vil lobelicher prîs
durchliuhtic waere in alle wîs
ûf der ritterschefte dort.
dâ von si ganzer vröuden hort
in ir herze leite dô.
si wart von sîner wirde vrô.
Dô er nû heim ze hove kam
unde engeltrût vil wol vernam
sîn êre maneger hande,
dô sprach der hôchgenande
heimlîche zir an einem tage
 <vrouwe, mînes herzen klage
enhât kein ende noch genomen.
ich bin ze hôhem muote komen
ein teil von lieben wâne:
doch wirde ich niemer âne
leides ê daz mir geschiht
von den gnâden liebes iht
der ein wunder an iu lît.
gedenket, vrouwe, daz ir sît
staete an allen dingen,
unde lâzet mir gelingen
als ir mir daz gelobet hânt.
gnâd unde triwe an mir begânt:
daz stât vil wol der saelekeit
die got von himele hât geleit
an iwer leben mit genuht .>
 <zewâre> sprach diu reine vruht,
 <swaz ich ze dir geredet habe,
des engân ich dir niht abe:
des mahtû sîn vil sicher.
ich hân dich herzeclicher
geminnet danne du mich habest.
ob du mir tûsent eide stabest,
die swer ich dir darumbe wol.
sô man nû schiere slâfen sol
nâch dem tische z'undern',
sô soltû balde sundern
vor allen liuten eine dich.
kein wort ensage noch ensprich
unde ganc ze dem boumgarten în
durch die kemenâten mîn:
dâ vindestû mich inne.
dâ wellen wir der minne
unde guoter vriuntschaft öugen vil.
ûf unser zweier minnespil
enmac nieman gewarten.
wan umbe den boumgarten
ein vil hôhiu mûre gât.
kein ander tôr dar inne stât
wan eht durch mînen palas.
liehte bluomen unde gras
suln wir dar inne schouwen.
ich wil mîne vrouwen
alle schicken von dem wege.
sô nim du mich in dîne pflege
unde lebe nâch dem willen dîn .>
 <gnâde> sprach er, < vrouwe mîn:
ir sprechet unde redet wol,
unde alsô wol daz ich iu sol
iemer undertaenic wesen .>
sus gienc der rîter ûz erlesen
von der maget minneclich.
unde dô der künec slâfen sich
geleite nâch dem tische,
dô kam zehant der vrische
gegangen an die selben stat
dar in diu schoene komen bat.
Ouch was si tougenlichen
aleine dô geslichen
dar in den boumgarten.
den süezen engelharten
enphâhen si dâ wolte.
nû sprechent, ob in solde
gelüsten niht ir lîbes wol.
swaz ein edel herze sol
reizen ûf der minnen spil,
des wart er nâch dem wunsche vil
an ir lîbe wol gewar.
schoen unde minneclich gevar,
als milch gemischet unde bluot
was ir liehtiu varwe guot
mit wîze unde ouch mit rôte,
unde was ir hâr genôte
brûn unde reit bî disen zwein,
daz gar liutsaeleclichen schein
an der vil schoenen meide.
vil wünneclich getreide
lac an ir süezem lebene.
ir nase was vil ebene
vür wandel gar gesnitzet
verstumpfet noch verspitzet
was si niender umbe ein hâr.
ir ougen lûter unde klâr
beidiu stuonden wol ze lobe.
dâ swebeten brûne brâwen obe
alsô gevuoclichen
als ob si dar gastrîchen
haete ein kleinez benselîn.
ir wangen roeselehten schîn
beide gâben alle stunt.
scharlachen rôt was ir der munt
unde stuonden drinne kleine zene,
die glizzen wîzer danne jene
die hie vor truoc diu schoene îsôt.
ir zene blânc, ir mündel rôt
sach man glesten under ein.
durchliuhtic wîz ir kele schein,
ouch was ir kinne wol gestalt.
diu saelde was vil manicvalt
der ein wunder lac an ir.
ir lîp nâch edeles herzen gir
in hôher wunne bluote.
reht als ein wünschelruote
kam si geslichen ûfreht.
ir wâren bein unde arme sleht,
gewollen als ein kerze.
ir hende ân alle swerze
wâren lûter unde wîz.
ez lac an ir sô hôher vlîz
daz man mirs niht geloubet.
vil schône was ir houbet
gezieret, als diz maere swuor.
man sach von golde ir eine snuor
zeinem schapel ûfe ligen,
diu über al was wol gerigen
vol edeles gesteines,
daz man nie sô reines
noch alsô guotes niht gewan.
reht als ein pâternoster dran
wâren si gestôzen.
man sach den vaden blôzen
niender eines hâres breit.
saphîre wâren dran geleit
in wünneclichem schîne.
smâragden unde rubbîne
sach man dâ liuhten ouch dervon.
vil manic lieht topaziôn
lac dar an vil schône.
ouch wâren kalzidône
dar an geleit mit listen,
vil guoter amatisten
gemischet was dar under,
unde gâben dâ besunder
liehten schîn enwiderstrît.
von der sumerlichen zît
was hitze dâ niht vremde.
dô truoc diu schoene ein hemde
von sîden an ir lîbe,
daz nie deheime wîbe
ein kleit sô rehte wol gezam.
ez was sô kleine, als ich vernam,
daz man dar durch ir wîze hût
 (diu was alsam ein blüendez krût)
sach liuhten bî den zîten.
mit golde zuo den sîten
gebrîset was ir lîp dar în.
man sach ir senften brüstelîn
an dem kleide reine
storzen harte kleine,
als ez zwên epfel waeren.
der süezen vröudebaeren
daz hemde stuont nâch wunsche gar.
von rubbîne ein adelar,
klein unde vil gefüege doch,
zein ander spien daz houbetloch
an der vil liehten waete.
von maneger guoten naete
sach man dar an ein wunder ligen.
enzwischen dem muoder unde der rigen
von golde stuont ein lîste breit.
dâ wâren gimmen în geleit
unde ûz erwelte steine.
die wâren aber kleine
unde ûzer mâzen wunnesam.
daz hemde bî der erden nam
vil manegen wünneclichen valt.
der eine was alsô gestalt
unde was der ander sô getân.
man sach si bî den vüezen gân
vil wildeclichen ümbe.
si suochten vremde krümbe
beidiu ze berge unde hin ze tal.
dirre der nam sînen val
vil schône rehtehalp dar nider:
sô vielt sich jener ûfe wider.
der eine was geslitzet,
reht als ein bilde gesnitzet,
unde was der ander vorne sleht.
si wâren eben unde reht,
her unde dar geschrenket.
daz hemde stuont gelenket
nâch einem vremden schrôte
unde suochte sô genôte
an ir lîp vil ûz erkorn
daz man des haete wol gesworn
daz diu saeldenbaere
einhalp des gürtels waere
nacket unde enbloezet gar.
wande ir hût vil liehtgevar
durch daz hemde sîdîn
gap alsô rehte blânken schîn
daz man des tuoches niht erkôs
unde oberhalben gar verlôs
daz hemde lûter unde glânz.
dâ von enmohte niht der swanz
die varwe sîn verliesen:
er liez sich dâ wol kiesen
von maneger hande valten.
der süezen wol gestalten
daz hemde stuont vil wol ze lobe.
si truoc ein mantellîn dar obe,
daz was vil guot scharlachen rôt.
dar ûz ein liehtez vuoter bôt
ie wîzen unde ie blâwen schîn:
daz was durchliuhtic wîz hermîn.
Dô kam geslichen engeltrût
über gras unde über krût
engegen engelharte.
er wart von ir vil zarte
enpfangen an der selben stete.
daz mantellîn si ûfe tete
unde enpfienc in drunder.
si vuorte in dô besunder
ûf einen senften materaz
ein wênic wol hindane baz:
dar ûf was in gebettet.
unde haete ich sîn gewettet
umb allez daz ich ie gesach,
ir hôhen vröude unde ir gemach
künd ich gesagen halbez niht.
ich hân des guote zuoversiht
daz in von herzen würde wol.
diu minne süezer dinge vol
kunde in liebes wol gestaten.
sî lâgen under eime schaten,
daz in ze schirme was gegeben
von loube ein dach unde underweben
mit wünneclicher blüete.
si truogen hôchgemüete
als in diu wâre schult gebôt.
die bluomen unde die rôsen rôt
in beiden sorgen swacheten,
wan si sô suoze lacheten
ein ander an durch grüenez krût
daz engelhart unde engeltrût
von dirre ougenweide
ze rehte muosten beide
ie lachen ein daz ander an.
daz süeze wîp, der werde man,
dûhten sich vil saelec.
ein mensche hungermaelec
wart einer ganzen wirtschaft
nie sô rehte vröudenhaft
als si zer lieben stunde,
dô munt engegen munde
getriweclîche strebete:
wand in ir sinne klebete
diu zuckersüeze minne
gar eigenlichen drinne.
Si vreuten sich in manege wîs.
in wart daz saelden paradîs
ûf entslozzen unde getân.
si giengen ûf der minnen plân
unde brâchen vröuden bluomen dâ,
sô schoene daz man anderswâ
minneclicher nie gebrach.
nû vlôz dar zuo der minnen bach
unde hôher gnâden brunne.
si lâgen in der wunne
mit senfter unmuoze
unde triben dâ vil suoze
ir vil reiniu minnewerc.
von loube hetens ein geberc
daz in der meie worhte.
des wârens âne vorhte
unde pflac ir nieman über al,
wan diu vil liebe nachtegal
diu was ir wahtaerinne,
unde klânc in von der minne
ir stimme mit gesange.
doch werte dô niht lânge
ir hôhiu vröude unde ir gemach,
wan in nâch liebe leit geschach.
Vrouw minne des niht wolte enbern,
diu lânge niemer lât gewern
vröude sunder arebeit.
ir alten gewonheit
begunde si bewaeren
mit herzeclichen swaeren
an den gelieben alze vruo.
in beiden gienc ze balde zuo
nâch ir vröuden ungewin.
ir wunne schiere was dâ hin
unde wart in ungemach gegeben.
dô si daz wünneclîche leben
alrêrst begunden üeben,
dô liez diu minne ir trüeben
sorge drunder vallen
unde machte zeiner gallen
daz vil honicsüeze spil
des si dâ solden trîben vil
an der wünneclichen stat.
in sprach daz ungelücke mat
in hôher saelden velde.
si kâmen dâ ze melde
unde wurden zuo den stunden
bî ein ander vunden.
Mîn herze sol ez iemer klagen
daz in sô vrüeje bî den tagen
ir wunne wart enzücket.
daz in doch niht gelücket
ist an ir vröuden einen tac,
daz ist ein dinc dâ von ich mac
sorgen unde leides pflegen.
si wâren dâ bî ein gelegen
niht alsô lânge wîle
daz man rit eine mîle
ê daz diu melde si verriet
unde si von hôhem muote schiet
des si dâ beide pflâgen.
wan dô bî ein si lâgen,
dô wart ir sache alsô gewant
daz ritschier von engellânt
gienc ûf dem hove wachende,
lückende unde machende
einen wilden sperwer gar.
den warf er her, den warf er dar,
biz er sich in die wîte enzôch
unde im von ungeschihte enpflôch
schier in den boumgarten hin,
dâ die gelieben under in
bî ein vriuntlîche lâgen
unde mit ein ander pflâgen
lieb unde kurzewîle vil.
nû daz vervluochte vederspil
tete vil maneger hande wanc
unde umbe unde umbe dâ geswanc,
als dicke wilde vogele tuont,
ûf den boum ez dô gestuont
dar under lâgen disiu zwei.
si wâgen lîhte alsam ei
meld unde starke huote.
dâ von in wê ze muote
bî der selben zît geschach.
wande als ritschier daz gesach
unde bevant diz maere
daz im der sperwaere
entflogen in den garten was,
dô kam er durch den palas
geloufen al zehant dar în
unde vant daz veige türelîn
offen lâzen von geschiht,
wan engelhart beslôz ez niht.
In hete sô gar diu minne
beroubet sîner sinne
unde was im zuo der vrouwen sîn
sô nôt daz im daz türelîn
offen lâzen was dâ vor.
des kam geslichen ûf dem spor
Ritschier von engellânt.
ligende er si beide vant
an der minne werken.
des wurdens in den serken
vil tiefer swaere dô begraben.
si muosten leit nâch liebe haben
unde nâch ir vröuden ungemach.
geleinet er si ligen sach
zein ander schône unde ebene.
kein man in sînem lebene
envant nie wünneclicher leger
dan engelhart der minnen jeger
unde engeltrût dâ vunden.
si lâgen bî den stunden
mit armen umbeslozzen
unde haete si begozzen
der vil reinen minne tou,
daz si vil tiure sît gerou
dô man ir beider wart gewar.
waz trouc ritschieren dar?
daz in got verdamne!
si kunden sich zesamne
sô rehte nâhe mischen
daz kûme ein hâr dâ enzwischen
mit vuoge möhte sîn gelegen.
mit vröuden vröude widerwegen
was von in beiden an der zît,
unde haete an in der minne strît
nâch wunsche ein ende dô genomen.
dô ritschier über si was komen
unde er si ligende alsô vant,
zornes wart sîn herze ermant
unde sîn ungetriwer muot.
 <weizgot> sprach er dô, < diz ist guot.
vrouw niftel unde her engelhart,
des küneges êre ist wol bewart
mit iu beiden allez an .>
sus gienc er zorneclichen dan
unde liez den sperwaere dâ.
si möhten lieber anderswâ
an dirre stunde sîn gelegen.
ir vröude liezens under wegen
unde stuonden ûf erschrocken,
als man die sturmglocken
haet über si geliutet.
niht lânger wart getriutet
von in beiden, wizze krist.
enblânden wart in an der vrist
sô vaste muot, herz unde sin
daz si wâren under in
verstummet an den stunden
unde niht gereden kunden.
Red unde muot was in gelegen.
iedoch kam engelhart der degen
ze muote unde ouch ze rede wider.
jaemerlichen sprach er sider
ze sîner lieben vrouwen guot
 <ach vrouwe, liebez herzebluot,
wer hât uns vermeldet hie?
von welhen sachen oder wie
wart unser tougen offen?
uns hât ze schiere troffen
ein harte schedelich geschiht,
sît daz doch unser vröude niht
mocht einen halben tac gewern.
unde obe danne uns niht verbern
daz ungelücke ensolte:
ach daz uns hie wolte
diu leide huote vaeren!
wir sîn ze herzen swaeren
nâch ze kurzer liebe komen.
ein trüebez leit hât uns benomen
der vil liehten vröuden schîn.
sprechent, herzefrouwe mîn,
waz râtet ir ze dirre nôt?
jâ weiz ich alse mînen tôt
daz uns vermelde dirre man,
daz ich rehte niht enkan
gedenken waz ich drumbe tuo.
vrouw, ir enrâtent mir dar zuo,
sô bin ich gar verirret.
mîn herze sich nû wirret
in sorgen zweier hande,
ob ich von deme lânde
bî dirre zîte welle varn
oder ich die reise welle sparn.
Belîbe ich hie, daz ist mîn tôt:
sô ist aber daz ein grôziu nôt,
ob ich zehant von hinnen var.
wan iwer hôhiu wirde gar
ze pfande muoz darumbe ligen.
des man uns leider hât gezigen
ûf einen zwîfellichen wân,
daz wil der künec danne hân
vür eine ganze wârheit,
unde wirt dâ mite hin geleit
iwer lop unde iwer prîs.
mîn vorhte ist grôz in manege wîs
wie ich alsô gewerbe
daz niht an uns verderbe
mîn lîp unde iwer êre.
ich vürhte ir beider sêre,
unde ist mîn angest groezer noch
umb iwer hôhen êre doch
weiz got dan um mîn selbes lîp.
nû râtent an, vil saelic wîp,
daz waegeste unde daz beste.
daz leit ist gar ze veste
daz wir beide an disen tagen
nâch kurzer vröude müezen tragen .>
Von disen klageworten
diu vrouwe zallen orten
vil inneclichen trûrte.
diu schoene ouch understûrte
mit wîzer hende ir wange rôt.
 <hêrre> sprach si, < dir ist nôt
daz du dir selbe râtest baz
dan ich, vil reinez tugentvaz,
alhie gerâten künne dir.
red unde muot, diu zwei sint mir
enpfallen alsô sêre
daz mir guotiu lêre
tiure ist worden unde rât.
mîn herze sinnes niht enhât
dâ von ich dir gerâten müge
alsô daz es uns beiden tüge.
Swie gar ich aber worden sî
râtes unde lêre vrî,
sô lêre ich unde râte doch
daz du von deme lânde noch
bî dirre tagezîte varest
unde dîn jungez leben sparest
vor mînes vater zorne.
dîn lîp der ûz erkorne
unde dîn vil tugentrîcher muot,
darumbe ist iemer alsô guot
daz dir niht arges hie geschehe.
vil bezzer ist daz man mich sehe
verderben an den êren
dan iemen dich versêren
an dem lîbe welle.
herzetrût geselle,
ich wirde lieber schamerôt
dan ich dich vor mir sehe tôt
oder anders eine swaere tragen.
man toetet mich bî disen tagen
um sus getâne schulde niht:
daz aber balde dir geschiht,
ob man dich hie begrîfen kan.
darumbe ich, herzelieber man,
ûz inneclichem muote ger,
swie rehte kûme ich dîn enber,
daz du von hinnen kêrest
unde niht uns beiden sêrest
herze, leben unde lîp.
wan zwâre, ich bin des tôdes wîp
unde muoz vil schiere in jâmer sweben,
verliusest danne du daz leben .>
 <
Genâde, vrouwe> sprach er dô:
 <ir râtet unde lêret sô
daz ich iu niht wan guotes gihe.
ich prüeve an iu wol unde sihe
daz iu mîn kumber taete wê.
swie mir ez aber drumbe ergê,
die vluht wil ich vermîden
unde mit iu gerne lîden
swaz mir ze lîdenne geschiht.
wan ich enmac genesen niht,
swenn ich von hinnen kêre.
mîn lîp gît mir die lêre
daz ich vor leide stirbe,
darumbe ich hie verdirbe
alsô gerne als anderswâ.
den tôt lîd ich billîche dâ
dâ mir gewesen ist sô wol
daz mir von keinem dinge sol
niender alsô wê geschehen.
ich wil des gote hie verjehen,
ob ich durch iuch tôt gelige,
daz ich dâ mite widerwige
vil kûme daz vil senfte leben
ze wunsche mir von iu gegeben
ê man uns beide vünde alhie.
der alliu dinc hiez werden ie
der vüege swaz sîn wille sî.
des hoves wirde ich niemer vrî
ê mir iht anders wirt gesaget.
swer vliuhet ê daz man in jaget,
entriwen, der ist niht ein man.
ob ez mich iht gehelfen kan,
ich wil mîn lougen bieten
unde wil mich rede nieten
daz wir beide unschuldic sîn.
daz selbe tuot ir, vrouwe mîn,
vil lîhte uns got die saelde gît
daz unser trûren wider gelît .>
 <
Hêrre, nû beschirme uns got>
sprach engeltrût ân allen spot
ûz minneclichem muote.
 <der habe in sîner huote
mîn êre unde dînen jungen lîp .>
hie mite wart daz schoene wîp
gescheiden unde der werde man.
Engelhart der gienc hindan
trûrende unde klagende,
sîn herze in angest zagende
was umbe ir zweier scheiden.
vil wê tete ez in beiden
daz er sich muoste von ir steln.
si kunden nâch ein ander queln
als nâch der brust ein kindelîn.
ez ist noch der geloube mîn,
swer dô gespalten haete enzwei
ir beider herzen als ein ei,
ez waere bî den stunden
in iegelichem vunden
des anderen vigûre
mit golde unde mit lasûre
gebildet unde gebuochstabet.
wart ûf erden ie gehabet
durch ganze liebe minne,
diu was ouch in ir sinne
versigelt unde beslozzen.
der rîter unverdrozzen
kam ûf den hof gegangen.
mit jâmer umbevangen
was sîn tugentrîcher muot
nû was ouch der künec guot
erwachet zuo den stunden,
unde haete in ritschier vunden
vor sînem bette stânde.
er kam dâ vür in gânde
durch vermelden unde durch sagen.
er wolte im künden unde klagen
daz er engelharten
dort in dem boumgarten
bî sîner engeltrûte vant.
als iu dâ vorne wart bekant,
sô truoc er dem getriwen haz,
durch anders niht wan umbe daz
daz er ze hove was sô wert.
dâ von sô haete er ie gegert,
daz er im al sîn êre
verdrücken möhte sêre
mit ernestlichen sachen.
er wolte in gerne machen
an sîner starken wirde kranc.
sîn herze in hôhem muote ranc
unde haete vröudebaeren sin,
durch die schulde daz er in
vermelden möhte bî der stunt.
er tete ûf sînen valschen munt
vil ungetriwelîche alsô.
 <hêrre unde oeheim> sprach er dô,
 <getar ich unde sol mit iu
zwei wort hie reden oder driu,
sô merket waz ich welle sagen.
ich wil iu künden unde klagen
ein dinc daz iu vil nâhe gât
unde iwer lop geswachet hât
vil ûzer mâzen sêre.
swaz iwer hôhen êre
krenket unde nider leit,
würd iu daz niht von mir geseit,
sô würbe ich anders danne ich sol.
ir sult von mir ze rehte wol
vor schanden sîn gewarnet.
daz hât ir schône erarnet
unde wol verschuldet wider mich.
vil werder künec lobelich,
iwer vriunt, her engelhart,
hât iwer êre niht bewart,
als er ze rehte solde,
ob er bedenken wolte
waz ir im liebes hât getân.
geloubet, hêrre, sunder wân
unde wizzet von mir über lût
daz iwer tohter engeltrût
hât ir muot ûf in gewant.
ligende ich si beide vant
in der süezen minne spil.
seht hêrre, des ist im ze vil,
welt ir ez betrahten rehte.
ûz einem swachen knehte
hât ir gemachet einen voget.
er ist ze schanden iu gezoget
her in des lândes umberinc.
ez ist noch ein bewaeret dinc,
sô man den vremden hunt ze vil
streichen unde triuten wil,
daz er enblecket sînen zan.
sô hât ir einen vremden man
gestreichet unde getriutet,
der iu nû laster biutet
unde iwer lop hie nideret,
unde wirt ez niht gewideret,
iwer küneclicher prîs
geswachet ist en alle wîs .>
Der künec von dem maere
wart dô vil zornbaere
unde ûzer mâzen leidec.
ichn würde niht meineidec,
swüer ich darumbe tiure
daz in des zornes viure
sîn herze vaste gluote,
wan in sô sêre muote
an engelharte diu geschiht
daz er enmohte sprechen niht
in lânger wîle ein wörtelîn.
er haete in als daz leben sîn
geminnet unde gemeinet ê.
dâ von sô muote in deste mê
daz er sô wider in gewarp.
sîn antlitze rehte erstarp
von leide unde ouch von zorne.
daz houbet er dâ vorne
begunde neigen hin ze tal.
sîn herze ûf ungemüete swal
unde ûf bitterlichen haz.
nû als er lânge dâ gesaz.
vil zorneclichen sprach er dô
 <hât mir her engelhart alsô
geswachet al mîn êre,
sô wil ich niemer mêre
getriwen keinem manne.
ûf wen sol ich mich danne
hôher triwe hie versehen,
sît mir von dem ist leit geschehen
des ich ze guote nie vergaz?
er möhte wol ein wênic baz
her gegen mir geworben hân.
daz beste hân ich im getân
des ich geflîzen kunde mich.
dar wider hât er vaste sich
vergezzen an der tohter mîn.
sît daz er nû die triwe sîn
an mir sô gar zerbrochen hât,
sô muoz er sîner missetât
engelten, wan er sol sîn leben
unde den lîp darumbe geben .>
Dô hiez er balde gâhen
unde bat den werden vâhen
vil schiere bî den stunden.
sîn lîp der wart gebunden
in ringe starc von stahele.
sîn herzetrût gemahele
entweich ir vater von dem wege
unde haete jâmer in ir pflege
umb engelhartes ungemach.
daz ir daz herze niht zerbrach
daz was ein grôzez wunder,
wan ir sîn leit besunder
enmitten in ir sêle dranc.
ir hende lûter unde blânc
sluoc si zesamen unde sprach
 <got, aller saelden überdach,
gedenke an mich vil armez wîp
alsô daz mînes vriundes lîp
von dîner kraft beschirmet wese.
hilf, hêrre got, daz er genese:
durch daz ich iemer diene dir.
tuo dîn erbarmunge mir
unde dîne reinen güete schîn.
genaedeclicher hêrre mîn,
verdirbet er, sô bin ich tôt.
owê daz mich von dirre nôt
mîn vater leider niht enbant!
ich wolte gerne in sîner hant
um den lîp gevangen ligen.
wes hât unsaelde uns nû gezigen
daz wir zesamene komen sîn?
ach herzetrût geselle mîn,
wie sol ez umbe dich gevarn?
got selbe welle dich bewarn,
unde müeze dir sîn hôher segen
an êren unde an lîbe wegen .>
Alsô bat si vil tougen
mit herzen unde mit ougen
got unmâzen tiure
daz sîn vil hôhiu stiure
würd engelharte erscheinet.
ouch wart er wol beweinet
ze hove unde ûf dem lânde.
swer in ouch ie erkande,
der klagete in dô gewisse.
durch sîne vancnisse
wart jâmers vil begangen.
iedoch was er gevangen
niht ze lânger zît alsô,
wan der milte künec dô
von sînen raeten wart gebeten
daz er in vür in lieze treten
unde er vernaeme sîne schult.
 <hêrre> sprâchen sî, < ir sult
in ze rede lâzen komen.
swenn ir hât sîniu wort vernomen,
ob er dann unschuldic wese,
sô günnet im daz er genese
unde lât in ungenâden vrî.
ist aber daz er schuldic sî,
sô rihtet über in al zehant.
uns allen ist daz wol bekant
daz manic man ze maneger zît
verlogen wirt durch argen nît.
dar an gedenket, hêrre guot.
ob in durch sînen valschen muot
iemen ziu verlogen hât,
sô waere iu daz ein missetât,
ob er den lîp alsô verlür
daz ir in niht enliezent vür
ze rehte noch ze rede komen.
getriwer künec ûz genomen,
vergâhet iuch ze sêre niht.
ez waere ein klegelich geschiht,
verdürbe alsô der guote.
er hât iuch in dem muote
sô rehte liep gehabet ie
daz wir gelouben daz er nie
getaete wider iuch benamen.
sîn zunge müeze im noch erlamen,
swer in ziu verlogen habe .>
sus nâmen si den künec dar abe
daz er in toeten niht enhiez
unde in ze rede komen liez.
Er wart vil schiere enbunden
unde bî den selben stunden
vür den werden künec brâht.
er haete sich des wol bedâht
daz er sîn lougen vaste büte.
swie gar sîn herze in leide süte,
doch was sîn muot vil unverzaget.
alsam ein sinne rîchiu maget
sîn ûz erwelten hende blânc
gezogenlîche er vür sich twanc
unde stuont ân alle vorhte.
sîn manheit im dô worhte
manlichen unde vesten muot.
reht als ein milch unde ein bluot
vil wol gemischet under ein,
sîn varwe ân allen wandel schein,
daz si nie verkêrte sich.
der künec reine unde lobelich
sach in zorneclichen an
unde sprach als ein beswaeret man
 <ich wânde niht, her engelhart,
daz mîn êre als unbewart
mit iu waere, sam mir got.
ir hât in schemelichen spot
vil sêre mich geworfen hie,
daz ich umb iuch gediente nie
sît ir ze hûs sît komen mir.
ich haete an iuch mîns herzen gir
geleit unde allen mînen vlîz.
nû bin ich gar in itewîz
unde in laster an iu komen.
den lôn hân ich von iu genomen
ze danke unde ouch ze solde.
ir hât mir gegen golde
kupfer unde blî gewegen.
künd iwer herze hân gepflegen
hôher staete sunder haz,
ich solde mîner triwe baz
nû wider iuch genozzen hân.
deiswâr ich habe iu sô getân
daz ir niht soldet hân gegert
ze minne mîner tohter wert
die man sô wirdeclichen zôch.
si was ze vriuntschaft iu ze hôch
unde zeiner tougenlichen brût.
unde zwâre sît daz engeltrût
hât übergangen mîn gebot,
sô muoz si darben, sam mir got,
des daz si von mir erben sol.
ouch wirt an iu gerochen wol
daz ir mir al mîn êre
gekrenket hât sô sêre .>
Engelhart der guote
mit unverzagetem muote
der rede er im antwürte bôt.
 <hêrre> sprach er, < mir ist nôt
daz iwer küneclicher haz
mich vliehe unde iwer güete baz
begnâde mich ze dirre zît,
wan ir mir ungenaedic sît
ân alle mîne schulde.
herr, ich hân iwer hulde
sunder missetât verlorn.
vil werder künec hôchgeborn,
gewaltec unde mehtec,
ich waere vil ze unehtec
unde dar zuo lîhte gar ze kranc
daz iemer solde mîn gedanc
ûf iwer tohter sich gewenen.
wolt ich mich nâch ir minne senen,
sô koufte ich gerne herten schimpf
unde wolte in grôzen ungelimpf
vallen unde sîgen.
der werke ich wil verswîgen:
ê daz ich gedaehte
daz si vollebraehte
mînen willen iemer,
ê wolte ich vröude niemer
noch saelekeit geschouwen.
ich baete mîne vrouwen
ungerne keiner dinge
dâ von ir misselinge
möht an êren ûfgestân.
ouch hât ir mir sô wol getân
daz ich schiere stürbe
ê daz ich, hêrre, würbe
mit willen iwer laster.
ich haete triwen vaster
vergezzen unde rehter tugent
dan ie getaete mannes jugent,
sô ich gedâht enhaete niht
daz mich iwer grôziu pfliht
sô wirdeclichen hât gezogen.
er hât durch sînen munt gelogen,
swer mich durch sîne missetât
wider iuch vermeldet hât
unde ûf mich seite disiu dinc.
als ein getriwer jungelinc
wil ich bewaeren daz ich hân
daz beste wider iuch getân
des ich geflîzen kunde mich.
vil werder künec lobelich,
dar an geruochent hiute sehen.
hât iemen ihtes iu verjehen,
des engeloubet niht durch got,
wande ich iwer hôch gebot
an keiner stete nie zerbrach.
swer iu disiu maere swach
z'ôren' brâhte, künec wert,
der hât des schaden mîn gegert
unde gunde iu lützel êren.
mîn leben wolte er sêren
unde mîner vrouwen
rîchez lop verhouwen
dar inne ir jugent blüejet.
wan deiz mich sêre müejet
daz si ze worte komen ist,
sô verklagte ich, wizze krist,
den schaden mîn gar harte wol.
ob ich den lîp hier umbe sol
verlieren unde ligen tôt,
daz dunket mich ein kleiniu nôt
engegen dirre swaere mîn
daz diu werde künegîn
verdirbet an ir prîse.
diu klâre unde ouch diu wîse
vil gar ze saelic ist dar zuo
daz iemen ir des iht getuo
daz ir êren schade sî.
vil bezzer waere daz mîn drî
würden in den tôt gejaget
dan si vil küneclîchiu maget
ir hôhen wirden reine
verliesen solde ein kleine .>
Diz wâren engelhartes wort.
nû stuont engegenwürtic dort
ouch ritschier von engellânt.
ze deme sprach der künec zehant
 <waz wiltû, veter, daz ich tuo?
sag an, waz redestû dâ zuo
daz dirre guote hêrre
sô vaste unde alsô verre
sîn unschulde hât geboten?
du muost in grôzer schame roten,
kanstû dar wider niht gesagen .>
 <sîn rede mac in vür getragen
kleine> sprach ritschier iesâ.
 <die lüge helfent wênic dâ
dâ man die wâren schulde weiz.
daz er mit engeltrûte vleiz
minn unde trûtschefte sich,
hêrre unde veter, daz hân ich
gesehen mit den ougen.
dâ von mac er sîn lougen
lâzen belîben under wegen.
zewâre er hât gên iu gepflegen
der dinge der niht êre ensint.
wan ir unde iwer liebez kint
geswachet iemer sît dâ mite.
ir hât getriwelîche site
erzeiget im, daz wizze got.
dar gegen hât er iuch in spot
geworfen, tugentrîcher helt .>
 <ir saget, hêrre, daz ir welt>
sprach der bescheiden engelhart.
 <diu wârheit an mir wirt gespart
unde wirt unrehte ûf mich geseit.
seht herr, iwer edelkeit
hât ir geswachet sêre
unde an mir iwer êre
gevelschet alze starke.
sît ich ze tenemarke
mîns hêrren hof hie suochte
unde sît er mîn geruochte
ze sînem ingesinde alhie,
sît hânt in mir getragen ie
staeten haz ân alle schult.
darumbe ir noch ze rehte sult
mit arge ûf mîme rücke ligen.
ir soldet mich hân des gezigen
daz ich staele alsam ein diep.
wan zwâre, ist iu mîn hêrre liep,
als er iu sîn ze rehte sol,
sô möhtent ir mich anders wol
dann alsô verlogen hân
daz sîn tohter wol getân
ze worte mit mir waere komen.
si hât vil schaden des genomen
daz mich hazzet iwer lîp.
diu reine maget wart nie wîp
unde muoz behalten doch den namen.
des muget ir iuch iemer schamen
daz ir daz hât gemachet
unde alsô hât geswachet
des küneges êre unde iwer zuht.
mîn vrouwe, diu vil reine vruht,
mîn hât engolten alze vil,
ob man ez dâ vür haben wil
daz ich ir vriedel worden sî.
nein, ich bin ir minne vrî,
daz weiz got aller beste.
swer mich dar über geste
ir lîbes unde ir vriuntschaft,
den velle got mit sîner kraft
an êren unde an saelekeit.
haet iemen anders diz geseit
der mîn gelîche waere,
ich hieze in lügenaere
unde rette mit im verre wirs.
hêrre, nû geloubet mirs,
waeret ir ein künec niht
von engellânt, des man iu giht,
dâ würde iht anders ûz benamen
daz ir den künec hât ze schamen
sô vaste brâht bî dirre zît.
sus muoz ich swîgen: wande ir sît
alhie ze hove baz dan ich
unde sô gesippet über mich
daz ich leider niht getar
entsliezen mînen willen gar .>
 <
Waz touc diu rede?> sprach ritschier.
 <gegen dem mete sûrez bier
hât ir geschenket mîme neven
unde um den süezen wîn von kleven
apfeltranc vil bitter.
er machte iuch hie ze rîter
ûz einem snoeden knehte.
des hât ir im unrehte
gelônet, mîn her engelhart.
sîn tohter edel unde zart
ist worden iwer tougen brût.
weizgot daz wil ich über lût
sagen ûf iuch beide.
durch liebe noch durch leide
lâz ich die wârheit under wegen.
ir sît ir nâhe bî gelegen
dort in dem boumgarten.
wil sîn der künec warten,
den boum ich im noch zeige
dar under iwer veige
minne wart zeim ende brâht.
diz maere hân ich niht erdâht,
wan ich nie keinen man verlouc.
mîn sperwaere mir enflouc
ûf daz rîs dar under
diu minne schuof ir wunder
an iu beiden, wizze krist.
dâ von sô kam ich an der vrist
dar über iuch gegangen
unde wolte hân gevangen
mînen vogel dâ zehant.
dô wart ich von iu zwein erwant
alsô daz ich sîn niht envienc
unde wider danne zornic gienc
alsam ein man der hât gesehen
ein dinc dar an im ist geschehen
leides ûzer mâzen vil.
mîn verlornez vederspil
ist mîn urkünde noch
daz ich nihtes liege doch
unde ich die ganzen wârheit
gar lûterlichen habe geseit .>
Engelhart sprach aber dô
harte kündeclîche alsô.
 <welt ir diu dinc bewaeren
mit wilden sperwaeren,
daz ist ein vremdez wunder.
ir dürfet wol dar under
geziuges unde urkündes mê.
der künec edel unde hêr
mac prüeven an der rede wol
daz nieman iu gelouben sol
als üppeclicher maere.
wan ich gar tobic waere,
swenn ich mich durch minne
zuo der küneginne
naehte in einen garten,
unde ich den unbewarten
offen dâ gelieze,
daz ich niht enstieze
den rigel an der pforten vür.
wer solde lâzen eine tür
unbeslozzen an der zît
swenn er bî liebe tougen lît
um den lîp unde um sîn leben?
ich wolte mich dem tôde geben
mit willen ûf der erden,
swenn ich mit einer werden
vrouwen alsô würbe.
daz ich zehant verdürbe,
daz waere unmâzen billich,
ob ich ir êre unde dar zuo mich
sô vrevelliche wâgete
daz mich des betrâgete
daz ich beslüzze ein türelîn.
der künec sol die tugent sîn
an mir vil sêre mêren
unde niht sîn lop verrêren
umbe ein alsô kleine dinc.
ich kam her in des hoves rinc
ûf sîne gnâde manicvalt,
unde enthielt mich sîn gewalt
sô schône unde alsô rehte wol
daz er daz niht verliesen sol
als üppeclichen hiute.
mîn lougen ich hie biute
als ein unschuldiger man.
swie mirz gerihte erteilen kan,
alsô wil ich bewaeren
daz ich der tugentbaeren
tohter sîn unschuldic bin
unde daz ich nie gewan den sin
der ûf ir minne stüende.
mit gote er sich versüende
noch mit der werlde niemer,
swer mich dar under iemer
gemachte schadebaere.
wan ob ich schuldic waere,
sô haete ich lânger niht gebiten;
von hinnen waere ich sâ geriten
dô diz geschehen solde sîn.
got weiz wol iwern valschen schîn,
dâ von ich anders niht geger
wan daz man rehtes mich gewer
alsô daz ich ûf erden
unschuldic müeze werden,
swie manz erteilen künne mir.
alsô stât mînes herzen gir
unde ist mîn lîp dar zuo bereit
mit willeclicher arebeit .>
In zorne sprach von engellânt
Ritschier aber sâ zehant
 <welt ir unschuldic werden,
daz muoz ergân ûf erden
mit swerte engegen swerte.
swer iht anders gerte,
des vriunt enwürde ich niemer:
zewâre ich wolte in iemer
hazzen biz an mînen tôt.
ê daz ich werde schamerôt
unde ich ein lügener bestê,
sô wil ich mîn leben ê
mit willen ûf die wâge legen.
man sol mit grimmen swertes slegen
beherten ganze wârheit.
wan swüeret ir uns manegen eit,
ez künde iuch kleine vür getragen,
welt ir entreden unde entsagen
iuch benamen des geziges,
seht, sô müezet ir des siges
an mir gewaltic werden.
niht anders kan ûf erden
gehelfen iuch ze dirre nôt.
ez wirt mîn endelicher tôt
oder ich bewaere
daz ich disiu maere
niht erdâhte noch ervant.
hie muoz hant wider hant
kempfen unde vehten.
ob iemen nû des rehten
an strîte noch geniezen sol,
sô weiz ich unde erkenne wol
daz ich schiere hie genise.
zewâre, waeret ir ein rise,
ich wolte iu kampfes doch gestân,
ûf den vil saeleclichen wân
daz got die rehten wârheit
mit sîner helfe nie vermeit .>
 <
Niht anders ger ich noch enbite>
sprach engelhart der wol gesite,
 <wan daz der kampf unwendic sî
unde got der rehten wârheit bî
mit sîner hôhen helfe stê.
nie keines dinges wart ich mê
sô vaste erfreuwet als daz ich
vür die maget wunneclich
wâgen sol êr unde leben.
diu beidiu wil ich durch si geben
entweder in den strengen tôt
oder si von schemelicher nôt
loesen unde enbinden.
kan ich die saelde vinden
daz vür sich gât alhie der kampf,
sô muoz des grimmen tôdes krampf
mich ziehen oder iuch dâ hin .>
 <vil gar ich des ân angest bin
daz er mich ziehe> sprach ritschier.
 <reht als der lewe ein krankez tier
mit sîner krefte neiget,
sô wirt von mir geveiget
iwer ungetriwez leben.
ir sult den lîp darumbe geben
daz ir sô rehte sêre
dem künege an sîn êre
mit willen hât gerecket.
diu schulde muoz endecket
werden unde diu missetât
dâ vür alhie geboten hât
iwer munt sîn lougen.
daz ich mit den ougen
gesehen hân sô rehte wol,
swer mich des widertrîben sol,
der muoz vil wunders kunnen.
wil mir got heiles gunnen,
mîn manheit wirt hie niht gespart .>
 <waz muget ir> sprach engelhart,
 <gebrogen unde gedröuwen?
ir sult iuch danne vröuwen
swenn ir gefâhent den sic.
ich hân vil manegen doners blic
gesehen harte vreissam
dar nâch ein kleinez weter kam
unde ein vil gefüeger slac.
starkes dröuwen ie gelac
mit einem swachen ende.
ez ist ein missewende
daz ir mich wellent strâfen.
ir sult sîn mit den wâfen
mit mir komen über ein.
der künec, iwer oehein,
sol disen kampf bestaeten
mit worten unde mit raeten,
daz er vür sich müeze gân.
sô hât er wol ze mir getân .>
Der milte künec vruote
sprach dô mit staetem muote
 <der kampf mac wendic niht gesîn.
wan engeltrût, diu tohter mîn,
muoz erloeset werden
von itewîze ûf erden
oder gar dar inne ligen.
man hât der dinge si gezigen
der kiuschiu wîp sint ungewon.
nû helfe man ir ouch dervon
oder bringe si dar zuo.
niht anders wil ich daz man tuo
mit dirre sache, wizze krist.
sît hie geziuge niht enist
die hânt gesehen disiu dinc,
sô tretet beide in einen rinc:
dar inne komet über ein
wer die wârheit von iu zwein
mit rede an deme kriege spar.
got welle daz er wol gevar
der ie gestât dem rehten bî,
swer aber hiute schuldic sî,
der müeze unsaelic sîn genant .>
diz lobeten sî dô beide sant
unde wart der kampf gesprochen
schier über sehs wochen,
als ez was billich unde reht.
Engelhart, der êren kneht
unde der triwen dienestman,
hier under schône sich versan
daz er schuldic waere.
des wart vil angestbaere
sîn vil ellenthafter sin.
er dâchte < sît ich schuldic bin
unde bin daz offenlîche weiz,
getraete ich danne in einen kreiz
durch kempfen unde durch vehten,
sô würde ich von dem rehten
schiere dâ geveiget.
got hât an mir gezeiget
al zehant die râche sîn,
diu mir mînes herzen schrîn
beginnet nider vellen.
ze mînem trûtgesellen
Dieterîche wil ich varn.
der kan vor schaden mich bewarn
unde hilfet mir ûz dirre nôt.
wan zwâre er laege ê vür mich tôt
ê daz er lieze sterben mich.
durch sîne triwe lûterlich
gît er gewisse lêre
daz ich lîp unde êre
behalte mit gelimpfe wol.
sîn herze rîcher tugent vol
erdenket etelichen rât
der mir ze staten hie gestât>.
Mit disen dingen unde alsô
wart engelhart ze râte dô
daz er bî den zîten
ze dieterîche rîten
wolte hin gên brâbant.
urloubes bat er al zehant
den künec rîch von hôher art.
 <hêrre> sprach er, < eine vart
lât mich getuon von hinnen.
ich bin des worden innen
daz ich schiere kempfen sol.
dâ von bedarf ich harte wol
daz ich die sehs wochen var
zeinem klôster etewar
unde ich dâ wesen müeze
biz ich ein teil gebüeze
des ich vil begangen hân:
hân ich anders iht getân
dâ her bî mîner zîte,
daz ich des an dem strîte
niht engelte wider got.
ich habe leider sîn gebot
an manegen dingen übertreten.
nû wil ich vasten unde beten
biz daz der kampf hie sol geschehen,
darumbe daz er übersehen
mîn alten sünde welle
unde er mich iht envelle
an dirre niwen unschult.
hêrre mîn, dâ von ir sult
gnâd unde reht an mir begân.
geruochet mich nû rîten lâzen.
in ein klôster etewâ,
daz ich die sehs wochen dâ
belîbe unde ich geriwe.
ze pfande ich mîne triwe
setz unde ritters êre
daz ich her wider kêre
des tages unde der selben zît
sô geschehen sol der strît
alsô daz ich den kampf hie wer
den ir dâ hât gesprochen her .>
Nû wart des sites dô gepflegen
daz man vil tiure kunde wegen
êr unde ganze staete.
swer einen rîter haete
gevangen bî den zîten,
weizgot der liez in rîten
ûf sîner hôhen triwe pfant.
swar sîn wille was gewant
dar mohte er balde kêren,
swenn er bî ritters êren
gelobete daz er kaeme wider.
dâ von der künec vruote sider
Engelharten rîten hiez
unde in ûf sîne triwe liez
kêren swar in dûhte guot.
jâmerhaft unde ungemuot
gap er ze pfande sînen eit
unde sîne hôhe sicherheit
daz er her wider kaeme sâ,
sô geschehen solde dâ
der vil angestbaere strît.
die reise wolte er an der zît
niht lânger sûmen unde sparn.
er tete alsam er wolte varn
zeinem klôster al zehant,
unde îlte gegen brâbant,
dâ sîn geselle dieterich
ûf einer bürge haete sich
mit hûse nider lâzen.
sîn wîp unde er dâ sâzen
mit grôzen êren bî der zît,
unde was in sunder widerstrît
daz lânt ze dienste vil bereit.
von dannen engelhart dô reit
zuo ir bürge vil geslaht
unde kam dar vür in einer nacht
gestapfet an den burcgraben.
ûf dem er dô begunde enthaben
unde sprach dem wahtaere zuo
 <vriunt, ich sage dir waz du tuo.
ganc balde zuo dem hêrren dîn
unde sprich daz der geselle sîn,
Engelhart, an deme tor
gehabe, daz er in dâ vor
geruoche sprechen unde sehen.
im sî vil harte nôt geschehen
des râtes unde der lêre sîn,
daz er im hôhe triwe schîn
mach unde beschouwen lâze alhie.
sô nôt im würde helfe nie
alsô ze dirre zîte nû.
diz wort vil rehte merke du
unde sage im disiu maere .>
sus gienc der wahtaere
vür dieterîches palas,
dar inne er sanfte entslâfen was
bî sînem schoenen wîbe guot.
den hêrren tugentrîchgemuot
wahte er ûf vil schiere dô
unde sprach dô wider in alsô.
 <vürste rîch von hôher art,
iwer vriunt, her engelhart,
von dem ir dicke hât geseit
sô maneger hande vrumekeit,
der ist her komen an daz tor
durch daz ir in dâ sehen vor
unde sprechen nû geruochet:
wan endelîche er suochet
iwer helfe an rehter nôt.
darumbe er iu mit mir enbôt
daz ir vür die porten gânt
unde in mit iu reden lâzent
ein wênic des sîn wille ger.
in jaget grôziu angest her:
daz prüeve ich wol an sîner klage.
sît daz er wolte niht bî tage
suochen iuch, sô wizzent daz
im wirret tougen etewaz
daz er niht allen liuten
mit rede wil bediuten .>
Nû der vil triwebaere
Dieterich diu maere
von engelharte dô vernam,
dô wart der vürste lobesam
von sîner kunft sô rehte vrô
daz er niht mohte erbeiten dô
daz er sich an geleite.
ûf spranc er vil gereite
alsam ein vriunt des man bedarf.
niht wan einen schecken warf
an sich der edele werde man.
hie mite er an die zinne dan
barfuoz unde âne hemde lief.
mit vröuden sprach er unde rief
 <wer suochet mich an deme tor?
Engelhart, bistû dâ vor,
vil herzetrût geselle mîn,
sô soltû willekomen sîn
gote unde mir vil tûsentstunt .>
Engelhart dô sînen munt
alsô vil minneclîche entslôz
unde seite dô gnâde grôz
dem vürsten rîch von hôher art.
 <ja> sprach er, < ich bin engelhart
unde wolte alhie gesprechen dich .>
alsus erkante in dieterich
vil schiere an sînen worten.
dâ von er ûf die porten
warf biz an den angen.
er kam her ûz gegangen
unde geloufen im engegen,
sînen arm begunde er legen
um den vil tugentrîchen.
er gap im minneclîchen
an beidiu wangen manegen kus
unde sprach dô wider in alsus.
 <nû müeze unser trehtîn
hiute unde iemer gêret sîn
daz mir diu saelde sî geschehen
daz ich alhie ze lânde sehen
dich sol, getriwer engelhart.
ob ie mîn herze erfröuwet wart
von liebe, daz ist gar ein wint
biz an die wunne die mir sint
von dir komen in den muot.
herzefriunt, geselle guot,
wis gote willekomen mir,
vil baz dan ich entsliezen dir
mit rede künne, reiniu jugent.
alrêrst wil ich mich dîner tugent
vroelichen nieten.
dîn triwe sol mir bieten
ze vröuden ganze stiure.
wol mich der âventiure
diu mir an dir komen ist.
nû kan ich mîner jâre vrist
mit saelde alrêrst vertrîben,
sît daz du muost belîben
gewaltic alles des ich hân.
dir sol hie werden undertân
mîn lîp, mîn guot, mîn êre.
dar über soltû sêre
gebieten swie du selbe wilt.
mîn herze in mînem lîbe spilt
von der werden künfte dîn:
ich unde du wir müezen sîn
iemer ungescheiden.
enwelle got uns beiden
geselleschaft enpfloehen,
sô wil ich daz wir hoehen
mit ein ander unser leben,
biz daz uns beiden wirt gegeben
von dem tôde ein ende.
du solt in dîner hende
mich haben unde die liute mîn,
als ob si gar dîn eigen sîn .>
Der rede im antwürte bôt
mit liehtem munde rôsenrôt
Engelhart der süeze.
er sprach < got selbe müeze
danken dir, geselle trût,
daz ich stille unde über lût
ie vant sô reine triwe an dir.
du bist ein marmel gegen mir
unde ein vlins der staete.
swaz du mir ie getaete
ze liebe, tugentlîchiu vruht,
daz sol dîn rât nû mit genuht
an mir übergulden,
wan ich von wâren schulden
bedorfte dîner helfe nie
sô rehte wol als ich ir hie
bedarf ze disem mâle.
daz ich bî dir entwâle
nâch dînes edeln herzen ger,
durch daz bin ich niht komen her,
wan ich der wîle niht enhân
daz ich nû müge alhie bestân
unde ich belîbe lânger iht.
mich hât vil ernestlich geschiht
unde rehtiu nôt ze dir getriben.
vröuden blôz bin ich beliben
unde hôher sorgen rîche.
des var ich nû gelîche
eim angesthaften manne.
dûne stâst mir danne
ze staten unde dîn lêre,
sô muoz ich al mîn êre
verliesen unde dar zuo mîn leben.
wilt aber du mir stiure geben
mit dînem râte sinneclich,
sô getriwe ich gote wol daz ich
êr unde lîp, diu beide,
behalte vor dem leide
daz mir vil schiere künftic wirt
ob mich dîn helfe hie verbirt .>
Dâ wider sprach dô dieterich
 <ach vriunt, warumbe ist zwîfellich
dîn rede gegen mir alsô?
ichn wart nie keines dinges vrô
sô daz ich guot, er unde leben
sol ûf die wâge vür dich geben
swâ sô es dir nôt geschiht.
dar an enzwîfel niemer niht,
ich enbiete gerne mich
in den grimmen tôt durch dich
mit herzen unde mit lîbe.
mir gât der saelden schîbe
sît daz du des geruochest
daz du mich heime suochest
durch helfe in deme hûse mîn.
entsliuz mir al die swaere dîn
unde dînen kumber angestlich
lâz sehen, trûtgeselle, mich
ob ich den rât nû vinden müge
der dir iht ze helfe tüge
unde dir ze dîner noete vrume.
vil schiere ich dir ze helfe kume,
ze staten unde ze trôste wol.
ob ich, vriunt, darumbe sol
sterben unde ligen tôt,
daz dunket mich ein senftiu nôt .>
Engelhart sprach aber zim
 <trûtgeselle, nû vernim
waz ich dir noete welle klagen.
sich hât mîn dinc alsô getragen
daz engeltrût, diu reine vruht,
gnâd unde wîplîche zuht
nâch dem wunsche an mir begie
unde mich ir minne erwerben lie,
der ich nie leider wirdic wart.
unde dô diu maget von hôher art
zem êrsten mînen willen tete,
dô wart ich an der selben stete
bî der schoenen vunden.
mîn saelde was verswunden
unde daz gelücke mîn zehant,
wan ritschier von engellânt,
der mich geniten hât sô vil,
an dem vil süezen minnespil
uns bî ein dô ligen sach.
unde al zehant dô daz geschach,
dô gienc der tugentlôse man
vür den werden künec dan
unde seite ûf mich diu maere
daz mir sîn tohter waere
gelegen durch die minne bî.
daz warf der künec wandels vrî
zehant mir under ougen.
dô bôt ich des mîn lougen
sêr unde kündeclichen dâ.
dâ von wart ez geredet sâ
beidiu ritschiere unde mir
an einen kampf: den sulen wir
mit ein ander vehten.
nû bin ich mit den rehten
schulden weizgot überladen
unde vürhte daz ich grôzen schaden
an dem strîte kiese,
alsô daz ich verliese
den lîp, ob ich tret in den kreiz,
wan ich mich selben schuldic weiz
endelîche an der geschiht.
dâ von entar ich leider niht
den kampf volenden noch gewern.
des wil ich muoten unde gern
an dich, vriunt unde geselle mîn,
daz mir dîn rât hie werde schîn
unde dîn gewissiu lêre,
sô daz mîn vrouwe ir êre
beschirme unde ich mîn schuldic leben,
daz dem tôde wirt gegeben,
ob mir ze staten niht gestât
dînes edelen herzen rât .>
 <
Geselle> sprach dô dieterich,
 <ob anders niht entwinget dich,
sô mac sîn guot rât werden.
den list kan ich ûf erden
erdenken unde ervinden
dâ mite ich sol enbinden
ûz dirre nôt daz leben dîn.
du solt alhie ze hove sîn
herr unde wirt an mîner stat.
sô kêre ich hin ûf dînen pfat
unde wirde ein kempfe vür dich nû.
sô waenet man daz ich sî du,
wan wir gelîch ein ander sîn.
nim an dich diu kleider mîn;
sô sliufe ich in dîn gewant.
du wirdest hie vür mich erkant:
sô wirde ich dort vür dich gesehen.
du solt hie sprechen unde jehen
daz du heizest dieterich:
sô nenne ich engelharten mich
in des küneges hove dort.
wer solde sprechen einic wort
darumbe daz ich kempfe dâ,
sît daz man niender anderswâ
gelîcher vindet zwêne man?
ob mir es got der hêrre gan,
sô getriwe ich wol daz ich gesige:
wande ich bin an dem gezige
unschuldic aller dinge,
daz wirt ein misselinge
von engellânt ritschiere.
lîh mir, geselle, schiere
dîn pfert unde allez dîn gewant.
dar nâch vüere ich dich zehant
slâfen zuo dem wîbe mîn.
du solt an mîner stete sîn
unde ligen zallen zîten
an mîner vrouwen sîten
biz ich ze lânde wider kume .>
 <entriwen nein> sprach dô der vrume
unde der verwizzen engelhart.
 <sô haete ich mîne zuht gespart
unde al mîn lop verhouwen.
daz ich bî mîner vrouwen
mich slâfens wolte nieten,
daz sol uns got verbieten>.
Aber sprach dô dieterich
 <sich hêrre, du muost legen dich
ze mînem schoenen wîbe.
dîn herze in dînem lîbe
vor schanden ist sô lûter
daz du, geselle trûter,
mir nie kein untriwe tuost.
dâ von du sicherlichen muost
dich legen zuo der klâren
unde sô mit ir gebâren
daz man waene du sîst ich.
sô mac diz dinc verborgenlich
umb unser wandelunge sîn.
würde iemanne ûf erden schîn
daz ich ze tenemarke rite
unde ich den kampf vür dich gestrite,
daz würde an êren dîn verlust.
man sol verbergen in der brust
die tougenlichen sache.
dâ von du mit gemache
leb unde swîc vil stille.
ich sage dir wie mîn wille
getân ist unde der site mîn,
durch daz du mügest hie gesîn
deste baz an mîner stete .>
hie mite entslôz er unde tete
im alle hovesite kunt.
dar wider seite im an der stunt
Engelhart der guote
daz in der künec vruote
darumbe lieze rîten
daz er bî den zîten
kêrte zeiner zelle,
alsô daz er vil snelle
ze buoze gote stüende
unde wider in versüende
die sehs wochen sînen mein.
sich huop ein wehsel von in zwein
unde ein wandelunge.
Dieterich der junge
nam engelhartes kleider an
unde vuorte in bî der hende dan
ze sînem schoenen wîbe guot.
dar nâch der vürste wol gemuot
bôt dem wahtaere sînen segen
unde bat sîn got von himele pflegen
unde îlte sîne strâze.
er nam der reise mâze
ze tenemarken in den kreiz.
Engelhart sich vaste vleiz
hôher staete wider in,
wan sîn tugentrîcher sin
nie keiner missewende pflac.
bî sînem schoenen wîbe er lac
daz er leite enzwischen sich
unde die vrouwen wünneclich
zehant ein swert blôz unde bar.
er seite ir endelichen gar
daz er dise unmuoze
wolte zeiner buoze
die sehs wochen trîben.
daz liez si dô belîben
sunder haz unde âne zorn.
sîn lîp von hôher art geborn
beruorte nie durch minne
die werden herzoginne,
unde lac ir doch vil nâhe bî.
der süeze wandelunge vrî
lebte dâ ze hove alsô
daz man gesworen haete dô
daz der vil triwebaere
wirt dâ ze hove waere.
Vür dieterîchen wart erkant
Engelhart ze brâbant:
sô wart ze tenemarke
gesehen ouch vil starke
vür engelharten dieterich.
sus haeten si verwandelt sich
unde verkêret under in.
Dieterich reit allez hin
in engelhartes bilde.
im wart sîn name wilde
unde vremde gar sîn heimuot.
der tugentrîche vürste guot
kam ûf den hof reht an der zît
dô der angestbaere strît
geschehen solde ân alle vluht.
der künec zwîfel mit genuht
het in sîn herze dô gelesen,
durch daz sô lânge was gewesen
under wegen dieterich.
er wânde daz versûmen sich
wolt engelhart des strîtes dô.
dâ von wart er unmâzen vrô
daz dieterich kam ûf den hof.
vil manic werder bischof
unde vürsten aller hande
wâren von dem lânde
durch schouwen aldâ hin gezoget.
Ritschier der haete vil gebroget
unde dannoch geschallet mê.
vil harte dicke sprach er ê
 <vür wâr bekenne ich unde weiz
daz engelhart des lândes kreiz
muoz vermîden iemer
unde daz er komen niemer
wider an den hof getar.
sich selben weiz er schuldic gar:
dâ von ist er enwec geriten.
hie muoz belîben ungestriten:
daz ist mîn aller meiste klage>.
die rede treip er alle tage
in einem starken schalle.
dâ von si vreuten alle
der lieben niwemaere sich
daz der vürste dieterich
in engelhartes bilde dô
geriten kam ze hove alsô
unde er den kampf geruochte wern.
 <seht> sprâchen si, < wer solde gern
Engelhartes schaden hie?
kein herze enwart getriwer nie
dan er in sînem lîbe treit.
vil wol er sîne staetekeit
bewaeret hât ze dirre vrist,
sît daz er wider komen ist
unde in sîn triwe dar zuo jaget
daz er erloesen wil die maget
ûz ir schemelichen nôt,
oder aber hie geligen tôt
an dem vil herten wîge.
in êren als ein vîge
blüejet sîn vil süeziu jugent.
dâ von sîn ritterlîchiu tugent
gît alsô saelde rîchen schîn.
er möhte wol geriten sîn
enwec in den sehs wochen,
wolte er hân zerbrochen
sîner hôhen triwe pfant
dar ûf sîn herze ie was gewant>.
Sus wârens in dem wâne
daz ûf des hoves plâne
solt engelhart dort strîten.
dâ wolte bî den zîten
vür in kempfen dieterich.
Ritschier der haete schône sich
ûf den strît bereitet,
als ein man der beitet
des kempfen der in sol bestân.
ein rinc was ûf des hoves plân
sô lânc unde alsô wît gezetet
daz er belîben unzertretet
von den rossen möhte
unde er zwein mannen töhte
die dâ ze rosse wolten
vehten, sô si solden
vor dem künege strîten.
nû wart ouch bî den zîten
Dieterich vil wol bereit.
ûf den hof wît unde breit
was geriten manic tene
durch daz er dâ gesaehe jene
mit ein ander kempfen.
mit lügen ensol ich stempfen
niht an disen maeren.
man seit mir daz si waeren
gezieret wol nâch prîse.
in einer slehten wîse
ir wâpenkleider wâren,
wan si enwolten vâren
niht hovelicher dinge,
durch daz in guot gelinge
von gotes helfe würde schîn.
Dieterich, der êren êren schîn.
der ie sîn herze ûf triwe twanc,
der vuorte von samîte blânc
deck unde kursît wol gesniten.
dar wider kam ritschier geriten
ûf einem snellen rosse vrech.
des wâpenkleit swarz als ein bech
von brûnîte was geweben.
man sach dran weder tier noch reben
noch keiner leie vogel stân.
diu decke was gelîch getân
dem gewürhte enobene
unde stuont iedoch ze lobene
den ougen unde dem muote wol.
reht als man zwêne rîter sol
zieren harte schône
in einem slehten dône,
daz haete an si der wunsch geleit.
si wâren z'orse' baz bereit
unde ze stehelîner wât
danne ie gotes hantgetât
würde an keinen zîten.
si vuorten an den sîten
zwei swert vil edel umbe sich.
der vil getriwe dieterich
kam geriten in den kreiz.
alsam ein lûter spiegel gleiz
sîn halsberc dâ ze wunder.
nû was sîn herze drunder
wol tûsent warbe glânzer
an êren unde ganzer
an ellenthaften sinnen.
er wolte dâ gewinnen
oder aber gar verlieren.
ouch mohte man ritschieren
vür einen man dâ schouwen
des herze nie verhouwen
mit zagelichem muote wart.
haet er sîn ungetriwen art
under wegen lâzen,
wer möhte sich gemâzen
ze sîner sterke danne?
er was ein helt ze manne:
dem er gelîch gebârte sich.
er unde der edele dieterich
haeten strîtes sich bewegen
unde wolten sîn ouch niht verpflegen.
Si wâren beide, sô man saget,
des muotes rîch unde unverzaget
unde strîtes âne vorhte.
daz reht in manheit worhte
daz si gelîche erkanden.
Ritschier von engellânden
verstuont sich wol der wârheit.
dâ von er snelleclichen reit
des tages dâ ze strîte.
ouch weste bî der zîte
wol dieterich daz maere
daz er unschuldic waere.
darumbe er willeclichen vaht.
ez machet ellen unde maht
dâ sich der man unschuldic weiz.
ze kempfen ritens in den kreiz
unde haeten beide schulde niht.
solt aber triwe helfen iht
wider valschem muote,
sô mohte sich der guote
Dieterich wol vröuwen
unde ûf ritschieres dröuwen
ahten harte kleine.
si kêrten vil gemeine
mit ein ander an den rinc.
ir muot ûf ernestlîchiu dinc
was gestellet unde ir vlîz.
der eine swarz, der ander wîz
kam geriten aldort her.
si vuorten ungefüegiu sper
unde riten ros vil ûz erkorn.
diu manten si mit scharpfen sporn
sô vaste bî den zîten
daz in daz bluot zen sîten
ûz begunde dringen
unde ûf die liute springen
die dâ zuo dem ringe zugen.
diu ros diu liefen niht, si vlugen
noch vaster danne ein windes brût.
über gras unde über krût
liezen si zesamene gân
sô krefteclichen daz der plân
möhte erkrachen unde erwagen.
ûz herten steinen wart geslagen
daz wilde viur an manegen steten.
daz schuof ir ungefüegez treten
des si dô pflâgen an der stunt.
dâ waere ein kerze wol enzunt
von den ganstern unde ein schoup.
ei wie nâch in beiden stoup
daz viur unde der vil starke melm!
dâ was bedecket under helm
manheit unde ellenthafter muot.
sêle, lîp, êr unde guot,
diu lâgen ûf der wâge dâ
unde müezen weizgot anderswâ
vil dicke noch dar ûfe ligen
swâ man mit kampfe wil gesigen.
wan swer dar under eines wil
an strîte vürhten alze vil,
der hât si dâ vil schiere
verloren alle viere.
Der dinge wol verstuonden sich
Ritschier unde ouch dieterich.
dâ von si vorhte pflâgen niht.
si leiten in der wâge pfliht
swaz si rehtes wielten,
durch daz si lop behielten
unde liehten prîs dâ vünden.
des wilden meres ünden
vor einem sturmwinde
ze stade nie sô swinde
geliefen noch gesluogen,
sô balde si dô truogen
diu snellen ros zein ander.
haet aber ein galânder
gesungen sîne wîse,
die hete man ûf dem rîse
niht gehoeret noch vernomen
dô si zesamene wâren komen
unde si die schefte brâchen,
wan si diu sper zerstâchen
sô vaste daz des bruches klac
lûte alsam ein donnerslac
der spaltet daz geböume.
diu vürbüege unde die zöume
zerbrâchen von den stichen,
unde schuof daz sicherlichen
ir alze hurteclîchiu just
daz ze stôze mit der brust
diu ros zesamene kâmen
unde einen val dâ nâmen
sô grimmen daz si von der nôt
gelâgen steinharte tôt.
wes möhten si dô bîten?
man sach si zuo den zîten
erbeizen nider ûf daz lânt.
diu swert begunden si zehant
zücken unde roufen
unde ûf ein ander loufen
snelleclîche ân alle vluht,
als si diu wilde tobesuht
haete erzürnet unde ergremet.
ir sin der was vil ungezemet
unde ir ellentrîcher muot.
si tâten als der lewe tuot
swenn in der hunger twinget:
sô balde der geringet
niemer nâch der spîse
als si nâch hôhem prîse
striten mit ein ander.
der wilde salamander
des heizen viures niht engert
sô vaste als dâ ir beider swert
nâch menschen verhe gruoben.
die schilde vür sich huoben
ze schirmen die vil küenen.
wer solde si versüenen?
ir slege wâren alsô grôz
daz ûf einen anebôz
geschach nie groezer tengeln.
unde solde ein kampf von engeln
geschehen ûf der erden,
ern künde niemer werden
wünneclicher umbe ein hâr.
diu sunne lûter unde klâr
gap in ze stiure liehten schîn.
der himel als daz lâsûr vîn
was ob in zwein geverwet,
unde haete sich gegerwet
under in des hoves plân
in grüenez kleit vil wol getân.
dar ûfe stuondens unde striten.
vil strenger noete si dô liten
von der hitze bêdenthalp.
vleckeht als ein hindenkalp
von sweize wart ir harnasch.
des tages nie diu sunne erlasch:
dâ von si kumber truogen.
si stâchen unde sluogen
mit den vil scharpfen klingen
daz von den stahelringen
geschach ein michel rîsen.
ûz dem gevegeten îsen
des viures blic hôch ûfe stoup.
reht als der wint daz dürre loup
rêret in dem walde,
sô viel dâ nider balde
von den schilden manic spân.
in haeten weizgot heiz getân
ir guoten swert des selben tages,
wan si wurden maneges slages
benoetet unde betwungen.
hei wie si beidiu klungen
ûf dem gesmîde lûter!
 <got hêrre, du vil trûter>
gedâhte dô vil maneges sin,
 <gib engelharte den gewin
daz er behabe alhie den sic.
er strihte wol der triwen stric .>
Sus giengen si ze bîle
vil harte lânge wîle,
daz si mit den wâfen
dicke ein ander trâfen
beide ûf îsen unde ûf leder
unde daz iedoch verwunt enweder
jener wart noch dirre.
si wâren dannoch irre
tiefer wunden gar beliben.
ein ander si sich umbe triben
mit slegen unde mit stichen.
Ritschier an dieterîchen
ze leste dô mit zorne spranc.
ûf in lief er unde dranc
snelleclichen als ein wilt.
durch wâfenroc unde durch den schilt
sluoc er den rîter lobelich
sô vaste daz er hinder sich
begunde strûchen an der stunt
unde an der sîten wart verwunt
gar schedelichen in den lîp.
 <daz engeltrût ist iwer wîp>
sprach ritschier dô von engellânt,
 <daz bewaeret hie mîn hant
oder aber ich belîbe tôt>.
hie mite er sich zem slage bôt
unde wolte in aber treffen dô.
nû engeriet ez niht alsô:
wan der getriwe dieterich
der spranc ûf unde werte sich
vor solhem ungelücke.
den schilt warf er ze rücke
durch sînen grimmeclichen zorn
unde nam daz swert vil ûz erkorn
ze beiden sînen handen.
Ritschiere ûz engellânden
underlief er sînen slac,
dar ûfe er sich mit vlîze wac,
unde sluoc in ûf daz houbet sô
daz von dem herten stahele dô
vluoc des wilden viures melm
unde im verrücket wart der helm
sô vaste daz er niht ensach.
unde alsô schiere daz geschach,
dô wolte er mit der linken hant
den helm hin wider hân gewant
daz er im rehte stüende als ê.
wes möhte dieterich dô mê
beiten unde warten?
in sîner wunne garten
saet er im leides sâmen.
der hant begunde er râmen
dâ mite er zôch den helm hin wider,
unde sluoc si daz si viel dâ nider
ûf des hoves anger.
dâ von enbeit niht lânger
Dieterich der küene man.
er lief in aber gaehes an
unde wolte in volle nider slahen
unde dâ vergiezen manegen trahen
sins ungetriwen bluotes.
dô was der künec des muotes
daz er im daz niht vertruoc.
in dûhte sînes schaden genuoc,
wande er was sîn oehein.
des hiez er under disen zwein
den vil ungefüegen strît
scheiden bî der selben zît.
Sus nam der kampf eine ende.
Ritschier muost einer hende
darben alle sîne tage
unde als ein ungetriwer zage
enpfâhen laster unde schimpf.
mit hazze koufte er ungelimpf
unde schaden grôz mit nîde.
Dieterich der blîde
wart in êren vunden.
man heilte im sîne wunden
unde hiez in dâ in vröuden leben.
im wart vil hôhez lop gegeben
als einem sigerîchen man.
nû daz er sîne kraft gewan
unde er vil schône was genesen,
dô sprach der künec ûz erlesen
 <
Engelhart, sît daz du dich
durch mîne tochter wünneclich
hâst geboten in den tôt
unde ûz vil schemelicher nôt
enbunden hâst ir reinez leben,
sô wil ich dir ze wîbe geben
die klâren unde die werden.
ich sol dich ûf erden
ergetzen daz du hâst gestriten
unde grôzen kumber hâst erliten
von lügelichen maeren.
ich wil an dir bewaeren
daz ich dienest lônen kan>.
alsus besande er sîne man
unde von dem künecrîche
die vürsten algelîche.
Er machte ein rîlich hôchgezît
unde leite dieterîche sît
die süezen engeltrûten zuo.
den âbent unde den morgen vruo
geschach dâ kurzewîle vil.
justieren, tanzen, seiten spil
wart gesehen unde erkant.
pferit, silber unde gewant
wart umb êre dâ gegeben.
man sach dâ junge unde alte leben
in rîchem hoveschalle.
die liute wânden alle
unde ouch der künec von hôher art
daz dieterich waer engelhart.
des selben haet ouch engeltrût
beide stille unde über lût
in ir herzen wol gesworn,
wan daz der vürste wol geborn
leite ein swert enzwischen sich
unde daz wîp vil wünneclich
swenn er bî ir nachtes lac.
des selben sîn geselle pflac
mit sîner vrouwen lîbe.
bî des andern wîbe
lac enweder under in.
ir staete gap in kiuschen sin
alsô daz an den vrouwen
geselleschaft verhouwen
noch ir triwe niht enwart.
si wurden beide wol gespart
bî den gesellen reine
vor aller hande meine.
Dô nû in tenemarken
mit hôhen êren starken
diu hôchgezît ein ende nam,
dô reit der vürste lobesam,
Dieterich, von dannen.
wîben unde mannen
seite der vil staete,
wan er gesiget haete,
sô wolte er wallen etewar
gote zeinem dienste gar,
der im geholfen haete dô.
vil hôhes muotes unde vrô
îlt er hin gegen brâbant.
vür sîn eigen hûs zehant
reit er eins nachtes dô man slief.
zuo dem wahtaere er dô rief,
er sprach < ganc, sage dem hêrren dîn
daz aber der geselle sîn,
Engelhart, hie vor gehabe,
daz er her welle zuo mir abe
kêren: ich wil in gesehen>.
daz liez der wahtaere geschehen.
er macht ez bî der selben stunt
dem werden engelharte kunt.
Der maere unde dirre boteschaft
wart von herzen vröudehaft
der edele unde der guote.
er kam in hôhem muote
vür daz tor gegangen.
dâ wart von im enpfangen
Dieterich der klâre
mit rede unde mit gebâre
baz dan ich gesagen müge.
waz hülfe, ob ich daz maere züge
ze lânger teidinge?
er seite im sîn gelinge
vil gar biz ûf ein ende,
wie ritschier einer hende
müeste darben iemer mê,
unde daz im engeltrût zer ê
gegeben würde an sîner stat.
rîten er in schiere bat
ze tenemarken in daz lânt.
er gap im pfert unde sîn gewant
unde hiez in wider hinnen varn.
Engelhart, der saelden barn,
seite im danc gnâd unde prîs
wol tûsentvalt in manege wîs
unde îlte dô vil starke
hin gegen tenemarke.
Dâ wart der edele vunden
in vröuden zallen stunden,
er unde diu saelige engeltrût,
beide stille unde über lût
an staeter minne sunder wanc.
dar nâch sô was vil harte unlânc
daz der künec reine starp
unde engelhart die krône erwarp
unde des rîches stuol besaz.
geloubet endelichen daz,
vürsten, grâven, dienestman,
vielen den getriwen an
mit guote unde ouch mit lîbe.
bî dem vil schoenen wîbe
gewan er ouch zwei kindelîn,
unde machte ir dô mit rede schîn
die sache unde alle die geschiht,
wan si vrâgte, sô man giht,
warumbe er haete nachtes hin
beide enzwischen si unde in
sîn swert geleit blôz unde bar.
hier an sô wart er wol gewar
daz dieterich der staete
an im behalten haete
geselleclîche wârheit.
die selben vrâge niht vermeit
Dieterîches vrouwe dort.
dâ von er ganzer triwen hort
spürte an engelharte sît.
si wurden beide bî der zît
von herzen vröudebaere
unde seiten dô ze maere
den hôchgelobten wîben
wie von ir zweier lîben
diu wandelunge was geschehen
unde wie der ander was gesehen
vil schône vür den einen.
den klâren unde den reinen
vrouwen tete daz maere wol.
si wurden hôher wunne vol
unde wart in sanfte gnuoc hie mite.
Engelhart der wol gesite
lebte ân aller sorgen pîn.
der vater unde die bruoder sîn
wurden schiere dô besant.
er machte ûz in ze tenelânt
herzogen unde grâven hôch.
sîn dinc er allez zime zôch
in ganzer wirde schône.
er kunde wol mit lône
rîlîche die gemieten
die dâ ze hove rieten
sîn êre willeclichen ê.
waz darf ich lânger rede mê?
diu saelde bôt im liebes wal
sunder mâze unde âne zal:
dâ wider sîn geselle
gewan daz ungevelle
daz er von hôher werdekeit
in swaeren kumber wart geleit.
Nû merket wie daz hüebe sich.
dô der getriwe dieterich
kam von dem strîte wider heim
unde im der saelden honicseim
nâch wunsche lânge zuo geflôz,
dô wart in ungemüete grôz
verkêret al sin wunne gar.
sîn spilende vröude liehtgevar
in trüebez leit sich wandelte.
sîn lîp der wol gehandelte
wart vil schiere dô geslagen
mit dem vil armen siechtagen
den man dâ heizet miselsuht.
diu viel ûf in mit der genuht
daz er mitalle ûzsetzic wart.
im wurden hâr unde bart
dünn unde seltsaene.
sîn ougen, als ich waene,
begunden sich dô gilwen.
als ob si aezen milwen,
sô vielen ûz die brâwen drobe.
sîn varwe, diu dâ vor ze lobe
liutsaeleclich was unde guot,
diu wart noch roeter danne ein bluot
unde gap vil egebaeren schîn.
diu lûtersüeze stimme sîn
wart unmâzen heiser.
im schuof des himels keiser
grôz leit an allen enden.
an vüezen unde an henden
wâren im die ballen
sô genzlich în gevallen
daz mich sîn iemer wundert.
sîn lîp der wart gesundert
vil gar von schoenen sachen
unde wart mit ungemachen
jaemerlichen überladen.
unde dô der edele vürste schaden
begunde merken unde spehen,
dô wart sîn junger lîp gesehen
trûric unde vröuden bar.
ouch wart sîn werdiu hoveschar
betrüebet unde diu lântdiet
sô vaste daz si balde schiet
ûz allen vröuden sich zehant.
swem ie sîn tugent was bekant
unde sîn vil hôchgebornez leben,
dem wart dô leides vil gegeben
um sînen jungen siechen lîp.
sîn vrouwe, daz vil reine wîp,
diu süeze saeldenbaere,
diu klagete sîne swaere
unde weinde sînen smerzen
mit ougen unde mit herzen
dick unde ze maneger stunde.
sîn leit gienc ir ze grunde
unde sîn vil strengez ungemach.
unde aber dô man in gesach
sô wandelbaeren an der hût,
dô wart er sînem wîbe trût
unde allen sînen kunden
gar widerzaeme vunden.
Swer in gerne sach dâ vor,
der suochte nû der vlühte spor
unde îlte von im al zehant.
vil manic arzât wart besant,
der im gehelfen kunde niht.
er was ân alle zuoversiht
daz er genesen möhte
unde im kein helfe entöhte
ze sînem grôzen siechtagen.
dâ von der vürste muoste klagen
von schulden wol sîn arebeit.
vil bitter was sîn herzeleit
unde jaemerlich sîn ungehabe.
er tete sich aller vröuden abe
unde wonte in klegelicher nôt.
er wolte sîn gewesen tôt
vür daz vil jâmerhafte leben
daz im nû leider was gegeben
von sîner sühte manicvalt.
im wart enzücket sîn gewalt
an liuten unde an lânde.
nû daz er daz erkande
daz er begunde unmaeren
den sînen unde swaeren,
dô bat er im mit triwen
stiften unde biwen
ein hiuselîn doch etewâ
durch daz er drinne möhte sâ
belîben sô gar eine.
nû vlôz ein wazzer reine
vil nâhe bî der bürge sîn.
dâ was ein wert gewahsen în
der michel unde schoene was.
dâ sprungen bluomen unde gras
vil wünneclichen inne,
unde wuohsen nâch gewinne
dâ vîgen unde mandelrîs.
alsam ein irdesch paradîs
beschoenet stuont diz einlânt.
swem ie gezierde wart bekant,
der möhte ez balde gesten.
von nüzzen unde von kesten
wuohs dar inne manic soum.
ouch stuont der berende ölboum
vil gar nâch vollem wunsche dâ.
man schouwet hie noch anderswâ
deheinen wert sô vrühtigen.
des wart dem miselsühtigen
Dieterîche ein hûs dar în
gebiwen nâch dem willen sîn.
Im wart bereit vil guot gemach.
daz wazzer unde der schoene bach
vluzzen um den selben wert
im was dâ wunnen vil beschert
von liehter ougen weide.
kneht unde megede beide
ze dienste man im zuo beschiet.
vil harte wol man in beriet
spîs unde liehter kleider.
dar nâch sô wart er leider
gescheiden vil geswinde
von sînem ingesinde
unde in den wert gefuort hindan.
vriunde, mâge, dienestman
hiez er belîben hinder im,
als ich diu maere alhie vernim,
unde îlte schiere sâ zehant
mit jâmer in daz einlânt
dâ sîn wonunge solde sîn.
er kêrte gedulteclîche drîn
unde was dar inne manegen tac,
daz man sîn doch vil schône pflac
mit guoter handelunge.
swaz der getriwe junge
mohte geischen alle zît,
daz wart im âne widerstrît
von der burc gefüeret dar.
im was betrüebet alsô gar
sîn herze unde sîn getriwer muot
daz im gemach noch ander guot
gehelfen niht enmohte.
vil lützel ez im tohte
swaz man im dinges brâhte,
wan er ze vil gedâhte
an wîp unde guot, an liute unde lânt,
daz man im haete ûz sîner hant
genomen allez bî der zît.
ouch was sîn kumber alsô wît
von des lîbes smerzen
daz er in sînem herzen
deheine ruowe mohte haben.
er was in jâmer sô begraben
daz anders er engerte
wan daz in got gewerte
des tôdes bî den stunden,
durch daz er würde enbunden
von sîner grimmen swaere.
im was der lîp unmaere:
daz kunde er wol erscheinen:
wan siufzen unde weinen
was sîn groeste unmuoze dô.
mit disen dingen unde alsô
Dieterich dô lebete,
der ie vil schône swebete
in werltlicher wünne
unde über al sîn künne
ein spiegel unde eine bluome schein.
als ein lieht karfunkelstein
was sîn lop durchliuhtic ê,
daz nû engap niht schînes mê,
wand ez als ein trüebez glas
verdorben unde verblichen was.
Nû kam ez zeiner stunde
daz sich der ungesunde
in dem werde ûf eime plân
zeinem brunnen wolte ergân
der dâ vil wünneclichen stuont.
er tete alsam die siechen tuont,
die senftes luftes ruochent
unde ougen weide suochent
durch bezzerunge dicke.
vor der sunnen blicke
truoc er einen pfâwenhuot
unde ein gewant von sîden guot
daz als ein liehter spiegel was.
hie mite kam er durch daz gras
geslichen zuo dem brunnen kalt.
dâ stuont von böumen obe ein walt
vil maneger hande leie.
der liehte süeze meie
was komen dô mit sîner maht
dâ von der brunne was bedaht
mit wünneclichen esten.
ûz grüenem loube glesten
sach man die snêwîze bluot.
diu was des brunnen schatehuot
unde haeten sich gehûset drîn
diu wilden waltvogellîn
vor der hitze durch gemach.
vil schoene was ir überdach
von bletern unde von rîse.
ir niwen sumerwîse
erklâncten si dar under
ze wunsche unde ze wunder
unde triben des gnuoc unde vil.
der ôren unde der ougen spil
was dâ vil harte manecvalt.
der brunne lûter unde kalt
gienc rûschende unde klingende.
sô wâren dâ bî springende
rôsen rôt durch grüenen klê.
waz dorfte man dâ wunne mê
wan der sumerlichen zît
ûf dem vil schoenen plâne wît?
Der vil jâmerhafte dieterich
ûf sînen elenbogen sich
leinte zuo dem brunnen
unde barc sich vor der sunnen
hin under dâ ez schate was.
wazzer, bluomen unde gras
sach er mit vollen ougen an.
dâ von gedenken er began
waz der meie vröuden gît.
 <ach> sprach er, < schoeniu sumerzît,
wie kanstû dem gesunden
mit vröuden under stunden
muot erhoehen unde leben!
nû soltestû mir vröude geben
mit dînen wünneclichen tagen.
nû bin ich sô mit siechtagen
begriffen ûf der erden
daz ich erfreuwet werden
niht mac von dîner süezen kunst.
ich hân enpfangen leides gunst
unde lânge wernder sorgen pfliht,
dar inne ich âne zuoversiht
muoz begraben iemer ligen.
got hêrre, wes hât mich gezigen
dîn râche unmâzen grimmeclich
diu nû gevallen ûfe mich
gar ungenaedeclichen ist?
jâ reiner unde süezer krist,
waz hân ich gegen dir getân
dâ mite ich sô gedienet hân
dînen bitterlichen zorn?
wâ von hân ich sô gar verlorn
liute, lânt, guot unde lîp,
mâge, vriunde, unde wîp,
unde alle mîne saelekeit?
daz lânger mich diu erde treit,
daz ist mîn aller meiste klage,
sît daz mîn armer lebetage
sô gar unnütze worden ist.
ach broediu werlt, sich wie du bist
aller missewende vol!
nieman dir getriwen sol,
wan du vil swache lônen kanst.
nâch liebe du vil leides ganst:
daz hâstû wol bewaeret mir.
ich hân gedienet lânge dir:
darumbe wirt mir nû gegeben
niht anders wan ein armez leben
dar inne ich niht genesen mac.
reht als der wilde donerslac
hât troffen mich der sorgen schûr.
sô bitter noch sô rehte sûr
enkunde niemer werden
kein jâmer ûf der erden
alsô mîn kumber den ich dol.
ouwê daz mich diu sunne sol
beliuhten unde des tages glânz
unde daz mich slinden alsô ganz
ensol daz abgründe.
wan daz ich grôze sünde
entsitze durch der sêle nôt,
ich taete ê selbe mir den tôt
ê daz ich lânger wolte leben
unde in sô kranker wirde sweben
daz ich mir selben waere
unde al der werlt unmaere .>
Sus lac der tumbe klagende
unde dise rede sagende
der ich bin zeinem ende komen.
er haete in sîne hant genomen
vil riweclîche ein wange
unde was von deme gange
den er zuo dem brunnen gienc
sô gar unmehtic worden hie
daz er entslief nâch sîner klage.
nû wolte got bî deme tage
ein wunder an im briwen
unde wolte in sîner triwen
lâzen dô geniezen,
wan in begunde erdriezen
der bitterlichen swaere
die der vil triwebaere
leit ân alle sîne schult.
gelouben ir daz gerne sult
âne schimpf unde âne spot
daz im der ûz erwelte got
sant einen boten wunnesam.
ein engel vür in schône kam
hin under daz geböume
unde liez im süeze tröume
in dem slâfe werden kunt.
er sprach dô wider in zestunt
 <
Dieterich, du solt genesen.
der reine got vil ûz erlesen,
der triwe sich versinnet
unde hôhe wârheit minnet,
der wil dich lâzen geniezen
daz du ze herzen sliezen
ie woltest hôher triwen hort.
in sînem liehten himele dort
hât er sich dîn erbarmet
daz du sô gar verarmet
an leben unde an guote bist.
er wil dir geben die genist
wider unde dîn êre gar.
ze tenemarke balde var:
dâ vindestû gesuntheit.
Engelhart was ie bereit
daz er geselleschaft dir büte.
dâ von wil got daz er verschüte
durch dich sîner kinde bluot,
daz er vil willeclichen tuot,
ob du dir selben heiles ganst,
wan du genesen niht enkanst
ê sîner zweier kinde leben
vür dich ze pfande wirt gegeben.
unde wirstû mit ir bluote rôt,
der zweier kinde, in dîner nôt
gebadet unde gestrîchen,
sô bistû sicherlichen
von dîner miselsuht ernert.
kein ander salbe ist dir beschert
dâ mite man dich heile noch.
dâ von du balde kêre doch
zuo dem trûtgesellen dîn.
daz hât dir unser trehtîn
geboten, vil getriwer man .>
hie mite schiet der engel dan
unde kêrte wider schône
ze gotes himeltrône.
Nû was ouch dieterich zehant
erwachet unde haete erkant
in sînem slâfe daz gebot
daz im der reine süeze got
bî dem engel machte kunt.
dâ von sîn riwic herze wunt
wart betrüebet deste mê,
wan im tete inneclichen wê
daz im was getroumet sô.
 <jâ hêrre> sprach er aber dô,
 <waz mac bediuten dirre troum?
wer hât mich under disen boum
durch slâfen unde durch ruowe brâht?
ich haete unrehte mich bedâht,
dô mich trâkheit nider warf.
diu maere der ich niht bedarf,
diu sint mir komen hiute vür.
dar an sô prüeve ich unde spür
daz mîn got kleine ruochet,
sît daz er mich versuochet
mit üppeclichen tröumen.
mich vuorte an sînen zöumen
Unheil unmâzen starke,
sô ich ze tenemarke
in dem sinne kêrte
daz engelhart verrêrte
durch mich sîner kinde bluot,
wan nieman ez ûf erden tuot
daz er mit sînes lîbes vruht
mich loese von der miselsuht
unde ûz der grôzen plâge mîn.
nû sî daz er diu kindelîn
vil gerne durch mich toete
unde mich von mîner noete
dâ mite welle enbinden,
sô sol ich doch erwinden
an alsô grôzem meine,
daz ich ir bluot vil reine
giezen lâze ân alle schult.
ich wolte ê lîden mit gedult
dise lesterliche nôt
ê daz si iemer durch mich tôt
als ungedienet müesten ligen.
wes haete ich danne den gezigen
der an mir triwe nie zerbrach,
sô ich mîn siechez leben swach
mit sînen kinden wolte ernern?
got sol mir ê den tôt beschern
ê daz ich engelharten,
den liehten unde den zarten,
iemer sô beswaere
unde ich an im bewaere
gar ungetriweclichen site.
er ist mir ie gewesen mite
in lûterlicher staete.
dâ von ich kûme taete
wider in die missetât
daz mîner siecheit würde rât
unde mîner jâmersühte
von der getriwen vrühte
diu von sîme lîbe ist komen.
sol mir kein arzenîe vromen
ze mîner swaere diu mich traf
wan sîner kinde rôtez saf,
sô bin ich iemer ungenesen.
iht anders muoz mîn salbe wesen
ze mîner veigen ungeschiht:
wan zwâre dirre enger ich niht .>
Hie mite gienc der süeze man
wider heim ze hûse dan
in sîner klagenôt als ê.
ze keiner arzenîe mê
kund er gehaben zuoversiht,
unde haete gar den troum vür niht
der im was getroumet dort.
owê, daz siufzebernde wort,
unde ach, der riweclîche spruch,
diu nâmen dô vil manegen bruch
durch sîne vröude enmitten.
daz îsen in der smitten
sô sêre niht englüejet
als vaste er wart gemüejet
in der vil heizen senegluot,
dar inne bran sîn kiuscher muot
alle zît unde allen tac.
sîn bestez wünschen des er pflac
daz was niht wan daz eine
daz im got der vil reine
den grimmen tôt bescherte
unde im die sêle ernerte
vor der helle grunde.
sus lebete er manege stunde
mit jâmer unde mit leide
biz im die vriunde beide
ab giengen unde die dienestman,
alsô daz man sîn began
pflegen niht sô wol als ê
unde man im bôt smâcheite mê
zallen mâlen danne vor.
ê kâmen dicke vür sîn tor
mâge, vriunt, man unde wîp,
durch daz sîn ungesunder lîp
enpfienge hôhen trôst von in.
diz allez was nû gar dâ hin.
er kam von hôher wirde alsô
daz nieman sîn engerte dô
zeimâl in dem jâre sehen.
im was sô rehte wê geschehen
von sîner veigen siecheit
daz man in ungerne leit
unde in sîn gesinde vlôch.
vil sêre man im abe zôch
an spîse unde an gemache
unde pflac sîn ze swache
mit aller hande dingen.
man sach im lützel bringen
dar ûf des werdes anger.
wan sô der mensch ie lânger
siechet unde ie sêrer,
sô sîn unwirde ie mêrer
unde ie groezer danne wirt.
des wart ouch dieterich verirt
an sîner werdekeite gar.
nieman wolte sîn dô war
mit guoter handelunge nemen.
dâ von er sich begunde schemen
sô vaste in sînem herzen
daz er des lîbes smerzen
niht enwac sô sêre
als daz im solhe unêre
buten al die sîne.
er haete gerner pîne
geliten danne unwerdekeit.
der kunden liute smâcheit
tete im alsô rehte wê
daz er zuo dem werden ê
von dannen wolte kêren
ê daz er mit unêren
in sînem lânde waere.
der werde triwebaere
unde der vil staete dieterich
alsô gedâhte wider sich.
 <
Ich armer unde ich tumber,
warumbe lîde ich kumber
in mîn selbes lânde,
daz ich von dirre schande
niht hindan entwîche
unde zu dem vriunde strîche
der rehte erkennet wer ich bin?>
hie mite viel im in den sin
vil sêre unde ouch vil starke
daz er ze tenemarke
zengelharte wolte varn:
der künde sîniu dinc bewarn
nâch êren unde nâch minne wol.
er dâchte < ob ich nû vinden sol
iemer triwe an keime man,
sô enhabe ich dâ niht zwîfel an,
mîn geselle enthalte mich
schôn unde lâze erbarmen sich
daz mir gelückes bilde
sô gar ist worden wilde
unde ungelücke niwe.
sîn lîp ist sô getriwe
unde alsô tugentveste
daz er mir tuot daz beste
gern unde willeclichen dâ.
mir wirt gebiwen etewâ
vor sîner bürge ein hiuselîn.
dâ laezet er mich inne sîn
die wîle daz ich mac geleben
unde heizet mir dar inne geben
spîse unde allez des ich darf.
sît daz sîn herze nie gewarf
ûz vil hôher staete sich,
sô gedenket er daz ich
mit triwen sîn geselle was
unde zeime vriunde in ûz erlas
mit herzen unde mit muote.
vor lîbe unde vor dem guote
hân ich in geminnet ie.
geselleschaft bôt ich im hie
vil gar biz ûf der triwen ort.
des lât er mich geniezen dort
unde ergetzet mich des wol
daz ich hie smaehen kumber dol .>
Sus wart in sînem muote
ze râte der vil guote
daz er von sînem lânde schiet
unde er ein schiffelîn beriet
rîtlichen unde schône gnuoc
daz in ze tenemarke truoc
vil snelleclîchen ûf dem sê.
waz touc hie lânger rede mê
unde üppeclîchiu teidinc?
dô der vil süeze jungelinc
ze der vil schoenen veste kam
dâ sîn geselle tugentsam,
der künec, dâ mit hûse was,
dô sande er ûf den palas
den boten sîn gereite
der engelharte seite
diu maere unmâzen klegelich
daz sîn geselle dieterich
ûf gnâde in heime suochte,
daz er in dâ geruochte
sprechen unde schouwen:
in habe alsô verhouwen
sîn veigez ungelücke breit
daz er von grôzer siecheit
niht ze hove müge komen.
nû daz engelhart vernomen
haete disiu maere,
dô wart der saeldenbaere
von herzen trûric unde vrô.
leidic wart der süeze dô
durch dieterîches ungemach,
unde vreute sich daz im geschach
diu saelde daz er komen was.
er gienc von sînem palas
zuo dem schiffelîne dan
dar inne lac der süeze man
unde der trûtgeselle sîn.
nû daz im wart sîn jâmer schîn
unde er in sô entschepfet vant,
vor leide reiz er sîn gewant
unde sîn küneclichez kleit,
diu wurden schiere, sô man seit,
gerizzen nider ûf den vuoz.
er sprach < geselle, daz ich muoz
dich sehen in sô grimmer nôt,
daz ruoche got durch sînen tôt
erbarmen unde riwen.
owê daz hôhen triwen
ie widerwac sô grôzer schade
unde daz sô rîcher tugent lade
an dir mit jâmer ist erfult!
wie mohte got sô kleine schult
sô tiure an dir gerechen?
muoz ich die wârheit sprechen,
sô weiz ich alsô rehte wol
als daz ich ersterben sol
daz dîn leben reine
was vor allem meine
gefrîet unde gesundert.
dâ von mich sêre wundert
waz got an dir gerochen habe.
ach vriunt, wie bistû komen abe
der vil liehten varwe dîn?
du bist der schoenheit ie gesîn
ein spiegel unde ein bluome.
nû lît von siechtuome
al dîn hôhiu kraft dar nider.
owê daz dîniu starken lider
ie solden sô gedîhen!
got müeze mir verzîhen
aller hôhen saelekeit,
ob ich dîn grimmez herzeleit
niht gerne wolte vür dich doln .>
alsô der künec begunde holn
von herzen manegen siufzen tief.
mit armen er in umbeswief
unde gôz vil manegen heizen trahen,
dâ mit er begunde twahen
diu rôten wangen beide.
mit jâmer unde mit leide
sprach aber der getriwe dô
 <vriunt, ich bin dîner künfte vrô
unde dînes schaden ungemeit.
sît aber ich die saelekeit
an mich von gote hân genomen
daz du mir bist ze hûse komen,
sô man ich unde bite dich,
vil trût geselle dieterich,
daz du dich bî mir lâzest nider
unde niht ze lânde kêrest wider
biz ûf dînes endes tac.
ich tuon ze liebe swaz ich mac
gern unde willeclichen dir.
enzwîvel niemer des an mir,
ich enfüege dîn gemach .>
der sieche wider in dô sprach
 <got lône dir, geselle mîn,
ich wil des âne zwîfel sîn
daz du mich niht lâst under wegen.
ouch ist nû gar an dir gelegen
mîn heil unde mîn gelücke alhie:
wan dîner helfe enwart mir nie
sô rehte nôt sô allezan.
wîp, vriunde, mâge, dienestman
verzaget sint nû gegen mir.
dâ von ich triwe suoche an dir,
der ich doch nie wart ungewis.
mîn jâmer in dîn herze lis
unde lâz erbarmen mich dîn leit.
günne mir durch sicherheit
hie biwen doch ein hiuselîn
vor dîner bürge unde lâz mich sîn
dar inne biz an mînen tôt.
teile mit mir hie dîn brôt
biz über mich gebiete got.
ê daz ich smâcheit unde spot
dulde von den mînen,
ê wil ich bî dir swînen
die wîle daz ich nû gelebe.
ez dunket mich ein hôhiu gebe,
ob du die saelde an mir begâst
daz du mich hie belîben lâst .>
Sus sprach der künec aber dô.
 <ach hêrre vriunt, wie redestû sô?
lîp unde guot unde swaz ich hân
daz sol dir werden undertân
als eigenlichen alse mir.
ein hûs ich heize biwen dir
dar inne man dîn schône pfliget.
mit triwen dir mîn helfe wiget
biz ûf ein ort al dîne tage .>
sus hiez er in mit hôher klage
vüeren ûz dem schiffelîn.
vor der vil schoenen veste sîn
der sieche sich dô nider liez.
ein hûs man im biwen hiez
vil gar nâch sînem muote.
dar inne wart der guote
berâten mit gemache wol.
swaz rîcher handelunge sol
eim ungesunden man geschehen,
diu wart schiere dâ gesehen
an dieterîche zaller zît.
ezn wart enweder ê noch sît
erboten keinem siechen baz,
wan sîn der künec nie vergaz
in herzen unde in muote.
mit aller hande guote
hiez er sîn nâch wunsche pflegen.
ouch haete der getriwe degen
den site unde die gewonheit
daz er in niemer dâ vermeit
durch sînen grôzen siechtagen.
er kunde in weinen unde klagen
mit lûterlicher andâht.
er haete sich des wol bedâht
daz er sîn küneclichez leben
wolte vür in hân gegeben
durch daz er möhte sîn genesen.
man sach in dâ vil dicke wesen
in sînem hiuselîne.
durch sîne swaeren pîne
vlôch er niht den armen.
er kunde wol erbarmen
über sînen kumber sich.
er sach in aller tegelich
unde hiez in baden unde twahen.
er gôz vil manegen heizen trahen
durch sîn vil strengez ungemach.
sîn dinc er allez wol besach
unde bôt im ganzer triwen hort.
vil senfte wâren sîniu wort
unde sîn gebaerde wider in.
nû kam er eines mâles hin
vür den siechen jungelinc.
er gap im süeze teidinc
unde machte im dise rede schîn.
er sprach < sag an, geselle mîn,
wie mohte sich gefüegen daz,
sô vil dîn junger lîp besaz
rîchtuomes unde werdekeit,
daz du ze dirre siecheit
kein arzenîe ensuochtest
unde du des niht geruochtest
daz iemen haete dich ernert?
du soltest dich von êrst gewert
hân dirre sühte swaere.
geloube mir der maere,
swer niht den niwen siechtagen
zem êrsten dan beginnet jagen
unde in dâ lât eralten,
der muoz sîn iemer walten.
als ist vil lîhte dir geschehen:
du möhtest hân dar zuo gesehen
dô dich bestuont diu angest
diu leider aller lângest
muoz an dînem lîbe wern.
wer solde wîsen rât verbern
ze sô getâner ungeschiht
die man vil gar betrüeben siht
an herzen unde an lîbe dich?>
 <geselle> sprach dô dieterich,
 <haet arzenîe iht vür getragen
mich ze mînem siechtagen,
sô waere ich nû vor maneger stunt
vroelich unde wol gesunt,
wan ez dar an iht ist beliben,
ich enhabe ir gnuoc getriben
unde alsô vil versuochet,
haet iht got mîn geruochet,
ich möhte sîn dâ von genesen.
swaz ie von künsten wart gelesen
die nütze sint ze dirre suht,
des ist ein wunder mit genuht
an mich geleit, getriwer man.
kein arzenîe leider kan
enbinden mich von dirre nôt,
wan der bitterliche tôt,
der mac erloesen mich dâ von.
ich muoz ir iemer sîn gewon
die wîle daz ich leben sol.
wan allez daz mich hülfe wol
unde dâ von ich noch würde ernert,
weizgot daz ist mir unbeschert
unde sol mir ûf der erden
vremd unde tiure werden .>
An disen worten engelhart
schier unde zehant des inne wart
daz etewaz doch waere
daz im ze sîner swaere
wol unde ebene töhte,
der ez gewinnen möhte.
darumbe sprach er, sô man giht,
 <ach trûtgeselle, ist aber niht
daz dich von leide enbünde,
ob man ez iender vünde
unde ez gewinnen möhte dir?
sprich an, vriunt, unde sage mir
ob iemen iht gehaben müge
daz dir ze dîner sühte tüge,
unde lâz mich daz erwerben.
sol ich darumbe ersterben,
daz tuon ich lieber danne ich lebe.
der tôt ist mir ein süeziu gebe,
ob ich den vür dich lîden muoz .>
 <nein> sprach er, < mîner sorgen buoz
wirt niemer mir, geselle mîn.
wan daz mir nütze solde sîn
unde mir ze helfe töhte,
dazu künde ich noch enmöhte
mit keinen dingen erwerben.
ouch wolte ich lieber sterben
ê daz ich ez gewünne doch.
geschaehe an mir daz wunder noch
daz man sîn noeten wolte mich,
sô stürbe doch vil gerner ich
dan ich dâ von genaese.
der ie ze herzen laese
vil hôhen unde vil wîsen rât
unde alliu dinc gebildet hât,
der lâze niemer mich geleben
daz mir daz iemen welle geben
des ich bedarf ze mîner klage .>
 <neinâ, süezer vriunt, nû sage>
sprach aber engelhart zehant,
 <wie dise sache sint genant
die gehelfen möhten dir.
entsliuz dis arzenîe mir
an der nû lît dîn zuoversiht .>
 <geselle, des entuon ich niht>
sprach dieterich dô wider in.
 <ê müeze ich leben unde sin
verliesen ê daz dinc geschehe
daz ich der sache dir verjehe
diu mich noch möhte vür getragen .>
 <du muost mir endelichen sagen
waz dir ze helfe töhte
unde dich erloesen möhte
von dînem kumber engestlich .>
 <geselle, des erlâz du mich
durch dîne küneclichen art .>
 <nein> sprach aber engelhart,
 <entriwen, daz enmac niht wesen.
gedenke, vriunt vil ûz erlesen,
daz ich dir keiner bete nie
verzêch, unde êre mich alhie.
wan zwâre, sô du daz niht tuost,
sô soltû wizzen daz du muost
von mir gescheiden iemer sîn,
unde ich von dir, geselle mîn .>
Mit disen worten unde alsô
der vil getriwe sieche dô
wart überstriten kûme
daz er mit lânger sûme
sprach vil heize weinende
 <du waere mich ie meinende
mit triwen, herzelieber man.
dâ von entar ich noch enkan
verzîhen keiner bete dir.
swie vaste ez unde swie nâhe mir
ze herzen gât, sô wil ich doch
dir sagen waz mich hülfe noch
ze mîner engestlichen nôt.
ich lîde sanfter vil den tôt
dan ich die sache dir enbar
dar an ich waene daz nû gar
mîn zuoversiht hang unde klebe.
doch wil ich al die wîle ich lebe,
mit swelher nôt ich daz getuo,
den willen dîn spât unde vruo
geleisten sô ich beste mac.
ez kam alsô, daz ich gelac
an einem liehten sumertage
unz ich entslief nâch mîner klage
under einem boume,
dô kam mir in dem troume
bescheidenlîche ein engel vür
der nâch wîser liute kür
niht wünneclicher möhte sîn.
er tete mir kunt unde machte schîn
von gote disiu maere,
daz ich genislich waere
von dîner kinde bluote,
diu got in sîner huote
müez iemer hân vor solhem schaden.
er seite mir, künd ich gebaden
dar inne zeinem mâle,
sô würde ich sunder twâle
gereinet unde wol gesunt,
sô daz mich lieze bî der stunt
der veigen miselsühte schimel.
mîn klage diu waer in den himel
vür gotes angesihte komen.
dâ von sô wolte mir noch vromen
sîn helfe unde diu gnâde sîn,
du gaebest dîniu kindelîn
willeclichen in den tôt
durch daz ich von ir bluote rôt
genaese an mîme vleische vûl.
sît du der staete ein marmelsûl
waerest unde ein quâderflins,
sô müeste dîner tugent zins
unde dîns getriwen lîbes vruht
die wunden mîner miselsuht
verheilen unde verstraeten.
diz hôrte ich von dem staeten
engel in dem twalme.
von sîner stimme galme
wart ich erwecket unde erschrac.
diu rede mir ze herzen wac
unde dûhte mich ein teil ze twerch,
daz du dîner kinde verch
willeclichen soltest geben
durch daz mîn ungesundez leben
gereinet würde unde ouch ernert.
daz reht unde diu natûre wert
daz iemen sîniu kindelîn
sterbe durch den willen mîn.
Dâ von, geselle, dûhte mich
diu rede gar unmügelich
die mit mir treip der engel.
niht eines bluomen stengel,
der bî mir stuont vil manic soum,
wolte ich ahten ûf den troum
der mir als offenlîche erschein.
ich gienc ze hûse wider hein
mit jâmer unde mit sorgen.
diz dinc ich sô verborgen
unde alsô tougenlichen truoc
daz ich es keime man gewuoc
zewâre noch gewehenen wil.
unde haetestû mich niht sô vil
gebeten daz ich seite dirz,
ich waere tôt, geloube mirz,
ê dir entslozzen waere
von mir daz selbe maere.
Sît ez dir aber sî geseit,
sô tuoz durch dîne saelekeit
unde gedenke niht daz ich
darumbe hân gesuochet dich
daz du den troum bewaerest mir.
ê daz ich keiner slahte gir
trüege ûf dîner kinde schaden,
ê wolte ich in der helle baden
sunder ende unde âne zil.
geswîgen ich der werke wil,
ich sol den willen gar verbern.
ob du mich gerne woltest wern
ir schuldelôsen bluotes,
sô waere ich doch des muotes
daz ich ez wolte mîden.
ich lieze ê mich zersnîden,
ob mîn tûsent waeren,
ê daz ich dir bewaeren
sô grôze untriwe solde
daz ich des muoten wolte
daz in geschaehe leides iht
durch die vil starken ungeschiht
die got ûf mich gevellet hât.
wil er niht anders machen rât
mîner swaere danne alsô,
sô wirt mîn trûric herze vrô
vil lützel unde vil selden.
warumbe solde engelden
ir jungez unde ir reinez leben
daz mir unsaelde vil gegeben
unde herzeclicher sorgen ist?
jâ solt ich mîner tage vrist
vertrîben sunder allen trôst,
got selbe entuo mich danne erlôst,
sô bin ich iemer ungenesen.
ich muoz ûf ertrîche wesen
aller saelekeite vrî.
wan daz mir dîn gnâde bî
sô volleclichen nû gestât
unde mich alhie behûset hât,
sô waere ich gar verdamnet.
unheil ûf mich gesamnet
vil gar unmaezeclichen ist.
ich müeste biwen einen mist
dem armen jôbe vil gelîch,
ob mich dîn hôhiu tugent rîch
enthielte niht sô schône.
got selbe in sînem trône
welle, hêrre, danken dir
daz du sô reine triwe mir
hie machest offenlichen schîn.
du solt an mir die saelde dîn
unde dîn heil gemêren.
sît ich von allen êren
komen alsô vaste bin,
sô dunket mich ez ein hôch gewin
daz ich bî dir belîbe wol.
dâ von dîn herze niht ensol
gedenken, trût geselle,
daz ich iht anders welle
muoten al die wîle ich lebe
wan daz mir dîn gnâde gebe
die spîse unde daz gewendelîn
diu mir gemaeze beide sîn .>
Hie mite was der rede genuoc.
den troum des dieterich gewuoc
den leite der getriwe
künec dô mit riwe
vil nâhe sînem herzen.
an des gesellen smerzen
gedâhte er alle stunde.
sîn leit wac im ze grunde
sô vaste unde alsô verre
daz der edele hêrre
sprach tougenlîche wider sich
 <got hêrre vater, wie sol ich
gebâren unde gewerben?
lâz ich den hie verderben
der sîn leben in den tôt
vür mich in einem kampfe bôt,
sô wirde ich triwelôs benamen
unde mac sich wol mîn herze schamen
iemer hie ûf erden.
sît daz er möhte werden
enbunden von der helfe mîn,
ob ich in danne lâze sîn
in alsô grimmer arebeit,
sô wil ich mîne staetekeit
zerbrechen an geselleschaft.
mîn herze ist iemer jâmerhaft,
ob ich an im alsô verzage.
sô ist aber daz ein grôziu klage,
ob ich getoete disiu kint
diu von mînem lîbe sint
gewahsen unde erquicket.
mîn herze lît verstricket
in strenger sorgen bande.
daz leit ist zweier hande
dar în ich gevallen bin.
doch sol ich einez under in
lîhte vür daz ander wegen.
ê daz der vil getriwe degen
Dieterich leb in der nôt,
sô müezen mîniu kint den tôt
ê beidiu von mir kiesen.
daz si den lîp verliesen,
des sol ich gerne vlîzic wesen.
ir sêle ist iemer dort genesen,
ob si daz leben hie verzernt,
mit ir bluote si genernt
sich selben vor der helle,
unde wirt ouch mîn geselle
gereinet von der miselsuht.
wird ich dar under mit genuht
ein riwesaere al mîne tage,
daz dunket mich ein senftiu klage
unde ein harte lîhtiu nôt.
jâ wil ich biz an mînen tôt
mit îsen zallen stunden
darumbe sîn gebunden
daz diu kint ze himele komen
unde ir bluot hie müeze vromen
dem ûz erwelten vriunde mîn.
sît daz im unser trehtîn
dis arzenîe machte kunt,
sô wil er daz ich in gesunt
mit ir lîbe mache noch.
dâ von mac ich gebüezen doch
die sünde lîhte deste baz,
ob ich in triwen sunder haz
erfülle gerne sîn gebot.
enwolte niht der werde got
daz noch geschaehe ein wunder hie,
sîn heilic engel waere nie
ze dieterîche komen dort.
ich sol den liehten himelhort
koufen mînen kinden
unde mit ir tôde enbinden
den besten vriunt vil ûz erkorn
der ûf die erden ist geborn
unde den kein muoter ie getruoc.
ich mac gewinnen noch genuoc
lieber kinde ûf erden:
sô guoten noch sô werden
vriunt gewinne ich niemer:
ich muoz sîn darben iemer,
verliuse ich dieterîchen.
zewâre unde sicherlichen,
den kinden ich daz leben nim.
sît daz ich mac gehelfen im,
sô wil ich iemer büezen
durch daz ich den vil süezen
enbinde noch von sîner klage.
daz ich ze tenemarke trage
den zepter unde die krône,
daz hât er mir vil schône
mit der helfe sîn gegeben.
er bôt vür mich êr unde leben,
dô mir ez an der noete stuont,
unde tete als die getriwen tuont .>
Sus kam der saelige engelhart
durch sîner hôhen triwen art
willeclichen über ein
daz er sînen kinden zwein
daz leben wolte enpfloehen
durch daz er möhte erhoehen
Dieterîches herze
dar în sô grimmer smerze
was versigelt unde geleit.
got die rehten wârheit
kan triuten unde meinen:
der wolte an im erscheinen
sîn hôhez wunder aller meist.
in haete enzündet gotes geist
unde der wâren minne gluot,
daz er sîner kinde bluot
verschüten gerne wolte
darumbe daz er solde
erloesen den gesellen sîn.
haete im unser trehtîn
des willen niht verhenget,
sô waere doch gelenget
diu vil wunderlîche geschiht.
von natûre enmöhte niht
sô grôz unbilde sîn geschehen.
die zît er dô begunde spehen
unde der stunde warten
dar inne er diu vil zarten
unde diu schoenen kindelîn
möhte nâch dem willen sîn
getoeten unde sterben.
er wolte si verderben
tougenlîche ân allen schimpf
darumbe daz sîn ungelimpf
niht würde vor den liuten starc.
diz dinc er vor den liuten barc,
unde niht vor dem getriwen gote:
der twanc in dô mit sîme gebote
daz er diz wunder âne vienc.
nû daz er vârende allez gienc
der kinde, dô kam ez alsô
daz diu küneginne dô
gegangen zeiner messe was
unde eine stuont der palas
dar inne noch dô beide
diu kint ân underscheide
sliefen an ir bettestat.
der künec über si dô trat
vil heimlîch unde tougen.
ûz sinen klâren ougen
liez er vil manegen heizen trahen
durch daz er si ze tôde slahen
wolte bî den stunden.
vil sanfter überwunden
haete er zwêne starke risen
dan er gesigen möhte an disen
kleinen kindelînen.
er liez dô wol erschînen
daz er in kûme nam den lîp.
er stuont ob in reht als ein wîp
in zagelicher vorhte.
wan daz got selbe worhte
an im sîn grôz unbilde,
sô waere im worden wilde
diu kraft daz er si bî den tagen
hete getoetet unde erslagen.
Uns tuot diz wâre maere kunt
daz im geswünde drîstunt
ê daz er taete disiu dinc.
der süeze werde jungelinc
unde der getriwe künec hêr
nam von in maneger hande kêr
unde aber danne wider zin.
vil dicke viel im in den sin
daz er si wolte lâzen leben.
dar nâch zehant wart im gegeben
von gotes willen der gedanc
daz er si wolte ân allen wanc
erslahen unde ertoeten.
sîn herze ranc mit noeten
lânge zwîfellîche alsus,
biz er ze leste manegen kus
gap den kinden beiden
unde er ûz sîner scheiden
daz swert mit nazzen ougen schiet.
diu houbet er in abe schriet
unde nam zwei schoeniu beckelîn:
ir bluot enpfienc er allez drîn
unde îlte dan mit leide sider.
diu kint het er gedecket wider
mit einem dünnen kulter.
sîn herze ân allez vulter
lac in der triwen klûse.
ze dieterîches hûse
truoc er daz bluot verholne
unde alsô gar verstolne
daz nieman sîn enwart gewar.
dâ von der sieche man sô gar
an herzen unde an lîbe erschrac
daz er geviel unde ouch gelac
in unmaht nider unde vür tôt.
er kam mit engestlicher nôt
ze kreften wider unde sprach
 <wâfen hiute unde iemer ach
daz ich zer werlt ie wart geborn!
waz gâst du, vriunt vil ûz erkorn,
wunders ûf der erden an?
wes bin ich saeldenlôser man
gezigen um dîn eigen bluot?
owê daz mir der helle gluot
niht rasten sol vür die getât
die nû dîn lîp begangen hât
an den vil schoenen kinden!
ich wolte daz mich slinden
müeste daz abgründe
durch daz man si niht vünde
lebens unde lîbes bar.
wan daz ich armer niht getar
zürnen vaste, sam mir got,
ich schülte sîn vil hôch gebot,
daz er sô vrevellicher tât
hiute an dir verhenget hât
daz du dîner kinde leben
in den tôt vür mich gegeben
hâst ûf zwîfel aller meist,
wan du des rehte niht enweist
ob mich dis arzenîe mac
gehelfen iemer einen tac .>
 <geselle mîn, daz stât an gote>
sprach engelhart, der triwen bote.
 <ob si dich hilfet oder niht.
ich hân vil starke zuoversiht
daz si gesunden mache dich.
swie du, getriwer dieterich,
mit dirre salben wirst ernert,
sich hêrre, sô hân ich verzert
nâch saelden mîner kinde bluot .>
sus hiez in dô der künec guot
sitzen blôz in eine büten.
daz bluot begunde er ûf in schüten
mit vlîze enallenthalben.
von der vil tiuren salben
wart sîn lîp rein unde vrisch,
als von den schuopen noch ein visch
vil schône wirt gescheiden.
sus wart er ûz den leiden
unde von dem armen siechtagen
erloeset unde alsô getwagen
daz er dâ vor in keiner stunt
enwart sô rehte wol gesunt
noch alsô vlaetic an der hût.
dâ von wart sîn geselle trût
beide trûric unde vrô.
sîn leit daz wart gemischet dô
mit vröuden in dem herzen.
durch sîner kinde smerzen
truoc er ungemüete grôz,
unde wart darumbe sorgen blôz
daz dieterich alsô genas.
er gienc ûf sînen palas
mit liebe unde ouch mit leide wider
unde vrâgte nâch den kinden sider
als ob er niht enweste noch
daz si beide waeren doch
von sîner hant gelegen tôt.
er hiez si bringen unde gebôt
daz man si trüege sâ vür in.
sus gienc ir amme snelle hin
unde wolte si gewecket hân,
wande ez was ir aller wân
daz si dannoch dâ laegen
unde slâfes beide pflaegen.
Nû prüevet grôzez wunder
daz aber dô besunder
erzeigete unser hêrre got.
den kinden wart dô sîn gebot
gesuntheit wider gebende.
si vant ir amme lebende
sitzende ûf dem bette guot.
vroelichen unde wol gemuot
spilten si dâ gegen ir
unde wâren, daz geloubent mir,
von dem tôde erquicket.
als umbe ir keln gestricket
waere ein sîdenvaden klein,
reht in der selben mâze schein
der slac der in geschehen was.
si wurden in den palas
vür den werden künec brâht,
der um si in leide was verdâht
unde inneclicher swaere pflac.
er wart erfröuwet unde erschrac
dô man si vür in brâhte,
wan er zehant gedâhte
 <
Krist hêrre, tugentrîcher got,
waz wunders dîn vil hôch gebot
kan vrühten ûf der erden!
wie mac doch iemer werden
kein dinc sô rehte wunderhaft
sô daz dîn götelîchiu kraft
an mir hât erzeiget!
dîn tugent sich geneiget
hât sô verre engegen mir
daz ich gedanken möhte dir
mit tûsent zungen niemer,
herr, unde lobte ich iemer
mit herzen unde mit munde dich.
daz hât dîn güete wider mich
schôn unde wol beschuldet.
mit saelden überguldet
ist al mîn ungemüete grôz>.
hie mite nam er ûf die schôz
diu kint vil schiere bî der stunt.
ir wangen, ougen unde ir munt
kust er wol tûsent warbe dô.
sîn herze wart von grunde vrô:
daz er vil wol erscheinde,
wan er vor liebe weinde
vil sêre unde inneclîche.
er machte dieterîche
die wunderlichen sache schîn,
daz diu vil schoenen kindelîn
genesen beide waeren.
von den vil süezen maeren
wart er hôhes muotes vol.
wer möhte ir beider vröude wol
gesagen unde geschrîben?
von zweier manne lîben
wart enpfangen sît noch ê
niender solhiu wunne mê.
Ouch wurden alle die gemeit
den diz wunder wart geseit
daz in beiden was geschehen.
Dieterich begunde jehen
manicvalter wirde gote
unde seite gnâde sîme gebote
daz er sô schône was genesen.
der werde künec ûz erlesen
liez in mit hôhen êren
rîten unde kêren
wider heim ze brâbant.
liute, guot, wîp unde lânt
enpfienc er wider alsô dô:
wan al die sîne wâren vrô
des heiles unde der künfte sîn.
im wart hie grôzer êren schîn
unde manicvalter saelden hort.
ouch wonte sîn geselle dort
in küneclicher werdekeit.
waz touc hie lânge von geseit?
gelücke in hôhe stiure bôt.
si lebeten beide unz an den tôt
vroelichen unde schône.
diz heil gap in ze lône
ir triwe der si wielden.
wan si ze herzen vielden
gar lûterliche staetekeit,
sô wart in saelde vil bereit
ze himele unde ûf erden.
got liez in beiden werden
sêl unde lîp behalten
durch ir manicvalten
triwe unde umbe ir staeten art.
daz dieterich generet wart
von sîner sühte mâsen
unde daz diu kint genâsen,
daz hiez der süeze got geschehen
durch daz die liute möhten sehen
unde erkennen wol dar an
daz er triwe minnen kan
unde inneclîche wârheit.
swer ein getriwez herze treit,
der merke wol diz maere:
sô mac er triwebaere
belîben unde staete.
ez kan im valsche raete
unde alle untugent leiden.
ouch mac ein man bescheiden
deste getriwer iemer wesen,
ob er diz buoch gehoeret lesen
unde dis âventiure wâr.
triw ist ein tugent alsô klâr,
swer si von herzen meinet,
daz er wirt gereinet
von schanden ûf der erden
unde er ze himele werden
ûz erwelten lop bejaget.
hie sî des maeres gnuoc gesaget,
wan ez nû gar ein ende hât.
von wirzeburc ich kuonrât
hân ez von latîne
ze tiuscher worte schîne
geleitet unde gerihtet
unde ûf den trôst getihtet
daz ein herze wol gemuot
dar an ein saelic bilde guot
ze lûterlicher triwe neme
unde sich der valsch untriwe scheme
swenn er gehoere in sînen tagen
von sô vremden wunder sagen
als den trûtgesellen zwein
umb ir hôhen triwe erschein.
