Wir hân von helden vil vernomen,
die ze grôzen strîten sint bekomen
bî hern dietrîches zîten.
sî begiengen degenheit genuoc,
dô einer ie den andern sluoc.
sî wolten niender rîten,
sin waern ze strîten wol bereit,
ir schilte, ir helmen veste.
mänic kumber dô erleit.
man sprach, er taete dez beste,
der mängen âne schulde ersluoc.
dâ von ir lop geprîset wart,
sô man die tôten von in truoc.
Nû merkt, ir hêrren, daz ist reht:
von kemenaten albreht
der tihte ditze maere,
wie daz der berner vil guot
nie gwan gên vrouwen hôhen muot.
wan seit uns daz er waere
gên vrouwen niht ein hovelîch man
 (sîn muot stuont im ze strîte),
unz er ein vrouwen wol getân
gesach bî einen zîten:
diu was ein hôchgeloptiu meit,
diu den berner dô betwanc,
als uns diu âventiure seit.
Her dieterîch von berne reit:
die rehten strâze er dicke vermeit.
dô kêrte er gên der wilde.
man seit von sîner degenheit,
waz er nôt in strîten leit
ze walde unde ûf gevilde.
wir hoeren wunder von im sagen,
daz er sô vil gevaehte
 (maenic wart von im erslagen)
unde och gên berne braehte
beidiu gevangen unde verwunt,
die er mit degenheit betwanc.
im was ze strîte kunt.
Dô wart dem tugenthaften man
von grôzen risen kunt getân,
die waeren in dem walde:
dâ vunde man sî zaller stund.
daz birge heizet trûtmunt.
dar gâhte der degen balde.
er sprach, er wolte gerne sehen
die risen ungefüege.
swaz kumbers im dâ möhte beschehen,
dô iegelîcher trüege
ein stange grôz unde dar zuo lânc,
diu wunder wolte er gerne spehen.
sîn manheit in dar zuo betwanc.
Im walde vant er einen berc,
den hâten gar wildiu getwerc
erbûwen unde besezzen.
bî dien er eine magt ersach,
daz im sîn herze des verjach,
dem edlen helde vermezzen,
ern saeh nie wîp sô wol getân.
des vröute sich der guote.
man wolte in sî niht sehen lâzen:
sî was in grôzer huote.
die stîge vertrâten im getwerc.
die schoenen vrouwen wol getân
vuorten sî mit in in den berc.
Des wart her dietrîch gar unvrô:
mit guoter rede unde ouch mit drô
sprach er ze den getwergen
 <sagt waz ist iu von mir geschehen,
daz ir mich die vrouwen niht lâzent sehen
unde ir sî heizent bergen?
ich nime ez ûf die triwe mîn,
deich iu niht schaden wolte.
möht ez mit iwer hulde sîn,
daz ich sî sehen solde,
dâ vür naem ich niht tûsent marc .>
der rîche künec goldemâr
die vrouwen hinder sich verbarc.
Dô daz her dieterîch ersach,
mit sendem muote er gâhe sprach
sagent mir von der vrouwen,
von wannân ir sî habent genomen
od wannân sî sî her bekomen.
ich sihe hie niht verhouwen
enweder schilte noch den gêr:
der ist hie niht zerbrochen.
daz riwet mich hiute unde iemer mê:
kein sper hie lît zerstochen,
als man durch schoene vrouwen tuot.
sol mir mîn sper hie blîben ganz,
daz trûrt mir iemermê den muot.
Od ist kein herr hie nâhe bî,
der gewaltec dirre vrouwen sî,
der bewîs mich durch sîn êre,
ob sî im iht des habe verjehen:
sô kund mir lieber niht geschehen.
ich vröu mich swar ich kêre.
oder ist sî durch mannes lîp
gevarn in diz gewilde,
als hie vor tâten schoeniu wîp,
ob sî des niht bevilde,
unde daz sî vuorn durch werde man,
unde hât mîn vrouwe den selben muot,
sô wil trûren varen lâzen.
Goldemar spranc vür den berc.
ein rîcher künec was daz getwerc,
gewaltec wilder liute.
er sprach < hoerent, ir riter vil guot,
ir mugt wol hân eins löuwen muot.
vernement waz ich iu diute.
ich bin iu, hêrre, daz ist wâr,
ze strîte niht gewahsen:
iurn schilt unde iwern helm sô klâr
den vüerent hin zen sahsen.
dâ zerbrechent ir iur sper:
ir vindent strîtes an mir niht>
sprach goldemâr der künec hêr.
 <
Doch wil ich iu hie machen kunt,
went ir vernemen in kurzer stunt
von mîner vrouwen künde ...
