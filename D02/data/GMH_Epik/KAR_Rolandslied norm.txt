Schephare allir dinge,
cheiser allir chuoninge,
wol du oberister ewart,
lere mich selbe dîniu wort;
duo sende mir zemunde
dîn heilege urkunde,
daz ich die luge uirmide,
die warheit scribe
von eineme turlichen man,
wie er daz gotes rîche gewan:
daz ist karl der cheiser.
vor gote ist er,
want er mit gote über want
vil manege heideniske lânt,
dâ er die kristin hât mit geeret,
alse uns daz buch leret.
Karl der was pipines sun;
michel êre unde vrum
hât der hêrre gewunnin,
die grimmigen heiden bedwungin,
daz si erkanten daz ware liecht:
sine wessen ê niht
wer ir schephere was.
ie baz unde baz
steic der hêrre zetugente
von kintheit ce iugente,
von der iugent in daz alter.
nû hât in got gehalten
in sineme rîche,
dâ wont er imir ewichliche.
dô der gotes dinist man
von yspania uernam
wie unkusclichen si lebeten,
die apgot an betten,
daz si got nine uorchten,
harte sich uirworchtin,
daz klagete der cheiser here;
er mante got uerre,
daz er durch mennisken geborn wurde,
an deme kruce irsturbe,
daz er di sine erloste,
daz er getroste
di manicualdigen haidenscaft,
den diu nebil uinstere nacht
den totlichen scat pare,
daz er si dem tuvil bename.
Karl bette dicke
mit tiefen herce blickin;
sô daz lut alliz intslief,
vil tiure er hin zegote rief
mit tranendin ougin.
dô sach er mit vlaisclichin ougin
den engel von himele.
er sprach zu dem kuninge:
 <
Karl, gotes dinist man,
ile in yspaniam!
got hât dich irhoret,
daz lut wirdit bekeret;
di dir abir widir sint,
die heizent des tuvelis kint
unde sint allesamt uirlorin;
die slehet der gotes zorn
an libe unde an sele:
die helle puwint si imermere .>
Karl an sineme gebete lac
unz an den morgenlichin tac;
dô ladet er zwelf hêrren,
di di wisistin wâren,
die sines heres pflegeten.
vil tugentliche si lebeten.
si wâren guote chnechte,
des keiseres uoruechten.
ir uan si gewanten
nie ze dehein werltlichen scanten.
si wâren helde vil gvot,
der keiser was mit in wol behuot.
si wâren kuske unde reine.
den lîp vurten si ueile
durch willin der sele.
sine gerten nihtis mere
wan durch got irsterbin,
daz himelrîche mit der martire irwerben.
Der keiser in dô sagete
daz er willen habete
die haidenscaft zestoren,
di kristin gemeren.
er sprach: < wol ir mine vil liebin,
nû scul wir gote dinin
mit luterlichin muote.
wol ir helde gvote,
ia hât iu got hie gegebin
ein vil uolliclichez lebin;
daz hât er umbe daz getân,
sin dinist wil er dâ von hân.
swer durch got arbeitet,
sin lon wirt im gereitet,
dâ der keiser allir hiemele
uorderet hin widere,
daz er iu uirlihin hât,
vrolichen ir vor im stat.
swer durch got irstirbit,
ich sage iu waz er dâ mit erwirbit:
eine kuonincliche chrone
in der marterere chore;
diu luchtet sam der morgen sterne.
uweren willin west ich gerne .>
An der rede wâren
herzogin unde grauen.
dâ was der helt ruolânt
unde oliuir der wigant;
Samson der herzoge,
der was in grozem lobe.
dâ was der hêrre anseis,
der was chune unde wis;
Gerges der mare,
der was chuone unde wort spahe.
dâ was zeware
Wernes der graue;
der vurte waschonier uan,
er was ein helt lobesam.
Engelirs was dâ
uzer prittania;
der het tugentlich gemute,
er was ein helt guote.
dâ was anshelm,
ein helt chuone unde snel,
von moringen
mit sinin snellen iungelingen,
Gotefrit des kaisers uanere:
daz wâren die uzerwelten zwelfe,
die dem keisere nie geswichen ze nicheiner nôt.
si dinten im alle unz an den tôt.
Alsô die rede was getân,
di hêrren sprachen ir man.
si berieten sich besunder,
ob iman were dar undir
der in niht helfen wolde.
si sprachin daz er scolte
in zestete widir sagen;
welhen trost si zu im machten haben!
si redeten alle gemeinlichen,
si ne wolten in niemer geswichen;
swaz si durch got wolten bestan,
des ne wolten si niht abe gan;
daz lobeten si mit ûferhabener hant.
dô sprach der helt rovlânt:
 <wi salic der geborn wart,
der nû dise heruart
geurovmit willicliche!
dem lonet got mit sineme rîche,
des mager grozen trost hân.
ist aue hie dihein man
der gvt nemen wil,
man git im sin vil;
er hât iemer des kaiseres willin.
daz merket snelle iungelinge .>
Alsô der keiser uirnam
daz im wâren willic sine man,
di boten strîchen in daz lânt,
ir iegelich dar er wart gesant.
si sageten starke niumare:
di lânt bestunten aller maist lare.
ia wart di selbe botscaft
lieb unde lobehaft.
er were vri oder eigen,
si cherten ûf di heiden,
si zeichinoten sich mit chrucen.
ia wart unter den liuten
daz aller meiste lob.
si riefin alle an got,
si manten in uerre,
daz in niht mochte gewerre
der michelen heiden kraft.
er tete si lobelichen sigehaft.
Mit michelem magene
chom daz her zesamene.
di durch got ûz chuomen wâren
unde si im uernamen,
diu zucht alsô groz wart.
der keiser ûf eine hohe trat,
er sprach: < alle di ûz chuomin sin,
den lone selbe mîn trechtin,
alsô er uns geheizen hât.
swer wîp oder kint lat,
hus oder eigen,
daz wil ich iu bescaiden,
wi in got lonen wil:
er git im zehenzec stunt samuil,
dar zu sin himilrîche.
nû scul wir vroliche
im ophferen den lib.
er ist im gereit in alle zît
daz er unsich entphahe.
nû scul wir heim gahen
an unser alt erben,
daz wir hi irweruen
daz wir daz himilrîche buwen,
des scul wir gote wol getruwen.
Nû wil ich iu klagin:
die heiden tuont uns grozin scadin;
si ritent in diu lânt,
si stiftint ruob unde brant.
di gotes hus si storent,
daz lut si hin vurent
unde opherent si den apgoten;
daz ist des tuvelis spot.
ir martir der ist vil:
si sezzent si ze ir zil
unde schizent dar zu.
mochte wir dâ widire icht getuo,
des were uns nôt.
ich bit iuch alle durch got
daz ir ez williclichen tuot:
habet stetigen muot,
habet zucht mit guote,
wesit demuote,
wesit got unter tan,
uwir meisterschefte unter tan;
welt ir alsô uol komen,
sô uindit ir dar ze hiemele daz lon
der ewigin genaden .>
si sprachin alle amen.
Vf stunt der erzebiscof;
er zirte wol des keiseres hof,
er was der zwelue einer,
di sich niene wolten gescaidin;
si ne uorchti uûr noch daz swert.
got hât si wol gewert
des si an in gerten,
di wile si hi lebeten.
an der martir si beliben,
ze himele sint si gestigin;
nû mugen si uroliche leben:
dâ sint si rat geben.
daz habent si umbe got irworuen,
daz si lebent imir âne groze sorgen.
swa ez zeder note gescah,
dâ man sluc unde stach,
sô ne gesamnoten sich nie zwelue
sô uzerkoren helde.
man uant si zaller uorderost,
si wâren der kristin trost.
dô redete der biscof,
des vruote sich allir der hof:
 <wol ir heiligin pilgerime
nû lat wol schinin
durch waz ir ûz sit komen
unde daz heilige kruce habet genuomin.
daz ist des tuvelis ungemach,
want im nie sô leide gescach.
alsô er des wirdit innen,
sô muz er intrinnen:
ez truc selbe unser hêrre.
di sine vil suoze lere
hât er uns vor getragen.
wir sculn im allez nach uaren,
lernen den selbin ganc:
trinket den kelh den er tranc,
eret daz vil heilige kruce;
mine vil libin lute,
minnet sibin tagezit,
daz retet der kuoninc dauid:
ir scult spade unde vru sin,
sô erhoret iuch mîn trechtin.
uwer spise si gemeine,
daz herze machet reine.
ze ware sagen ich ez iu:
der brode lichename ist diu deû,
di sele ist diu vruowe.
ir scult gote vil wol getruwe,
welt ir mit guoten werken nach gen,
sô ste uober iuch der gotes segen .>
Daz hêr sich dô braite.
di kristin sich bereiten,
si sigen uaste in diu lânt.
die heiden huben selbe den brant,
selbe si sich wuosten,
wande sine getorsten
des keiseres niht irbiten.
si herten alsô witen
unz an die gerunde.
zu des wazzeres grunde
wolten si dô trost hân.
si betrovc harte ir wan.
heiden die tunbi
blisen ir trumbin,
tanz unde riter scaft
unde ander manege hoch uart.
si vurten groz uobermuot,
sô ie der unsalige tvot.
unz ander erde ende
heten si sich besendet
ûz allen heidinisken rîchen.
vil harte uermezenlichen
vuren si ir straze;
si wolten sich gebenmazen
dem allir meisten uolche,
daz sich ie gesamte unter desim wolken.
dô stunt ez unlânge
unz ein heiden wart geuangen;
er zaicte in ein guoten vurt,
er wiste si an eine burc,
di heizet tortolose.
ir gote wâren vil bose.
dô nam der helt rovlânt
sin horn in sine hant.
er blis ez mit uollen,
daz dem got appollen
unde machmet sînem gesellen
geswaich ir ellen,
sich uerwandelet ir stimme,
ein uorchte wart dar inne.
di stain hus irwageten,
di heiden uirzageten,
diu erde irbibete,
di uiske di erspilten,
di uogele scone sungin,
di berge alle irclungin,
vil manege vur tôt lagen.
dâ wart michil iamer.
Ein alter heiden dô dâ was,
geheizen iosias;
er rafte sine gesellen;
er sprach: < wert iuch helde snellen!
daz erbe iuch uwer uorderen an brachten
unde mit ir herscilte eruachten,
welt ir dâ von entrinnen,
sone scult ouch ir niemer mere gwinnin
lehen noch eigen .>
zesamne lifen dô di heiden,
si blisen ir wic horn;
in wart vil zorn
daz in di kristin wâren sô nahen.
si begunden harte gahen,
si ilten sich gerechten,
si wolten mit in uechten.
Gotefrit den uan nam,
er kerte an den burc graben.
helde di iungen
daz burgetor si errungen.
di heiden vluhen in di apgot hus;
ia wart dar in unde dar ûz
ein vil michil gedrenge,
der heiden groz geuelle.
vil manege heiden sahen
daz di tuvele dâ wâren;
der sele unter wunden si sich.
dâ was minis trechtinis gerich.
di heiden sich dô irgaben
in des keiseres genade.
dô toufte si der biscof
sô stat ez gescribin inoch
In nomine patris et vilii et sprirtus sancti.
si geloupten an di namen dri.
si minten alle gotliche lere
unde lobeten in imir mere
daz er diu wunder zu in hete getân.
beide wib unde man,
swaz in der kreftigin stete was,
si sungen alle deo gratias.
Alsô wonete dô dâ
der keiser in yspania
vil harte gwaldecliche
in allem dem rîche.
dorf un burige
hereter al gariwe,
tuorne un muore
ueste unde ture
muose zuo der erde,
sine wolten kristen werde;
im ne dorfte niman bieten
nicheiner slachte miten.
wâren di berge alle guldin,
daz ne mochte in urvome sin,
dine heter alle niht genovmen,
sine weren in di kristinheit komen
unze an sarraguz;
dâ was di heidenscaft groz.
dâ was gesezzen
ein kuoninc vil uirmezen,
geheizen marsilie.
hoch was daz gebirge,
daz lânt was ueste;
daz sovmte di kristin.
dô ne wolte der kaiser here
niht widir kere
durch ne heiner slachte nôt.
er ne uorchte nicheinin tôt.
di heiden intsazcen in daz
daz in der keiser sô nahe was.
Marsilie sich besante
ûz vil manegen lânte.
an eineme uelde
erbaizten sine helde.
der tac was vil heiz,
harte muote si der swaiz.
der kuoninc wart gewar
dâ ein ole bovm scate bar.
dar unter gesaz er eine
ûf einem marmilstaine.
er dachte in manegen ende.
zesamene sluger die hende.
er hiz uuor sich chomen
sechs wise herzogen,
dar zu sechs grauen
di sines rates pflagen.
er sprach: < mîn herce ist beuangen
von angisten manegen.
nû habet ir wol uirnomen,
der keiser ist dâ her komen,
daz er mich wil scenden,
daz ne mac ich niht irwenden.
er hât sô getân uolc,
unser uechten ne tovc.
gesamente sich elliv heidenscaft,
daz ne uruomete niht wider sîner kraft.
chuomt er uober berge,
er geweltiget unser erbe,
daz liut gemachet kristin.
wi mac ich mich geuristin?
wol ir helde guote,
ratet mir ze der note
durch uwer selber êre
uwers rates uolge ich gerne .>
Vf spranc ein heiden,
vor alter muoser neigen.
sin bart was im geulochten,
alsô er ze houe wole tochte.
er sprach: < ne zwiuele du niht hêrre,
ich gerate dir dine êre.
sin wirt vil guot rat,
dîn marche wol mit uride stat.
wilt du mir uolgen
unde andere dine holden,
sô behalte wir den lib,
dar zu kint unde wib
unde alle unse êre .>
dô danckete im sin hêrre.
di heiden nigen alle samt,
si sprachen, lut unde lânt,
swaz er dar ubere geriete,
daz were allez stete.
dô sprach blânscandiz:
 <
Vundeualle mir mîn uater liz.
dâ wolte ich gerne belibin.
der keiser wil uns dâ von uirtribin;
daz muot mich sere.
ich sage dir libir hêrre:
wir ne muogin dâ widere niht getuon.
dîn uechten ist nehein uruom.
swa wir sin gebeiten,
dâ ist der tôt gereite.
ze sorgen ist ez uns gewant:
wir uirlisin liut un lânt
un den lib dar zuo.
ich sage dir hêrre, wie du tvo:
wele dir ûz dînen heleden
der aller wisistin zwelue.
inbiut dem keisere dîn dienest.
swi im si aller libist,
sô wellest du sine hulde gewinnin.
buit deme keisere ze minnin
beidiu lewen unde beren,
al daz er ir welle nemen,
uorloufte âne zal,
der guoten marhe di wal,
tusent muzere,
die sint zehoue mere,
siben hundert muole
guot un tuore,
siben hundert olbenden,
di wilt du im senden,
mit golde geladen,
sô die meist muogen getragen,
dar zu uunfcich karren
ûf sinen hof zeuvoren
der roten bisanten,
ze êren den uranchen,
dar zu dine gisel;
un raten ez sine wisin,
du werdest gerne sin man,
daz rîche wellest du von im bestan,
du gemachest im cinshaft
her nach von dinir kraft
vil manege heidenische rîche.
daz rate ich dir getruoweliche .>
Der kuoninc marsilie
redete dar widere:
 <wi samfte unsich der keiser dwingit,
sô er die gisel gwinnit.
er ist alsô grimme,
un wirdit der keiser inne
daz wir niene leisten
al daz wir im geheizen,
die gisel heizet er hahen.
sô muoz unssich wole amern,
daz wir îe kint gewunnin.
scule wir in der êren gunnin,
sô wirdet ez boeser denne ez ê was.
uober alle di heiden redent si daz,
wir haben unrechte geuaren.
wir sculn uns nû wole vor im bewaren,
daz wir icht werden uirraten .>
Blânscandiz antwerte im drate:
 <sô mir dirre mîn bart,
wir zestoren sine hereuart.
wir muozen mit listen
unser êre vor im uristin.
un komit der keiser in di lânt,
er nimt ez allez ensamt,
er nimt uns den lib,
beide kint un wib
un aller unser êre.
nû uolge du mir, hêrre,
un enbeite niht lânger.
daz liut ist dir geuangen,
die burge sint gwunnen;
wir birn harte beduuvngen.
ich hân selbe driu kint,
di mir vil lib sint:
wie gerne ich einen sun gebe,
daz di andern mit uride weren.
ich sage dir hêrre, wie du tvo:
dînen sun gib gerne dâ zuo,
daz uns der keiser entwiche.
daz rate ich dir getruoliche>
dô sprach der alte:
 <der keiser uert mit deme gwalte,
dâ wir niht widire muogen getuon.
mînen sun gib ich gerne dâ zuo,
daz der keiser widere kere.
nû uolge du minir lere
ia gerîche ich dînen anden.
die gisel uuor er zelânde,
unze wir geleisten
al daz wir geheizen.
wir komen nach im zuo ache,
dâ gebiete er sine sprache.
mit uunf hundert helden,
kuonen un edelen,
chumst du dare gewisse
zu sente michehelis misse
di kristinheit zenphahen
un leben in sinen genaden;
dâ wirdest du sin man.
du machest im under tan
uile manegen heiden richin,
ze dienen uorchtliche .>
Dvo redete der wirdir warte
der got nine uorchte:
 <un geuellet dir hêrre mîn rat,
sô sage ich dir rechte wi ez irgat:
der keiser keret widere;
koment si von deme gebirge,
dâ scheident si sich.
ia uert mannegelich
in sine heimliche.
sô geweltige du sine rîche.
die er hie laze,
den irleide du die straze.
sô heiz du dine gahen,
die tumbin alle hahen,
uahen di wisin.
sô erloesen wir die giselen
unde leben iemir mere mit gnaden .>
daz lobeten alle die an deme rate wâren.
Der rat was getân.
Marsilie hiez chomen sine man:
allir erist uorderit er
Klargis von parguel,
dar nach estropiz,
unde sinin sun stramariz,
Priamur von der warte,
Gerglânt mit deme barte.
dar chom baiziel
un malbrant von deme mer,
un matheus sin oeheim,
der was der wisistin ein;
 ...iomel,
ein heiden chuone un snel.
dâ was blânscandiz,
der kuoninc in reden hiz.
er sagete in des kuoniges willen;
daz globten die gesellen.
Marsilie ûf stunt,
sine rede er huop;
er sprach; < wole ir helede guote,
helfet uns uzer note.
muget ir ez gesceiden,
dar ist umbe ueile
al daz ich iemir gewinne.
handelt ez mit sinnin.
durch iwer selber guote
machet iuch demuote.
nemet palmen in die hant,
-ez ist uns ze sorgen gwant-
zechne blânche muole
scone unde tuore,
mit golde geladen,
sô die meiste muogen getragen,
deme keiser ze minnen.
ich wil gerne dingen
mit allen minin luoten,
swie er mir gebiutet.
di kristinheit wil ich âne gan.
ich wirde gerne sin man.
suochet sine uuoze,
daz wir uride haben muozen.
er liget vor corderes der stete.
bitet in durch den got, den er âne bete,
daz er sich erbarme
uober die vil armen,
di nû sint lânge
mit grozeme gedwange;
unde heizet er enphahen die gebe,
sô saget im die rede,
waz ich imo sende:
muole un olbende,
uorloufte un muzere
unde andere gebe mere.
charren mit bisanten
bietet ir den uranchen,
daz si mir helfen dinge,
des keiseres hulde gewinne .>
Die boten du cherten,
dar man si lerte,
zu der kristin lânde
mit vil herlichime gwande.
die berge stigen si ze tale.
si sahen uober al
manegen helt chuonen,
manegen uan gruonen,
manegen roten un wizen.
die uelt sahen si glizen,
sam si weren rot guldin.
die boten redeten under in,
daz der keiser wole were
uober alle dise werlt mere;
widir sinir herscephte
ne dorfte sich nieman behefte.
Die boten sahen ze deme gesezze
manegen helt uirmezzen.
si chomen zu einem bougarten,
der was gecieret harte:
dâ uundin si inne
di lewen alsô grimme
mit den beren uechten.
si sahen guote knechte
schiezen un springin,
si horten sagen un singin
vil manegir slachte seit spil,
aller wunne was dâ vil,
di chonin uram chemphen
von ein ander wenchen.
si hiwen mit den swerten
ûf den ulins herten,
daz dar uûr dâ obne ûz pran.
si sahen daz die adelaren
dar zu gewenit wâren,
daz si scate baren.
si horten die pfaht leren
die edelin iuncherren
un schermen mit den schilten,
wie di ualchen spilten
unde andir manic ueder spil;
aller werlt wunne was dâ vil.
uile manich edele wib
zierte wole ir lib
mit pfellel un mit sidin,
mit guldinim gesmide.
sit salomon irstarph,
sô ne wart sô groz herschapht,
noch newirdet niemmir mere.
Karl was aller tugende ein hêrre.
Die boeten uuore giengen,
vil dicke si nidir uilin
in pfellilinem gwande,
die palmen in den handen.
ie mere un mere
uilen si zu der erde.
si uunden den keiser zware
ob deme schachzable.
sin antlize was wunnesam.
die boten harte gezam
daz si in muosen schowen.
ia luchten sin ougin
sam der morgensterne.
man irkante in uile uerre.
nieman ne dorfte urage
wer dâ keiser were;
nieman ne was im gelich:
sin antlizze was zirlich.
mit uolliclichin ougin
ne mochtin si in niht gescouwin:
die lûchte gab in den widir slac
sam der sunne umbe mittin tac.
den uianden was er gremelich,
den armen was er heimelich,
in uolcwige was er sige selich,
widir uobil was er gnadic,
ze gote was er gewere.
er was recht richtere.
er lerte uns die pfachte:
der engel si imo uore tichte.
er chonde ellu recht.
zu deme swerte was er ein guot knecht.
aller tugende was er ûz erchorn.
milter hêrre enwart in die werlt nie geborn.
Blânscandiz dare uure stut,
die rede er alsus hup:
 <heil sist du keiser here,
minne un êre
si dir irboten
von deme lebendinge gote,
der himel un erde
von nihte hieze gewerden,
der von himele her nider si komen,
von einer megede wurde geborn,
in deme iordane getouft wart
un an deme kruce irstarp,
die werlt erloeste von der helle,
âne bete wir in wellen
un leben an sinen gnaden.
die kristinheit welle wir entphahen.
nû bite wir dich hêrre
durch des selben gotes êre:
wir birn heiden,
leider von gote gescheiden;
nû hilf uns sine hulde irweruen,
daz wir in den sunden icht irsterben .>
Der keiser alliz swicte.
duo redete aber der alte:
 <
O wol du keiser edele,
dir enbiutet der kuonc marsilie
sin dinist vil willecliche,
dar nach in sînem rîche
alle sine uvorsten,
ob si, hêrre, getorsten,
si enbietent dir die toufe,
den cins von ir houbte:
des ensezent si nehein zil,
wan alsô du gebiutest un wil.
si bietent schaz âne zale,
der besten marhe die wale,
uorloufte un uederspil,
al daz du is, hêrre, wil.
muole un olbenden
die wil er dir senden,
mit golde geladen,
swaz uunfzich garren mugen getrage
der guoten bisantinge
dinin edelen uranken ze minin,
daz wir dar bî irzeigen,
daz wir dich mit truwen meinen .>
er sprach: < owol du keiser here,
nû tu ez durch des wâren gotes êre:
heiz in disen zitin
dine uursten rite,
daz si uns entwichin
widere in ir rîche.
gebiut dine sprache
an dineme stuole ce ache:
dar kumet marssilie mîn hêrre;
er wil dâ getoupht werde
mit tusent sinin heleden
chuonen unde edelen.
dâ wirdet er dîn man.
er machet dir undir tan
uile manegiu rîche.
sô dinit er dir getruweliche .>
Der keiser sich alliz enthilt,
alsô im sin wistum riet,
unze er die rede getichte.
daz houbit er widir ûf richte,
er sprach: < lob un êre
nû unde iemir mere
sage wir dir, heilige krist,
wande du aller sculde ein svonere bist.
nû tuo dise heiden
von ir sundin heile,
daz si dich irkennin
unde dine werch minnin .>
er sprach ze deme alten:
 <daz dîn got walte.
du schinist in sconen geberen.
wie wilt du mir daz beweren?
der rede wil ich gewisheit haben .>
 <daz wil ich dir, hêrre, sagen,>
sprach du der alte,
 <mich selben habe du ze behalten.
ia hât mîn hêrre marsilie
dri suone edele.
raten ez dine wisin,
nim ir einen ze gisel.
dar zuo gib ich minin.
hêrre, du ne scolt niht zwiuelen,
man git dir elliu di kint,
die under den uuorstin sint,
unze wir geleisten
al daz wir geheizen .>
dô sprach der ware gotes dinist man:
 <welt ir alsô uol uaren,
sô muoget ir uwere sele wole gewegen
un muget iemer uroliche leben.
uwer goete, di ir âne betet,
Appollo un machmet,
die sint uile bose.
upich ist ir gecose,
die tuuele wonent dar inne:
ir horet ir stimme.
die wâren îe lugenere.
gluobit an den rechtin heilere,
der iuch von nihte gescaphen hât,
sô wirdit uwer guot rat.
Marsilie hât uile widir mir getân:
er hiz mir houbten zwene mine man,
di ich zu im sande,
dâ er mich mite scande.
alsô solt ich u tuon.
selbe der ware gotes sun,
vürste aller guote,
durch sine demuote
ein esel er zu iherusalem reit,
du er di martir durch uns leit.
einem palmen uuorte er in der hant.
nû birt ir her zu mir gesant
un uuoret daz selbe zeichin.
mînem zorne muz ich intwichin.
di palme bezeichinot den sigenunpht:
owi ob ez hernach sô komet
daz sich marsilie bekeret,
sô wirdit di kristinheit wole geeret.
swaz marsilie hât widir mir getân,
durch got schuolt ir uride hân.
uarit zvo vweren herbergen,
habt ir neheine sorge.
ich antwerte u mit minnen.
got lazze iuch sine hulde gewinnen .>
Under du wart ein michil scal:
die heiden wafenten sich über al,
ûz der burch si drungen,
ir wicliet si sungen.
si kerten über den burch graben,
dâ wart michil nôt irhaben.
du uacht in mite zware
Diepolt der marchgraue.
ze helfe chom im anseis,
Otto un gergirs,
Gotefrit mit deme uanen.
Iuo un ingram
slugen si uaste widere.
die heiden gelagen dâ nidere,
daz die helede guote
wuoten in deme bluote.
die heiden werten in daz pfat.
dâ wart manich helm schart,
manech schilt uirhowen.
dâ musen touwe
 ...geuerten
tôt under den swerten.
die heiden uluhen zu der burch.
vil enge wart in der uurt,
vil michel wart daz gedranc.
manegen angestlichen wanc
taten die heiden.
dicke uielen die ueigen.
Vnder du chom der helt rovlânt.
er uurte in sîner hant
einen golt gewundenen gêr;
dâ mite uruomt er
manegen zu der helle.
Oliuir sin geselle
den schilt warf er ze rucke,
er kerte über di brucke.
si gewunnen leide geste.
die ire burch ueste
wart in under drungen.
daz buorgetor si gwunnen.
dâ muosen sich gemischen
die heiden mit den kristin.
sie riefen alle monsoy,
in die burch drungen si.
Rovlânt zuchtigete si harte
mit deme guoten durindarte,
Oliuir mit alteclere.
dar wart manich helt vil sere.
ir bliche wâren ureissam.
mit swerten choelten si die man,
mit vure kint un wib.
dâ wart uirendet der strit.
eines morgenes uruo
der keiser uorderote dar zuo
biscoue un herzogen.
uile manich uuorste ze houe chom.
der keiser in sinen wizzin
die vuorsten vor im hiez sizzen.
er sprach: < owole ir vuorsten alle,
nû uirnemit wie iu dise rede geualle.
der heilige geist gebe u den muot
daz ir daz beste dar âne getuot.
Marsilie mîn uiat
hât sine boten dâ here gesant.
er biutet kristinliche ze lebene,
uile goldes ze gebene,
ze gisele sinin sun.
nû ratet waz wir darumbe tuon,
nû ratet gotes êre.
ia ne suoche ich niht mere
wan daz wir sô gedingen,
daz wir gotes hulde gewinnen .>
Vf spranc der helt rovlânt;
er sprach: < marssilie hât durch liste here gesant.
er biutet grozzez gedinge.
ia mach man dâ gwinne
maneger rîcheite uile,
swer ez dâ nemen wil.
ia uurchte ich uile harte
daz der alte mit deme barte
uns dâ mite beswiche.
alsô wir in entwichen,
sô richtent si ûf mahmeten,
sô geweldigent si lânt un stete;
sô richsenot marssilie,
die kristinheit geliget nidere.
sô muoge wir imir wole glagen:
daz wir lânge eruochten haben,
daz uerwandelot sich in einer wile.
nû uirnemit die rede mine:
goldes hân ich genuch.
du ich mich aller erste ûz hup,
du ophert ich den lib.
swanne nû kuomet daz cît
daz ich den uerwandelen scole,
sô getruwe ich gote vil wole,
ob ich in sînem dinist ersterbe,
daz der sele etlich rat werde .>
Oliuir der helt gvot
uuor den keiser gestuont;
er sprach: < getorste ich nû wole, hêrre,
sô riete ich dir dîn êre.
du hast gode wole gedienet,
di kristinheit ist mit dir gecieret
sam daz durch sotene golt.
ich sage dir hêrre, wie du nû tuon scholt:
uirende wole dîn arbeite,
la dîn here leite
allenthalben unz an daz mere.
si ieman der daz were,
den gerefsen wir harte
mit unseren guoten swerten.
si muozen einen wâren got irkennen.
heiz brechen un brennen
ir uile unreine betehus:
die tuvele muzen dar ûz
über allez sarraguz.
den ir guldinen uluz
heiz si selbe stoeren
gote ze lobe un ze êren:
sô saget man nuwe mere,
wie der romische uoget were
in marssilien rîche.
daz rate ich getruweliche.
Blânscandiz ist ein naretiger man:
geweltiget er widere yspaniam,
sô ne gesamnet sich der kristinheit êre
hinne uure nimir mere,
die wir noetliche haben gewunnen.
die heiden gehent, wir sin in entrunnen .>
ûf stunt der erzebiscof turpin,
er sprach: < hêrre got, schephe mînem munde ein turlin,
daz ich hute sô gerede
alsô ez dineme namen gezeme.
Owol du uoget von rome,
ia nigent dîner chrone
alle kristin chuonige:
mir geuellet uile uobele,
der des morgenes in den wingarten get,
daz er vor uesper ûz uert.
owol ir vuorsten edele,
ir ware gotes helede,
uwer wingarte ist wole gebuwen;
ir schult wole getruwen
daz iu der himilische wirt,
in des namen ir hie birt,
lone nach uwereme dinge
mit einem pfenninge:
daz ist daz himilrîche,
de ist uns allen gemeinliche
ûf gestechet ze eineme zile:
dar loufet swer dir wile.
ist diu grunt ueste in gote erhaben,
sô wil ich u werliche sagen:
daz uober zimber enmach niht gewichin.
uns nahet daz gotes rîche
uolgen wir niht deme swarzen raben.
die muzen die site haben,
dâ mane ich iuch alle bî:
nemit daz gruone oele zwi
mit den turteltubin.
uestent uweren glouben;
dinet uwerem schephere.
lat iu wesen ummere
die gebe marssilien:
eruulte er dizze gebirge
von rotem golde,
ich ne weiz waz ez mir solde
uuore den ewigin lib.
nû bedenchet uchin cît,
des uirlihe der ware gotes sun,
qui regnat in eternum .>
Naimes von beieren
der was der ratgeben eine,
der aller hersten in deme houe,
ein tugentlich herzoge.
des leben was sô lobesam
sô er dem keiser wole gezam
zu allen sinen êren.
der sprach zu deme hêrren:
 <du ich mich von beieren hup,
du uuorte ich manegen helt guot.
du irwelte ich uir tusent helde mîner manne;
die ne sint noch erslagen noch geuangen.
si sint guote knechte;
ze der marter uindet man si gerechte.
uerhenget is uns mîn trechtin,
sô schult ir uile gewis sin
daz wir iu niemer geswichin,
noch ze nicheiner noete entwichen.
ich enruoche umbe ir rede.
waz maere ist mir marssilien gebe?
wir scholen in daz ire lânt,
wir geuruomen blutigen rant,
wir schuolen uol herten
mit den unseren guoten swerten.
ich wirde gerne ellende
an des meres ende.
wir schuolen machmeten uirtribin
unde alle die mit im blibin,
Appollen sinin gesellen.
die sich ze gote gehaben wellen,
die entphahen wir mit grozen êren,
geuallez mînem hêrren.
in sînem gnaden stat
beidu wistum un rat
ze libe unde ze sele.
sin gebot eruuolle ich iemir gerne .>
Der kaiser geswigete uile stille.
er marchte ir iegelihes willen.
getruobet was sin gemuote,
iedoch uertrugenz sine michile guote,
daz er sich is niht irzeigete.
daz houbit er nidir neigete,
daz sin niman innen wart.
einer stille er dov bat,
der biscophsce iohannes.
ze deme kaisere gerte er des uorlobes
un zu allen den hêrren
die in deme houe wâren.
er sprach: < were ez in mînes hêrren willen-
ûf sine gnade wil ich dingen-,
sô wolt ich uober ualchart
zuoe almarie in de stat,
chuonden daz gotes wort.
ich ne uuorchte ne heinin ir tôt:
wolde got unde were ich is wert
daz mich uûr oder swert
geluoterete an deme libe,
sô were ich an zwiuil
daz mîn got ruochte .>
sine uenige er suochte
zu des keiseris uuozen.
 <ich wil gerne>, sprach er, < buozen
swaz ich wieder got hân getân.
ich hup mich ûz in gotes namen;
ich ne wil die uurech niht chrump machen.
maechte ich gotes dienestes icht geschaphen,
den tuvel geschenden,
ir muole un ir olbenden
enruoche ich niht mere
wider der armen sele.
die heiden bietent gwisse,
zu sancte michelis misse
wellen si sich toufen;
daz enschol in nieman glouben.
diu toufe ist daz aller herist,
daz solde sin daz aller erist,
daz solde mîn hêrre an sehen
un solde ordinen ir leben:
sô wuochse die gotes lere .>
du sprachen di zwelf hêrren,
were ez in des kaiseres hulden,
des rates wolten si gerne uolgen.
Genelun ûf spranc,
er sprach: < die vuorsten haben alle undanc
daz si edele unde uuise sint.
wie man die tumbistin uirnimt!
die sint nû ze houe ratgeben.
die wisen let man alle under wegen.
die in wole tochten
ze rate un ze uechten,
die sint nû gare uerchoren.
war ist nû chomen
die manechualtiu wisheit?
dînen vürsten ist ez allen leit
daz du in dînen grozen wizzen
uns alle lest sizzin.
ez get uns an die êre.
nû ne zimt niht, lieber hêrre:
dîn neue rovlânt
ovber ruofet uns alle samt.
Naimes uone beieren
der chan in wole ze wege zeigen:
du wir zu deme buorgetor drungen,
du heten si die buorch gwunnen.
daz zurnete rovlânt
daz er die beier vor im uant:
helede ûz erkorne,
man sach si ie dâ uorne,
swaz uns her noch geschach.
dâ man sluc uoder stach,
dâ wâren ie die rechen
mit ir scharphen ekken,
sô ez guoten knechten wole gezam.
darumbe wolter si erslân,
were ez niht under uaren.
die getorsten im wole gestaten:
die beire wâren sine gate.
nû strebeter uober den ualchart.
mennisken bluotes enwart er nie sat
un ander sine gesellen.
war âne uirsuochent si ir elle?
si heuen sich an die heiden:
die ne wil ich niemmer geleidigen,
wande si an got gehent
unde der touphe ulizicliche gerent
unde der kristinheite gehorsam sint:
ze gisel bietent si ir kint.
Rovlânt zestoret dir alle dîn êre,
die zwelue ratent dir vil uobele, hêrre .>
Vf spranc der helt rovlânt,
er sprach: < marssilie het ouch ee here gesant
uunfzehen grauen,
die der touphe alle iahen.
si swuren manegerslachte gebe,
die noch hiute sint underwegen.
dare widere sante mîn hêrre
sîner manne zwene:
Marssilie hiez in die houbet abe slahe.
swer nû golt welle haben,
der entphahe ez dar uobre.
der rat geuellet mir uoble:
man nimt ez âne gotes êre
unde geruwet uns hernach uile sere .>
Der keiser zurnte harte:
mit gestreichtem barte,
mit ûf gewnden granen
hiez er die pfacht uure tragen.
 <ir stet mit unzuochten;
daz wil ich>, sprach er, < richten,
wirdet is iweht mere.
tuot ez durch gotes êre
un gesamnet iuch einer rede,
die uns der heilige geist gebe,
daz wir des besten ramen .>
si sprachen alle amen.
Die vranchen gesament sich drate:
mite gemeinem rate
giengen si ûf einen buohel gruone.
der sunne schein wole schone.
si riêten al umbe,
ir iegelich besunder;
dâ riet mannegelich
mit grozen sorgen uuore sich
daz in duchte daz beste.
si besanden die geste:
zu deme rate dvo chom
uone beieren der herzoge,
Oigir uone tenemarche,
Dierrich der starche,
Wido uone wasconie,
Iuo uone albonie,
gotefrit uone aiuone,
ritschart von tortuone,
Diebalt von remis,
Heinrich von garmes,
Turpin von raines,
Milun von aschalbaies,
Oliuir unde rovlânt
un walthere der wigant,
Gergirs un gergis
un der maere anseis;
Ansgir was dâ,
reimunt uone brittannia.
Genelun gestunt in almittin,
die vuorsten begunde er bitten:
 <wole ir edele hêrren,
ir tuot ez gote zeren;
uobet uwer wisheit;
gedenchet an die lângen arbeit.
ratet alle dâ zuo,
daz mîn hêrre einweder tuo:
neme dere heiden gedinge,
uruome die boten hinnen,
sô ez der kristenheit gezeme,
uersmahe niht ir gebe,
neme die gisel ze hant
unde besezze daz lânt,
behuote sine buorge,
habe ne heine sorge
daz er si gewerliche uinde:
Nables unde morinde,
Ualterne un pine,
dâ beiten die sine.
laze uns ze disen ziten
zuo unseren kinden riten.
uersume sich marssilie,
sô heuen wir uns here widere,
zestoeren al ire krapht;
sô ne muot uns die heidenscapht
hinne uuore niht mere.
daz rate ich mînem hêrren .>
Dov sprach der biscoph turpin:
 <die rede uirbiete selbe mîn trechtin:
sô uuoren wir âne ende.
mîn hêrre sol dare sende,
waz die heiden wellen tuon,
un ratet alle dâ zu:
irchieset iu einen wisin man,
der uns widere chuonne gesagen
Marssilien gemuote:
ich engetruwe im neheiner guote.
wil er werden kristin,
daz uersuoche wir mit listin:
wir muzzen in sô uersazen,
eê wir in uri lazzen,
daz wir nine zwiuilin mere.
daz rate ich mînem hêrren .>
alle di die rede uernamen,
herzogen unde grauen,
si sprachen, ez were daz aller beste.
du kerten die nôt uesten
widir zu des keiseres gesidele.
si geleiten nidere
den rat genelunes:
dannen bechorten si sit alle des todes.
Die vuorsten baten alle
den biscoph sante iohannen
daz er ze houe were
ir vor redenaere.
wole wessen si daz
daz er deme kaiser lîp was.
er linte uober sine kruchen
mit sinen grawen locken,
er sprach: < grunt ueste der kristinheit,
houbet unser arbeit,
bluoet des heiligin glouben,
nû scolt du mir irlouben
in dîner michilen suoze,
daz ich reden muoze
daz mir dine vuorsten geboten hant,
alsô si hie vor dir stant .>
Der kaiser in sinen wizzen
die vuorsten hiez er sizzen.
den biscof er âne sach,
daz wort er smilende sprach:
 <si maechten einen stercheren man
dar zuo wole erwelt hân.
ir habet luoccele gerastet
mit uenie ioch mit uaste,
mit anderen guoten werchen.
dâ muoze iuch got âne gesterchen.
ir schuolt habe ruowe,
get zuo uwerme stuole.
alse ir gesizzit danne,
sô redet al daz iu geualle .>
dô redete der biscof,
daz horte aller der hof;
er sprach: < chuninge un herzogin
sint mit rate zesamne chomen,
biscoue unde grauen
die in deme rate wâren,
du urumst die boten hinnen,
un wil marssilie dingen,
sô sende dînen boten dare,
der uns rechte eruare
waz die heiden wellen tuon.
selbe sich ouch du dar zuo:
wele dir ûz in allen
der dir beste geualle,
der durch sine guote
daz rîche behuote.
er bedarf grozzer wisheit.
mîn rede ne scol niemanne wesen leit.
swen mîn hêrre sendet,
ist daz er ez wole uerendet,
sô lonet im mîn hêrre
unde dinent ez die vuorsten alle gerne .>
Vf spranc rovlânt,
uaste er dare uuore dranc;
er sprach: < nû sende mich dare.
mîn ouge ist alsô gewarre,
sine muogen mich nit betriegen.
wellent si uns ligen,
si ne hilfit nehein ir list,
ich ensage dir al daz dar âne ist .>
der keiser wincte mit der hant:
 <swich du neue rovlânt,
des ne habe ne heinen gedanc:
ich ne gesende dich dar iarlânc .>
ûf spranc oliuir,
er sprach: < hêrre, nû erloube duz mir.
ich wirue dine boteschaph
sô ich allerbeste mac
durch des richis êre.
ee ich widere chere,
wil du mir sin getruwen,
swie inner si runen,
alles ir willen
wirde ich schiere innen .>
der kaiser sprach: < oliuir,
uile wole getruwe ich dir.
nû habe michelen danc,
siz widere an dînen banc.
du bist mir ze allen êren uile lib;
ze boten wil ich dîn niht:
du bist ze gaehe mit der rede,
unde ruolânt mîn neue,
mit zornlichen worten.
daz ist mir ze uorchten:
si stoerent groze êre.
gewaehne dere rede niht mere .>
Vf stunt turpin,
er sprach: < hêrre nû la mich den boten sin.
mit des heiligen geistes gebe
wie ob ich etwaz dâ gerede?
ich sage in die propheten,
daz si uns uone gote lerten.
ich chuonde in den heiligen krist,-
wie ob ez nuzze ist?-
daz heilige ewangliu:
wie macht du iemmir baz getun?
ist ieman der si lerte,
waz ob si sich bekerten?
sô chan ich dir daz ende iedoch wole gesagen,
wie du dich, hêrre, scolt bewaren.
die vranchen habent michel arbeite irliden,
mit den heiden gestriten;
si sint lânge muode:
la si mit ruowe.
gebiutest duz hêrre,
sô uare ich uile gerne
unde uersuoche ez mit deme ulizze,
daz mirz nieman mach uerwizze .>
Der kaiser antwerte im mit minnen:
 <wenne lest du die kaerlinge
handelin ir sache,
unde lebe du mit gemache.
waz hast du dâ mit cetuone?
ganc zu dînem stuole,
hoere ez alsô ein ander man,
ich ne heize dich an den rat gan.
gewaene is niht mere turpin,
alsô liep dir mine hulde sin .>
ûf spranc der helt rovlânt,
er sprach: < geuellet ez den vuorsten allen samt
unde wil is mîn hêrre gestaten,
sô ist genelun mîn stiefuater
der aller turisten boten einer
den ich in deme rîche chan gezeigen.
er ist wise unde chuone,
redehaft genuoge;
er ist ein helt lussam.
wa uvnde mê nû deheinin man
der deme rîche baz gezeme?
er ist ein vuorste alsô maere,
man enscol ins niht erlazen .>
die vuorsten, alsô si sazzen,
uestenden alle under in,
ez ne maechte nieman sô wole sin,
er gezeme wole deme romischeme uogete,
sware er in sende wolde.
Genelun erbleichte harte,
hinze rovlânte er warte;
er sprach: < nû hât mich der hêrre rovlânt
ûz disme rîche uersant,
daz ich unter den heiden irsterbe
un im daz erbe werde.
ach unde we geschehe dir!
waz wizzest du mir?
mit boesen geisten bist du gemuot.
nû ist ez aller erist her ûz erblut
daz du mir ie rite an den lib.
dîn muoter ist mîn wib;
mîn sun baldewin
scholde dîn bruoder sin.
uergezzen hast du der truwen:
ez scol dich vil sere geruwen,
scol ich mînen lib hân,
des du nû zu mir hast getân,
ez wirt dir uile swere.
du gehoerest nuwe maere.
des gat mich âne michil nôt:
in deme ellende lige ich ungerne tôt .>
Karl der rîche
der manete in gezogenliche:
 <
Genelun, geswige mîn,
la dise unrede sin.
du bist ein wise hêrre:
nune zurne niht sô sere.
genc here naher
mine botscaph zenphahen.
uare urolichen hinnen,
handele ez mit sinnen.
erwiruest du deme rîche dehein êre,
al dîn chunne urovwit sichs iemmir mere .>
Genelun werte sich gnuch.
der kaiser bot im ie den hantscuch.
er tete die wuoluine blicke,
er riel uile dicke:
 <ditze hast du rovlânt getân:
uoble muoz ez im ergan
unde sinen zwelf gesellen:
nû habent si allen ir willen .>
Der kaiser im aue zu sprach:
 <habe ne hein ungemach.
uone grozeme rechte bist du mir liep.
durch rovlânden enuirste du niht:
diu botescahpht ist mîn.
nû la dîn ungebaren sin .>
den hantscuch er im aue reichte.
Genelun erbleichte,
er wart uile uoble geuare.
die vuorsten warten alle dare.
der kaiser beualch im sinen stap;
alsô er im den hantscuch gab,
er liezen nidir uallen.
daz misseuiel in allen,
daz man in dicke muose reichen.
si sprachen, ez were ein uobil zeichi,
daz im ze aller eriste missegienge
unde des kaiseris boteschapht unwirdecliche enphihe.
Genelun uiel deme kaiser ze uuozen:
 <hêrre,> sprach er, < maechte ich noch geniezzen:
dîn swester ist mîn wib,
unde uirluse ich den lib,
sô nimt rovlânt
al mîn erbe zu sîner hant;
er uirstoezet dinir swester sun:
waz maechte ein wib wider im getuon?
sô muoz der luozele baldewin
iemmir mere weise sin.
du ne gesehis mich niemmir mere .>
den mantel warf er ûf die erde.
 <
Pasanzi unde basilie
dine choment noch niht widere,
den hiez er die houbet abe slahe:
ich muoz in den wissen tôt uaren .>
er begunde heize weinin.
 <ia muoz ich ouch>, sprach er, < scheidin
uone deme aller schonistin wibe
die ie dehein man gwan ze sînem libe.
Rovlânt hât harte misseuaren,
er zestoeret alle yspaniam.
ez chuomt noch die stunde,
unde laet mich got gesunden,
si geruwet der rat,
den si uober mich geuruomt hant .>
Rovlânt sprach dô:
 <ich ne uuorchte nehein dro.
taete mîner rede ieman deheine ware,
ich uuore ienoch uure iuch dare.
mit den wisen sal man raten,
mit den tumbin uechten;
uwer wistum hât ez getân.
er endurphet nehein angest hân:
mir ist mîn bruoder baldewin sô liep:
sines erbes engere ich nit.
mîner muoter lieben
scol ich gerne dienen.
ich ne pflege niht untruwen:
sô maechte den chaiser ruwen
daz er mich gezogen hât
un nimt mich dicke an sinen rat:
daz im niht gezeme,
ob ich ein roubere were .>
Karl der rîche
sprach gezovgenliche:
 <ir irret ez allen disen tac,
daz ich uuore unzuochte ne mac
des richis êre ze uruomene:
daz zimt vuorsten uoble.
ich warne iuch dâ bî:
alsô liep u mine hulde si,
sô ne sumet uns niht mere
unde ne irret des richis êre .>
er sprach zu genelune:
 <bedenke dich helt ture.
zorn ist nehein guot.
nim widere mannes mut,
habe nehein angest
die wile du mich lebende weist.
nim dizze insigel-
brinch ez marssilie-
mit guldinin buchstaben.
du macht im zware sagen:
wil er got êren,
zu der kristinheit cheren,
ich lihe im halbe yspaniam,
wirdet er deme rîche undertan,
Rovlânde daz ander teil;
sô gebe in got saelde unde heil.
alsô wis mîn zunge unde mîn munt
unde gestaetige ez andere stunt
mit giselen unde mit gebe.
si daz er dâ widere icht rede,
durch des richis êre
tuo alsô ich dich lere:
sage marssilie,
ich ne chere niemmir widere,
ee ich sarraguz zestoere
unde in gebundin uuore
ûf einem esele hin ze ache.
dâ nim ich die rache:
daz houbet heize ich im abe slahen.
sweder halp er sich welle haben,
des macht du schiere innen werden.
got lazze dich sine hulde erweruen
in gote du uare;
nim uile wole ware,
un behuote dich diu gotes krapht
un helfe uns alliu himlischiu herscapht,
daz wir got dâ geren
unde die kristinheit gemeren.
lieber geswige mîn,
der heilige engel muoze dîn geuerte sin
unde beleite dich her widere gesunt .>
der kaiser chuste in sa zestunt.
Dov sich die hêrren schieden,
die traene dicke uielin
uone genelune,
daz wort sprach er chume.
dâ wart michil wovffinm
weinin unde ruofin.
siben hundert sîner manne
die wâren gereit alle
ze dînen ir hêrren,
ob si bî im scholden sterben.
ia wâren die hêrren alle
mit pfelle wole behangen
mit golde ioch mit berelen.
gestaine die uile edelen
luchten sam die sterren wider abent:
der iaspis unde der iachant,
smaragde die gruonen,
topazien die sconen,
onichilus unde sardin:
wie maechte ez dâ wuonnechlicher sin?
in luchte dar obne
chrisolute unde calcedonie,
berillen die besten
unde die guoten ametisten,
sardonix unde sardius.
die hêrren redetin alsus,
daz die boten gezemen
wole karle deme maeren,
deme romischen uogete.
sine herschapht si wole lobeten.
Der herzoge genelun legite an sich
einin roch harte zirlich
uone guotem cyclade,
mit golde uile wahe
gesmelzet dar under
diu tier al besunder.
dâ woneten lichte uogele
unden unde obne,
si schinen sam der lichte tâc.
umbe sinen hals lac
ein bouch uile waehe;
daz werc was seltsaene
uzzer golde unde uzzer gimme.
den sante im ze minnen
der kuonc von den britten.
ia begurte in inmittin
Mulagir daz beste sachs,
sô uober al vranchen enwas
sin turer nehein.
uonem houbte dô schein
ein edel karuunchel:
des tages was er tunchel,
er luchte alle die nacht
sam der sunne umbe mittin tac.
ez enwart nie niehein keiser sô here
geboren an der erde,
er enzeme im wol cetragene.
lânc ware iu ze sagene
waz man wunders dar âne uant.
Naimes der beiere wigant
uuorte ez uone beieren.
daz urchunde wil ich iu zeigen:
der smit hiz madelger,
daz selbe swert worchte êr
in der stat zu regensburch:
ez wart maere unde govt.
du sin naimes der herzoge pflach,
waz der heiden dâ uore erstarph!
er gab ez karle sînem hêrren;
ez rovwin sit sere:
Genelun brachte ez inder heiden gwalt,
uile manich kristin des sit engalt.
Ist ez sô daz buoch zalt,
Genelun uuorte einin blialt
ûz golde gewebin.
dâ machte man wole sehen
die turen goltporten
wahe geworchte;
zobel was dar under,
diu liste nidene umbe
durch soten guldin;
die schellen klungen von im
sam daz süeze seit spile.
andere wunder uuorte er uile.
umbe spin man deme herzogin
zwene guldine sporen.
der kaiser hiz im zeliebe
ein march uuore ziehen:
ein romere hiz mantel,
ein helt chuone unde snel,
der gab ez deme kaisere ze minnen.
under al karlingen
was ne hein ros sô gezale,
über berch unde uober tale,
swenne er dar ûf gesaz,
daz er âne angest was.
dar ûfe lach ein guldin satel.
Karl was aller tugende uater.
Genelun geneich sînem hêrren;
er sprach: < nû lone im got manegir êren,
mînem hêrren lieben
wil ich gerne dienen:
er getet mir nie ne hein leit.
die zwelue sint nû uile gemeit,
die mich hine habent gegebin;
unde geuristet mir got daz leben,
ich bringe ez ûz deme spile,
ich gesezze in ein zile,
sô mir dirre mîn bart,
si geruwet al dise houeuart .>
dô saz der herzoge genelun
ûf ein zire march, hiz taskprun.
von den herbergen er reit.
er was driellen breit
eneben sîner achsel;
lânc was er gewachsen,
groz sin gebeine.
du sprachen die heiden,
sine sehen in dirre werlte
ne heinen sô starchen lebenten.
sin antlizze was hersam.
sin uarwe si bran
sam die lichten uûres vlammen.
siben hundert manne
uolgeten ir hêrren;
si wuoften alle sere.
enurteile sazten si den lib,
bediu kint unde wîp
durch ir truwe.
si heten groze ruwe.
Genelun neich deme kaisere schone.
er kerte an eine wise gruone,
er gedachte mit sinen mannen;
diu rede was alsô lânge:
 <dizze ist>, sprach er, < ein herlich scare:
ir birt alle zu deme tode wole gare.
uwers guoten willen
bin ich dicke wole worden innen,
uwer dienest ist schoene.
nû muoze iu got lone
unde ich iemir gerne gesculde:
disu truwe ist über gulde
aller werlte êre,
daz ir durch uweren hêrren
birt gerecht unze an den tôt.
nû habt ir alle groze nôt.
nû ist michel bezer, wizze krist,
nû ez uns dar zu kuomen ist,
daz ich eine irsterbe
denne ich iuch alle laze uirlori werde.
nû ritet zu mînem hêrren,
dâ ne mac iu nit gewerre.
uirdienet umbe den kaiser
daz der mîn arme weise,
swie ez umbe mich irge,
in sînem willen beste.
mîn lieber sun baldewin
der scol iû wole beuolhen sin:
ziht in u ze êren;
zucht schuolt ir in leren.
heizet in herlichen lebe:
er mach wole mildeclichen gebe,
habe willich sine man.
an uweren gnaden scol ez stan,
der sinen nôt uesten:
sô mac im uoble gebresten.
buwe denne wole sin lânt,
were roub unde brant,
habe sin gerichte
al nach der pfachte,
lazze niht under wegen:
got lazze in gesunt leben.
Nû bitte ich ouh iuch mere:
uol staetiget uwer êre;
ob ich dâ ze den heiden belibe,
mînem lieben wibe
beuelhet mine sele.
ratet ir êre.
alles guotes wil ich ir wole getruwen.
ia lazze ich ire wole erbuowen
manege breite hube,
scazes gnuoge.
bringet ire ditze uingirlin:
ruochte is mîn trechtin,
ich gesehe si uile gerne;
unde manet si uile uerre
durch ire tugentliche site,
daz si guote luote umbe mich bite
nach dirre zwiuellichen wider chere.
ia ne gesehe ich si leider nimmir mere .>
Duo sich die gelieben
uone ein ander geschieden,
der iamer tete in uile we.
weder sit noch ee
endorfte nie grozzer chlage werden:
si uielen zu der erden,
daz har brachen si von der swarte,
si wuoften alle harte,
ummaze was ir klage,
groz was ir ungehabe.
vil dicke si im nach sahen,
si begunde harte iameren.
mit weinen unde mit wuoffen
si begunden im nach ruofen.
si sprachen: < der ware got von hiemele,
der sende dich gesunt widere:
sô ne schach uns nie sô libe .>
von ein ander si schieden:
ia cherten sine helede
widere an die selede,
Genelun zun heiden.
si wâren unsanphte gescheiden.
Genelun trurlichen reit,
daz was den heiden uile leit.
si huoben churzwile,
si sageten ir vauelie;
si sagten ein ander under wegen
manege seltsene rede;
si lachten unde wâren uro.
Genelun erbalte sich dô;
der alte blânscandiz wart sin geware,
er hub sich neben im dare,
er sprach: < enwaere ez dir, hêrre, niht swaere,
ich wolde dich ein luocele urage.
ich enzwiuele dar âne nit,
du bist deme kaisere vil liep:
dir entwichent alle sine ratgeben,
daz hân ich selbe wole ersehen.
swaz du gebiutest daz ist getân.
du hast die herlichen man.
nû wundert mich dinr grozin wisheit:
war zuo lidest du die unmazen arbeit?
nû habt ir betwungen
Krichin unde ungeren,
Ruozzen unde boelân,
die grimin sachsen alsam,
Beieren unde swaben
unde alle die in dutisker erde wâren.
Wasconie unde engelat
stet in sîner gwalt,
Hyspanien unser rîche
dienet im uorchtliche.
wenne er sich is welle glouben?
nû ist er dicke uerhowen
unde ist chomen an sin alter;
nû machte er sich noch behalten
unde sconte sîner wizze
unde lieze iuch dâ heime sizze,
ob ez der vuorsten wille were.
des wolte ich diche gerne urage .>
Der herzoge dô sprach:
 <ez enist mir niht ungemach:
ez ist ein uroude der heiligen kristinheit
un ist ein suozze arbeit,
ez ist ein trost der sele:
diu ne chumt niemmir mere
zu neheinem helle wizze,
swer im dienet mit vlizze.
wenest du daz ez der kaiser tu?
got uordirt ez im zu;
sinen boten von himele
sendet er zuo deme kuonige;
der gebiutet im die hereuart.
sô ne ist des nehein rat,
wir enhelfen im dâ zuo.
ungewizzin ist ez dir nû:
der warheit wirdist du wole innen,
wilt du die kristinheit minnen.
ich wil dir warlichen sage:
deme kaiser ne mach nieman geschaden.
got ist selbe mit im,
er git im krapht unde sin
unde sterchet in dazuo
beidiu spate unde uruo.
Karl ist der turiste man
dannabe ich ie gehorte sagen:
scaz ist im ummaere,
er uismehet lugenaere,
er hazzet alle bosheit,
er schaphet der sele gewareheit.
den lib uuort er ueile
uns allen ze heile.
behalten wir die sele,
er engert alles mere .>
Blânscandiz der alte
vil listechlichen er sich erhalte:
 <du redest wole>, sprach er, < hêrre.
wir schuolen dir sin danchen uerre
daz dir dîn hêrre liep ist
unde daz du im getruwe bist.
scolde ich die wale hân,
sô ne irchunte ich nie deheinin man
der ich sô gerne were.
wie gerne ich in noch gesehe!
er hât manege tugent guote,
er hât herlich gemuote,
er hât ein kuoninclich leben,
er hât wise ratgebin:
si behertent im groze êre.
nû sage mir ouch mere:
waz meinet aue daz?
duo unser rede wole uerendet was,
duo chom rovlânt,
er hete einen aphel in sîner hant,
mit michiler hochuerte,
mit geuaztem swerte.
er sprach zuo deme edelen chunige:
 «hêrre laz uns dar uobre
hin ze marssilien:
ich gelege in dâ nidere.
alle irdische krone
geweltige ich dir ze rome.
si muozen dine man werden,
oder under diseme guoten swerte ersterben . »
wer hilfet im dar zuo?
oder waz mac er getuon?
sine krapht wesse ich gerne.
nû ne zuorne niht mere, lieber hêrre,
daz ich dich sin geuraget hân.
ich bin leider ein alt uirwizzer man .>
Genelun duo sprach:
 <wir haben groz ungemach
von rovlânte unde von oliuir.
zware sag ich ez dir:
si sint des muotes,
sine gesatent sich niemmir menneschen bluotes.
die zwelue helfent in alle dar zuo,
swaz si zwene wellent tuon,
unde alle kaerlinge
habet zu in minne,
alte unde junge.
si pflegent grozzer zerunge,
si dront deme kuonige
von babilonie:
sô si den erslahent dâ,
sô uarent si hinze persia,
dannen ze luuin:
daz muoz allez unter in sin.
si habent ez nû geteilet.
wie ob ez got sô gescheidet,
die sich dâ zesamme habent gesellet,
daz ir hochuart wurde geuellet,
sô uroute sich mîn sele,
unde maechtet ir iemirmere
mit uride hyspaniam buwen,
unde woldit ir mir dar zu getruwen,
ich geriete iu eine list,
daz ez in vil churzer urist
naeme boese ende.
si muosen in dem ellende
uulen unde erstichen;
des endarf mich nieman uerdenchen,
des gat mich âne groz nôt:
mine man ligent hie tôt,
sô muozen dâ heime
die kint lânge weinen.
von du sage ich iu, wizze krist,
daz ez michel bezzer ist
daz die zwelue ersterben,
denne wir alle uuore werden .>
Duo eruruote sich der alte,
daz herze in im spilte.
er iteniute sich ander stunt:
daz alt cherte sich in die iugent,
er rechuchte sich rechte uzzen unde innen:
sin ros liz er springin,
er ulouch mit den geberen
sam der guote muozzere.
er neich im unz an den satelbogen,
er sprach: < daz ich daz wort von dir hân uernomen,
daz diene ich iemir gerne.
du unde mîn hêrre
werdet gesellen guote,
unde ist is dir alsô zemuote,
sô scolt du gebieten
in lânde ioh in dieten
uober al mînes hêrren rîche,
daz wir dir niemmir geswichen
an deheinen dînen sachen .>
der herzoge begunde süeze lachen.
Blânscandiz wincte sinen gnozzen:
ze samne si gesazzen
under einem oeleboume;
si rieten mit genelune
den aller wirsisten rat
der under disem himele ie geuruomt wart.
Genelun geriet michel nôt,
den armen iudas er gebildot:
du unser hêrre zemerde gesaz
unde er mit im tranc unde az,
in den truwen er in uerriet
widir die meintaetige diet;
er uerchophte in mit gedinge
umbe drizzic pfenninge:
daz im sit vil uoble irgienc,
wander sich selben erhienc.
des enwas alles nehein rat,
ez was lânge uore gewissaget.
unde uerchophte judas in eini,
Genelun uerchouphte widir die heidin
mit ungetruwen listen
manegen herlichen kristen
mit gedinge man wac
den schaz den man im darumbe gab,
des goldes einen vil michelin last.
wie starche die untruwe ûz prast!
In deme rate sazzen
ungetruwe husgnozze;
si rieten alsô lânge
uone manne ze manne,
unze si alle samt swovren
daz si rovlânden sluogen,
Oliuiren den snellen
unde andere ir gesellen
mit genelunes uol leiste,
wande in sineme geiste
was ne hein truwe:
von im chom michel ruwe.
er iruolte daz altsprochene wort;
ia ist gescrieben dort:
 <under sconem schade luzet,
ez enist niht allez golt daz dâ glizzit .>
Genelun was michel unde lussam,
er muse sine nature began.
michels boumes schone
machet dicke hoene:
er dunchet uzzen gruone,
sô ist er innen duorre;
sô man in nieder meizzet,
sô ist er wuormbeizech,
er ist innen uuol unde uoble getân.
daz bezeichenet den man
der uzen wole redet
unde ualsches in deme herzen pfleget.
er dunchet uzen uol,
sin muot ist innen hol:
den hât der wurm gehechet.
swer der truwin gesmechet,
der huotet ir iemmir gerne;
die muoze wir von deme heiligin geiste lerne.
Genelun saz mittin under in,
der tuvil gab im den sin:
durch nit unde durch gebe
er geuestente sine rede.
si wonten dâ allen einen tac.
Genelun sine truwe dare gab:
er geuuogte in ze handen
den helt rovlânden
unde andere sine genozze,
des swur er eide grozze,
unde oliuiren den snellen
unde andir ir gesellen:
daz si der neheinen genesin liezen,
vil state si im daz gehiezen.
Der rat der was getân,
sich urouten marssilien man.
si chomen ze den stunden
dâ si den chuoninc uundin.
du sprach blânscandiz der alte:
 <daz dich, hêrre, gehalte
Machmet un appollo
unde gebe dir den uollen
alles dînes gemuotes,
unde daz du dich behuotes,
alsô ire wille si,
unde gemachen dir noch uri
elliu dine rîche.
ich hân willichliche
erworue dine boteschapht,
alse ich ûz gesendet wart.
nû scolt duz uol enden:
darumbe hât here gesendet
Karl der romische uoget,
unde ist der vuorsten aller wort.
nû uernim du hêrre selbe,
waz die bote rede welle .>
 <ich hoere ez allez uile wole
swaz er hie reden scol,>
sprach der chuonich marssilie,
 <nû rede du selbe .>
der bote sprach ze marssilie:
 <kuonich aller himele,
der uns von dere helle irloste
unde die sine alle getroste,
der gebe dir die gnade
daz du besizzest sine rawe,
unde irledige dich von deme ewigin tode.
dir enbiutet der keiser von rome,
daz du got erest
unde in die kristinheit cherest,
daz du dich touphest,
an einen wâren got geloubest:
des wil er gwisheit haben.
er heizzet dir waerlichen sagen:
enphahest du di kristinlichen ee,
daz dine marche alle mit vride ste.
er lihet dir halbe hyspania,
daz ander teil scol rovlânt haben.
unde werdest du sin man,
sô muost du wole vride hân,
sô behabest du groz êre.
der keiser enbiutet dir ouch mere:
sezzest du dich ze deheiner were,
er suochet dich mit here,
er zestoeret ellu dine hus,
er uirtribit dich dar ûz:
weder enerde noch in mere
macht du dich im erweren.
er heizet dich uahen,
von einem esele uuoren
an sinen stul ze ache;
dâ nimt er die rache:
daz houbet heizet er dir abe slahen.
daz hiz mich dir mîn hêrre der keiser sagen .>
Marssilie al umbe warte,
er erbleichte harte,
er gwan manegen angestlichen gedanc,
er gesaz chume ûf die banc;
im wart chalt unde heiz,
harte muote in der sweiz.
daz houbet wegte er,
er spranch hine unde her;
sinen stap begreif er,
mit zorne er in ûf hup,
nach genelune er in sluc.
Genelun mit listen
deme slage er entwisgte,
von deme chuoninge er entweich,
daz swert er umbe greif.
er sach hine widere,
er sprach zuo deme kuoninge marssilie:
 <nuo tuost du dînen gwalt .>
er zuchte daz swert uober halp;
er sprach: < karle mînem hêrren
diente ich ie mit êren,
in uolchwigen herten
guruomte ich mit mînem swerte
daz ich nie alsô glastert wart.
ich hân dich mit êren here bracht,
ich hân dich geuuoret lânge,
ich ne bin noch gebunden noch geuangen.
unde geuruomest du den slach,
ez ist dîn iungester tac:
ich getuon lichte ueigen
etlichen heiden,
den du niemmir uoberwindest.
ich wene du tobist oder winnest.
nû muoz mich wole ruwen
daz ich dînen ungetruwen
ie geuolget an die strazze.
nû habent si mich uoble gelazzen,
nû sten ich alterseine.
ware chomen die eide,
die si mir swuren
du wir uns ûz huoben?>
die vuorsten ûf sprungen,
dare in zwischen si drungen.
si uerwizzenz deme chuonige,
si sprachen: < hêrre, du tuost uoble
daz du den keiser sô schendest.
sô du zuo im sendest,
sô wirt dîn botschapht
lobsam unde enthapht.
si sprechent uns an die truwe;
nû muz uns harte ruwe
daz der uride ie wart getân:
du hieze im houbten sine man.
nû gestille dînen zorn;
wir wellen gerne dar under chomen,
unde tuon daz mere,
hêrre, durch dîn êre
denne durch sinen willen:
la dizze ungemuote stillen .>
dô prach der chuonic marssilie
des keiseres insigle:
selbe er den brief las,
wande er wole geleret was.
er begovnde heizze weinen,
er sprach ze den heiden:
 <nû uernemet ir vuorsten alle,
wie u dirre brief geualle.
Karl enbiutet mir tumplichen,
er zestoere diz rîche,
er heize mich ze ache uuoren,
gebunden mit snuren
ûf sînem soumaere:
diu botschapht ist mir swaere.
er wil ze harte gahen:
ê ich mich lazze uahen,
ez wirt uile herte:
wir schuolen mit den swerten
daz uelt mit in geteilen,
daz alle die heiden
iemmir mere dar uone sagen,
ê ich mich den soumere lazze tragen .>
dô antwerte im sin oeheim,
der was der wisistin ein:
 <hêrre, irloube mir uobern man!
er hât ungezogenlichen getân,
daz er ze dîner antwerte
mit geuaztem swerte
greif an sine were,
sam er al dîn here
eine machte uerswendin.
du ne scolt dich niemmir sô geschende
daz er sin icht genizze,
swaenne er dâ heime saezze
in sînem ruome,
daz er vor dînem chuoninclichen stuole
dir alsô herlichen gedrot hât.
wilt du is, hêrre, haben minin rat,
ez wirt schiere gerochen,
swaz er dir, kuonich, hât ze leide gesprochen .>
Der alte mit deme barte
der irzurnte harte,
im uûreten diu ougen;
er sprach: < du ne scholt dîn laster nimanne erlouben.
scholte man in in den truwin erslahen,
von dem wir alle unser êre muogin haben?
von genelun einem
geurouwint sich alle heiden.
uolge unserm rate
unde besente in uile drate.
hab in mit êren:
er chan dich wole geleri,
ist daz dus in ergezzest,
wie du dîn dinch rechte gesezzest.
lazze in mit minnen,
uruome in wole hinnin,
gib im herlichin:
ez geuruomt allem disem rîche .>
 <
Du retest mir mîn êre:
ia wil ich dinir lere
vil gerne uolgen.
mînes mutes was ich im irbolgen.
nû handelt ez mit sinnen,
chort in here widere bringen:
ich uersuone ez gerne .>
vuorsten die hêrren
giengen nach genelune.
eine stunt er under eineme bineboume:
sin antlizze was alsô hersam,
si sprachen, si ne wessen ne heinen man
der sô uorchtlich were.
si sprachen, daz er deme rîche wole zeme.
si lobten in gnoch:
si sprachen, er were ein helt guot,
daz er deme chunige niht wolte uertragen,
duo er in uober daz houbet wolde slahen.
Du genelun uuore gienc,
der chuonich in wole enphie.
sine herscapht er waechte,
die hant er im raichte;
er sprach: < genelun, liber man,
swaz ich widir dir hân getân,
des ergezze ich dich gerne .>
er uordert zwelf hêrren
in sine chemenaten,
die im aller beste chunden gerate.
zu deme rate duo chom
Algaphiles unde valsaron,
Ualdebrun unde orphalis,
Glibon unde klargirs,
der herzoge gersiz,
der alte blânscandiz un plângirz:
die sazzen dar inne.
 <nû ratet mir in uwerme sinne,
wie ich genelunen ze einem innern urunde
gewinne.
daz laster wil ich im wandelen .>
er gab im einen guoten mantel
mit golde beslagen;
er sprach: < den salt du durch mînen willen tragen,
ouch solt du mîn golt nemen
âne zale unde ungewegin.
gebiut gwaltechliche
uober al mîn rîche.
ich selbe bin dir gereite;
die vuorsten macht du leiten
al nach dînem willen.
wir werden noch guote gesellen .>
mit umbeslozzenen armen
si chusten ein ander,
behanden si sich uingin:
diu sune begunde in beiden liebin.
dô sprach der chuonich marssilie:
 <
Genelun, du bist stete unde biderbe:
ich wil an dich dingen
daz ich mit dînen minnen
mînen willen muoze reden.
wer hât karle den gwalt uober mich gegeben,
daz er sô gewaltechliche
uirbiutet mir mîn rîche,
unde sich under windet
daz er die werlt alle dwingit
daz si im werde under tan?
nû hât er lânge sô geuarn;
er ist ein alt hêrre,
er maechte hinnen mere
von grozzen arbeiten muoden
unde lieze di vuorsten ruowen,
lieze mir daz mîn.
ez ne sol dir niht leit sin .>
dô sprach genelune:
 <hêrre du scholt mir ouch erlouben
daz ich nû reden wil:
Karl hât tugende vil,
er ist tuore unde maere:
alle wise scribaere
machten niemmir uol scribe
die manegen tugent von sînem libe:
er ist der aller saelegiste hêrre,
durch got sturbe er gerne;
êren hât sin neheinen rat,
wan im ez got selbe geboten hât
daz er die heiden bechere;
wir helfen im dar zu gerne .>
dô sprach marssilie:
 <dâ ne rede ich nit widere,
swa er got geeret,
sin dienest gemeret.
Karl ist selbe ein guot knecht:
mich endunchet aue niht recht
daz er mir mîn rîche neme
un ez einem andern gebe,
un ez habe der mit gwalt .>
 <daz tuot allez rovlânt,>
sprach genelune,
 <er enbeitet uile chume;
Oliuir unde turpin
die wellent uile gwis sin
unde ander ir gesellen,
si habent grozzen willen,
daz si dich selben irslahen,
unde alsô ze babilonie uaren
daz si die werlt alle under sich teilen:
ir muotes sint si umbescheidin .>
 <wolde mîn hêrre machmet,
den ich dicke anbet,>
sprach du der heiden,
 <nû sint si umbescheiden,
hette ich si zwelue irslagen,
daz ich uride maechte haben.
der mir den keiser sluge,
sô wane ich uober wurde
aller mîner sorgen,
die mir noch dâ uore sint uerborgen .>
Genelun sprach:
 <den keiser karlen enmach
nieman irslahen:
got wil in selbe bewaren.
sin huotent zweinzich tusent man:
der site ist sô getân
daz si sich niemir gescheident.
si habent sich in uiriu geteilet
unde habent sich geuestent
ostert unde westert,
sundert unde nordert.
si habent sich sô geordinet
mit den aller besten wafen:
der keiser wache oder slafe,
si huotent alumbe.
ez ne wirt niemmir ze heiner stunde,
si ne haben warnunge.
swelhe dar under drungen,
den were gereite der tôt,
wande si durch ne heine werltliche nôt
deme keiser entwichent.
si weruent tagelichen,
wa si daz erweruen
daz si durch got ersterben .>
Der chuonich redete listechliche:
 <wol du herzoge rîche,
du scholt dich iemmir nieten
in lânde unde in dieten
uile micheler êren.
nû salt du mich leren,
ich hân sin gerne dînen rat;
mîn dinc uerre an dir stat.
ich hân uile guoter knechte:
mac ich mit karle uechte?
vil michel ist mîn gwalt,
mîn herschapht ist manechualt:
un werdent mir cehencich tusent erslagen,
wil ich den heizzen sagen,
driczech chuonige mit here
von den inseln ûz deme mere,
swie drate ich si wil,
sô hân ich zwire sam vil.
die chuonige von den lânden,
wil ich ez mir enplânden,
der sint nuone in deme kreize;
swaz ich si tun heize,
sô chument si mir in drizech tagen;
der mac iegelicher wole here haben.
helt, nû rat du mir dar zuo:
âne dich enwil ich niht tuon,
want ich dir wole getruwe.
nû sprich du, hêrre genelune,
unde la mich dînen rat hoeren.
ich wil sin dir iemmir lonen .>
Dov sprach der ungetruwe ratgebe:
 <la dine tumpliche rede:
ob sich an ein uelt
gesamnote elliu dise werlt,
sine machten niht erherten
vor den guoten swerten
dei in des keiseres houe sint:
si zeuuorten si sam der wint
an der duorre tuot den stoup;
ir uechten daz entouch.
sich endarf nieman mit in beheften:
dâ uichtet selbe mîn trechtin.
deme keiser enmac niht gewerren,
die wile er got wil ulehen.
wir schulen ez anders teilen:
maechten wir si gescheiden,
rovlânten un die sine,
die sint âne zwiuil,
daz in dirre werlte lebe dehein man
der si tuorre bestan.
tun aue ich dir deheinen rat,
unde daz ez under wegen bestat,
sô saget man von mir nuwiu mere:
si redent daz ich ungetruwe pflege .>
Der chuonich hiz sine man
Appollen dare uuore tragen.
der tuuil gab im den sin:
Genelun swur sich zuze in.
Marssilie un die sine man
die taten im alsam:
si swuren al gemeine
ûf rovlânden eine.
der chuonich unde alle sine holden
swuren ûf appollen
ûf rolândes tôt:
si chomen sin alle in grozze nôt.
Nû muozen wir alle wole chlagen,
swenne wir hoeren sagen
die grozzen untruwe,
sô muoz uns balde ruwe,
daz ie dichein kristen man
der touphe an sich gwan,
ie gerit den mort.
von im stet gescribin dort:
Dauid ein chuonich vil here
sprîchet von deme uerrataere:
 <er hât sine zungen gewezzet,
er hât mine uiande ûf mich gehezzet;
wider gote hazzet er mich .>
hêrre, habe du selbe den gerich:
du chuorze im sine tage,
ein ander sinen richtuom behabe;
sîniu kint werden weisen
un chomen niemmir uzer ureisen;
sin wîp muoze witwe werden;
in sinen suonden muoze er irsterben.
sô du chomst an dîn gerichte
ze aller lute gesichte,
dâ werde er uerteilet,
deme tuvele bemeinet
in die swebelbrinnenten schare.
diu helle si im iemmir gare,
daz er ungetruweliche
uerrit zwei rîche,
sine ebenkristen zuo der martir gab,
du der keiser sinen stap
bî im sande
zuo der heiden lânde
ze suone unde ze gnaden
un si der touphe willich wâren.
daz er si in den truwen beiden halben uerrit,
ouch negnoz er sin nit.
dizze heizet der pinrat,
wande ez allez geuruomet wart
under einem pineboume
mit samt dem ungetruwen genelune.
dô sprach der ungetruwe man:
 <nû ich die gewisheit hân,
hêrre, nû wil ich iu raten:
besent iuch uile drate
baidu in lânte un in mer,
bringet zesamne uwer hêr.
sentet deme kaiser uwer gebe-
huotet daz er iuch icht gesprechen mege-,
uweren sun ze gisele:
sô sprechent sine wisen,
daz er mit grozzen êren
ze lânde muge keren.
sô si den scaz ze sich genement,
urluobes si alle gerent;
di uerre her chomen sint,
di gesehent gerne wîp unde kint.
sô ne mac der keiser des niht gewaigeren:
er muoz hin scaiden,
want erz selbe gelobet hât.
sô sage ich dir rechte wie ez ergat:
sô nimt sin neue rovlânt
di burge alle ze sîner hant,
er sprîchet, er habez allez von rechte;
sô ertailent im die guoten knechte
daz er des lândes huote.
durch sin uobermuote
wil er eine haben
dâ dine helde sint inne erslagen,
drizzich tusent un mer.
sô wirt er sin sô hêr;
di zwelue uarent allez mit,
daz ist lânge ir sit:
si habent alle ein muot;
swer ir eineme icht getuot,
der hât si alle bestanden.
wurde ez in enplânden,
des vroute sich mîn sele
unde vraist ez ouch vil gerne .>
Dov sprach der ungetruwe man,
der dem tuvil manege sele gwan:
 <wilt du, hêrre, rat der zu,
ich sage dir rechte wie du tuo:
ile daz du lute gewinnest;
sô du dîn her zesamne bringest,
sô huote der cite
sô der keiser wider über gerite.
niemmir geoffin dich sin ê,
daz dir icht misse gê.
ensume dich niht ze lânge,
sô werdent si dir alle.
ich ne laze daz nit,
ich ne sende dir minin brief.
sô schaffe du dine spe,
swaz ie unde ie gesche,
die dich warnen.
la dich si niht erbarmen:
schaffe dine halschar,
sô geliget si al gar.
werdent di denne erslagen,
der keiser enmac sich niemmir erhalen:
er erstirbet vor laide,
sô ne gesuochet er dich niemir mere haime .>
Der chuonich antwirte im dô:
 <dinir rede bin ich uile vro .>
er kust in an den munt;
er swuor selbe an der stunt,
ob ez appollo wolte,
daz der zwelue ne scolte
niemir nehainer dannen kom.
 <mit aiden wil ich ez loben,
uobe sin machmet uerhancte .>
der chuonc im dô dancte,
unde alle di mit im wâren,
herzogen un grauen,
si vruoten sich der rede.
mancualt wart diu gebe:
der chuonc hiz im vur tragen
manegen bouc wole beslagen,
schuzzil unde napfe,
di wol gestainten kophe,
manc werc spahe,
di pfellele vil wahe,
pisse unde purpur.
man gab im ein culter
mit golde beslagen.
inoch hiz er im vur tragen
di tuweren mantel harmin,
sô si bezzer ne mochten sin,
die liste von zobele;
daz gestaine lûchte dar obene
sam daz prinninde oleuaz.
inoch gab er im baz:
er hiez im vur zihen
die marh beuollen ziere
unde vurloufte tuore,
olbenten un muole,
manegen soumare
geladen vil sware.
die gebe wâren lussam;
dô vroute sich der ungetruwe man,
daz er ie kom an die uart.
owe daz er ie geboren wart!
Alsô er des kuoniges gebe enphie,
Ualdebrun hin zu im gienc;
er sprach: < genelun, libir man,
ditz swert scoltu von mir hân.
daz gab mir der kuonc von tielsarke:
er herte mir mine marche,
dô sluch ich im ze der stunt
uir unde zwainzec tusunt,
die ander vluhen danne;
selbe wart er geuangen.
daz gab er mir ze minnen,
nû vure duz samt dir hinnen.
ich wil dirz hie ze stete bewaren,
daz nehein swert sô mare
unter deme himele nie wart geslagen .>
er hiez im ein helm dare tragen,
er sluoc in almitten cetal:
daz swert netete sin nehain war.
dô sprach der ungetruwe herzoge:
 <ich hân vriunt in diseme houe,
daz mirre got muoze gunnen!
du hast mich iemir gwunnen .>
er beualch im umbe rovlânten:
 <bringestu mirn ze hanten>,
sprach der herzoge ualdebrun,
 <daz dine ich iemer, vrunt genelun .>
Oliboris hiz im vur tragen
ein helm harte wol beslagen:
diu liste was rot guldin.
er sprach: < genelun, liber vriunt mîn,
disen helm scoltu tragen.
dune darft nehaine angest hân,
swa du in des kaiseres scâr
unter disem helme ritest gâr,
daz dîn dehein wafen gewinne.
ich wil an dich gedinge
daz du rovlânten
bringest mir zehanten,
daz ich den ruom erwerue,
ez ne si daz er niemir scule ersterben
von neheiner slachte wafen;
ê ich in denne laze,
wil ez machmet mîn hêrre,
mîn lânt hât iemir vor im vride mere .>
Genelun uinc in bihanten,
er sprach: < ich gemache dir rovlânten,
ich gewise in an di stat
dâ er hin noch her ne mac.
ist daz ich gesunt lebe,
dise herliche gebe
dinit noch mîn sun baldewin.
ich scol dir iemir ungeswichin sin .>
Vf stunt du brachmunt,
er kust in dâ ze stut,
er gab im ein gesmide,
er sprach: < nû bringez dînem wibe:
Karl ist ein kuonc rîche,
ernegwan nine hain samliche,
noch ne wart ûf der erde
nie geworcht mere.
ich hân dîn gerne minne.
chor mir rovlânten gewinne:
scolt ich in toten mit mîner hant,
ich gabe liut unde lânt .>
dô sprach der ungetruwe man:
 <wolt got, hetestu si alle nû erslagen,
des vrovte sich mîn sele:
ir hochuart muot mich vil sere .>
Der chuonc hiz ilen,
sine brieue scrieben;
er hiz chunden in die lânt,
Corders ware uerbrant,
daz liut ware uerkeret,
Machmet ware enteret;
alle di in rechen wolten,
daz im di komen scolten.
di heiden samnoten ir hêr
von lânde unde von mer,
ûz vil manegen richin.
dar kom uermezzinlichin
Alrich von pande;
er vurt ûz sînem lânde
zwainzic tusent helde,
die er selbe ûz erwelte,
mit stale umbeslozzen;
di wâren heiden uermezzen.
von wlter ilmar
hup sich williclichen dar
mit vunfzehen tusent mannen,
mit horne beslozzen alle.
Ilaz von zamne
der het drizzic tusent manne.
Antelun von horre,
doch er ware uerre,
er vurt vunfzehen tusent hornbogen.
ouch was im komen
der chuonc von calaria:
der vurt im dâ
vunfzehen tusent un mêre
dem sînem gote zeren;
vil dicke riefen si machmet,
idoch er uobel sit zu in tete.
der chuonc von tarmarche
der vurte von sîner marche
uirzehen tusent in sîner scar:
di vurten horn unde gâr.
der chuonc maglirte
der vurt uermezzen diete,
zwelf tusent hornbogen,
der nie deheiner widir chom.
der herzoge von pfilene
zwelf tusent unde mêre
vurt er dem chuonige-
ez irginc in vil uoble-
ûf rovlânten:
ez wart in harte enplânten.
der chuonc von marssilien
vurt ûz sîner yselen
niun tusent puchelare,
idoch in misse schahe.
der chuonc von pfile
der gebot in sîner ê,
swer gewaffen truoge,
daz er di heruart vure.
der chuonc von lagure
der bracht im ze sture
vunfzehen tusent guoter knechte
ze aller note gerechte.
von tebeseline
di chomen ûf di galine;
di vurten alle atihgere
in ir hanten machmet zeren.
der chuonc von alerie
der het sîner gote drie:
daz was mars unde jouinus,
der dritte hiz saturnus:
si opheroten der trugehait,
si lonten in rechte nach ir arbait.
der chuonc von vunde:
ir houbit scain sam der hunde;
di vurten alle geschuzze,
sit wart ez in unnutze.
der chuonc von tuse
der vurt ûz sîner kluse
manegen helm prunen:
dâ machte man scowen
manegen helt lussam;
di wâren chuone un uorchtsam.
der chuonc von campanie
mit michelm magene;
der chuonc von lebre,
daz liut ist uns vremede;
der kuonc von galesprize:
acht ecke spize
vurten si in den handen;
si droten alle rovlânte.
Dar chom margariz,
der vurte manegen vraissamen spiz,
manegen helt erlichen,
geuaren von zwain rîchen:
daz aine haizet sibilia,
daz ander taceria.
daz liut was vraissam.
dâ ne was ne hain sô sconer man.
dar chomen manege chuonige,
dar chom ouch zernubele,
des lutes got niht ruochet,
die erde ist gar uerfluchet.
in ne geschain nie dehain sunne,
der nebel ist ir gwunne;
daz chorn ist uobel uaile,
swarz sint ir staine.
dâ ist walt unde môs.
si ezzent diu ros,
si lebent mit grimme.
der tuuil wont dar inne.
der chuonc was ein starch man:
swaz sieben muole machten getragen,
daz zucter ûf mit einer hant.
daz har anden vuzen erwant.
inoch chom ir vil
der ich nû nennen nine wil,
chuonige gnuge
die di chronen trugen,
Adelrot unde valsaron.
sô vil was der herzogen
daz ir daz buch nehaine zal ne hât,
dâ ez allez an gescriben stat.
dô si geredeten
unde in der chuonc gegebete,
Marssilies gebot den kamereren
daz si gereite wâren
der vil herlichen gebe.
er mant in dicke mit rede,
er beswif in mit den handen;
er sprach: < mache mir rovlânten:
dîn sun baldewin
scol iemir nach mir der oberiste sin
in mînem rîche;
daz gehaize ich dir warliche .>
er kuste in dicke an den munt,
er beualhez im aue ander stunt;
er swur bî machmet sînem hêrren,
bestatiget er im sin êre,
er wolt im sin iemir lonen.
man hiz di gebe urone
schiere antraiten,
man hiz vur laiten
ir muzere
unde manege gebe seltsene.
duo hiz er ouch die gisel
schire uur wisen;
er beualch im sinen sun,-
er sprach: < du macht uobel unde wol zemir tuon>-
der vürsten kint aller samt:
 <nû beuilhe ich in dine gwalt
baidiu lîp unde êre.
waz mac ich reden mere?>
er uiel ûf den banc,
den mantel er umbe daz houbit want;
er rewainte uile harte,
daz er im nine antwirte.
Genelun naher gienc,
mit den armen er in umbe uie:
 <wie tuostu sô,> sprach er, < hêrre?
ich setze dir mine sele
durch dich in urtaile:
dâ ist umbe ueile
swaz ich von deme kaiser hân,
ez ne muoze nach dînen êren ûz gan.
ich uerswore charlingen,
macht ich anders niht gedingen.
ich beraite si dir widere,
ich gelige ê tôt dâ nidere.
ich behalte selbe dînen sun.
ia ne machten si alle widir mir niht getuon.
elliu dise kint
diu mir beuolhen sint,
ich bestatige si an di stat
dâ in niht gewerren enmac.
ne zwiuil niht hêrre:
ich beherte dîn êre
unde wil dir iemer gerne dînen .>
di hêrren sich dô schiden.
Genelun urlop nam,
vro schit er dan.
di sine uerratgenoze
di dinten im sô grozze:
si belaiten in an di strazze;
sine wolten in nie uerlazze
zwene tage unde zwo nacht.
vil groz was sin herschapht.
sine boten er dô uuor sante,
vil dicke er si mante;
er bot dem herzogen von baigeren
daz er in gespreche altersaine.
unter einem olboume
gesaz er mit genelune:
 <
Naimes du bist ein getruwer hêrre.
der kaiser horet dich gerne,
er ist dir gnadic unde holt.
nim du, helt, mîn golt,
disen soumare.
la dirz niht wesen sware,
durch dine tugentliche site
tuo, helt, des ich dich bite:
sprich du mînen hêrren;
ia hân ich sinen werren
allen zefuret,
daz uorluoige uersunet,
nach sinen êren uerendet.
di gisel sint im gesendet
unde iul maneger slachte scaz:
Karl mac sin iemer deste baz.
nû sprich du mînen hêrren,
rât im daz er wider chere,
daz er hin entwiche
haim in sin rîche:
des hân ich mine truwe gegeben.
wellent siz denne wider reden,
daz der chaiser niht wil erwinden,
mînen ait ich enpinde.
ich pringe hin widere
...dem chuonige marssilie.
dâ nist niht widere,
er ne welle getoûfet werde;
daz sage du mînem hêrren,
unde warne du mich, helt palt,
ê diu gisel chomen ûz mîner gwalt,
alsô ich dir getruwe,
daz ez mich hernach icht geruwe .>
Naimes der herzoge
ilte zu des chaiseres houe:
 <macht ich dîn urlovp hân,
ich scolte dir aine botscaft sagen:
gebiutest duz hêrre,
zefuret ist dîn werre,
sô ist daz urlouge besuonet.
Genelun sich ruomet
grozzer gebe von den heiden,
er ist vrolichen dan geschaiden:
Marssilies hât ez wol uerendet,
er hât dir diu gisel her gesendet.
al daz dir di boten gehizen,
ne habet si niht gelazzen:
er ne mac nû niht gewencken.
nû scoltu hêrre gedenchen
dîner chaiserlichen worte.
Genelun vuorchtet im harte
daz etwer dar under chome.
er hât den heiden gesworen
daz du hinnen entwichest.
er chuomet dir haimlichen,
unde lebet iemer mere
alsô du gebiutest hêrre .>
Der chaiser hin ze himele sach,
sin gebet er inneclichen sprach:
 <gelobet sistu, hêrre;
dise mancualtigen êre
scule wir von dînen gnaden hân.
du scolt genelun sagen:
ich ne hân nieman sô liben
durch den ich welle liegen.
ich ne lazze in niht unterwegen,
swa er sine truwe hât gegeben.
er hât dem rîche wol gedienet;
er wirt geeret unde geliebet
von allen den mînen:
dar an ne darf er niemir gezwiulen .>
Genelun chom ze houe,
enphangen wart er uile wole;
der kaiser von sînem stule gienc,
vil wirdicliche er in enphie.
vürsten die hêrren
enphiengen in mit grozzen êren.
Genelun was mittin getunt-
truobe was im sin mut-
mit lachenten ougen.
sines herzen tougen
newesse nieman innen:
dâ wurzilt der tiuel inne.
er sprach: < nû gruoze dich der himiliske hêrre
unde gefriste alle dîn êre.
heiliger kaiser,
uoget witwen unde weisen,
dir enbutet marssilie,
ein chuonc wise unde biderbe,
sin dinist willicliche,
unde alle di vuorsten von sînem rîche
unde aller der geslachte:
zu dîner herschephte
habent si gesendet ir chint,
want si gerne gehorsam sint
aller gotlichen lere.
baidu lîp unde sele
setzent si zu dînen gnaden;
si wellent di kristenhait enphahen.
Marssilies wirt dîn man:
er nimt halp yspaniam,
er suochet gerne dînen hof.
swaz du gebiutest inoch,
des sint vlizec zefrumene
di vürsten mit deme chuonige.
si sint alle chomen ennain
wan algafiles sin ohaim:
der sluc dir dine man.
er wolt dir in ingengen gesendet hân;
laider er ist ûf daz mer entrunnen,
er ne macht sin niht gewinnen.
Marsilies ist vil bescaiden,
er ist der aller wisiste heiden
danne ich ie horte gesagen:
zu allen dînen raten macht du in gerne haben .>
dô lobete der kaiser uerre
den himilischen hêrren
deiz alsô wol uersunet was:
vil dicke sprach er deo gracias.
 <
Genelun, liber man,
du hast getruweliken widir mich getân:
lehen unde aigen
ist iemir darumbe uaile;
du unde al dîn chunne
habet mich iemir gewunnen .>
er sprach: < wol ir karlinge,
ein hêrren scult ir uns gewinne,
ein uzerwelten man,
der daz lânt mit uan
von mîner hant beste,
swiz hernach erge.
dem laze ich ueste burge;
er ne habe nehaine sorge:
er mac wol erbeiten
daz wir her widir riten,
unde chuomet uns dehain ander mare,
daz wirdit den heiden vil sware:
ich gefruome die heruart,
daz in vil we wart,
daz si ie geboren wurden:
si muzen alle scantlichen ersterben .>
dô erfulte genelun sinen rat,
der unter dem pinboume gefrumt wart.
si rieten misliche:
ia sprachen sumeliche,
Genelun ware ein helt guote,
er maechte des lândis wole huote.
si redeten von deme herzogen von baieren,
der ware der chunisten ainer;
mit sinen guoten swerten
macht er daz lânt wol erherten.
si rieten alsô witen
daz si begondin under in striten.
Genelun mit listen
in den rat er sich gemiste;
er sprach: < wol ir edelinge,
die chunen karlinge,
ir waret ie guoten chnechte,
uwer her schilte gerechte:
Yspaniam habet ir gewunnen,
zeder kristinheit gedwungin;
nû welt ir den vremeden die êre geben.
muget ir unter uns einen welen!
nemet rovlânten:
er ist ein helt zu sinen hanten;
die heiden vurchten in harte.
in disem mer garten
ne lebet nehain man
den uienten alsô uorchtsam.
swen in die heiden horent nenne,
si vliehent sam man si prenne.
er hât menlich gemuote,
er gezimet dem kaiser wol cehuote,
er hât die herlichen man;
dem lihe mîn hêrre den uan:
daz dunchet mich daz beste.
di sine nôt uesten
dine geswichent im nît.
sin êre sint mir vil liep,
di vurder ich gerne swa ich mac.
ia naiget sich der tac:
wir sumen uns al ze lânge .>
ia sprachen di vürsten alle
er hete wole geraten.
den chaiser si alle baten
daz er rovlânten dâ lieze.
vil ture si im gehizen,
geschahe ez zu der note,
si chomen im alle drate.
Der kaiser harte erblaichte:
daz houbit er nidir naicte,
daz gehorde uom im vloch,
daz gesune im enzoch.
vil trurlichen er saz,
sich uerwandelote allez daz an im was,
truobe wâren sîniu ougen.
er sprach zu genelune:
 <mîn neue rovlânt
was mîn zesewe hant.
nû habet ir in mir benumen:
ich ne weiz wie ich ze lânde scol chuomen.
wie scol ez umbe mîn houbit gestan?
ez nist durch nehain guot getân.
Genelun, het ir mîn gesconet,
uweres dinistis wurde iu vil wole gelonet.
ir ne getatet mir nie sô laide.
nach der vranchen urtaile
sô muz er ez sin:
nû beschirme in mîn trechtin .>
Der sunne ce abent uirscain,
di vürsten ilten alle samt haim.
ez wart ein uinsteriu nacht.
der kaiser an sînem bette gelach,
vil michil was sin herscaft:
zwanzic tusent manne
mit stale beuangen,
di wâren helde guote,
di den chaiser behuoten.
idoch het er ein site,
dâ warne wir di vürsten mite:
sô si alle wolten wanen,
daz er an dem bette lage,
sô chnite er ûf der erde;
er mante got uerre
aller sîner tougen.
di zaher sîner ougen
stiegen von herce grunde.
nehain houpthafte sunde
wolt er ûf im niht tragen.
daz urchunde wir von sent egidien haben,
daz er unseren hêrren umbe in bat,
daz er im aine sculde uirgab.
er gedachte an di brode,
sô der botich liget oder,
diu sele hin zucchet,
der arme likename sich stuppet.
daz wizzen die hêrren,
die nach werltlichen êren
tagelichen ringet,
daz si got dar unter minnent
unde ir ougen cherent ze gote:
sô chumt in der himilische bote
unde irloset si von allen noten,
suchent si in mit deumuote.
Der kaiser sin gebet
vil dicke hin ze gote tete.
vil innechliken er dar unter nante
sinen neuen rovlânten,
unde alle di kristen wâren
di enphal er zu den gotes gnaden.
von den uenien begunde er muoden,
dô wolt er gerne rovwen;
der slaf in bezuchte,
aine wile er entnovchte:
dô troumte im vil gewis
wie er ware in porta cesaris,
mit im hêrren gnuoge,
wie er ein scaft in der hant truoge,
Genelun nach im slieche
unde den scaft ein halp begriffe
unde wolt im in ûz der hant zucken.
der scaft prast zestucken:
der kaiser ein tail behabete.
Genelun uirzagete:
sîniu stucke warf er widere;
di vuren gegen dem himile
in di lufte vil hoch,
daz im daz ouge enzoch,
daz si ne sach nimen:
di lufte si enphiengen.
di berge alle der von erchracheten,
der kaiser unsamfte erwachete.
Der kaiser uiel zu der erde.
er sprach: < gnadeclicher trechtin hêrre,
ich hân garnet dînen zorn,
ê muz er über mich chomen:
der mîner manegen sunde
la daz liut niht engelte;
richt uober mich, hêrre, daz ist recht:
ich bin dîn entrunner knecht.
du erlostest mich vil ture:
beschirme mich vor dem ewigen vûre,
richt uober den proden likenamen.
la daz liut in dînen gnaden:
la si des geniezen
daz si dine boten alle hiezen,
hêrre, dîn selbes chint
unde hie in dînen diniste sint.
swaz ich widir dir hân getân,
di rache scol billichen über mich gan .>
dô er got vil tiure âne rief,
der chaiser ander stunt enslief.
in duchte wie er ze ache ware
unde ein bere vor im lage
mit zwain cheten gebunden.
sa ze den stunden
der pere in uaste âne sach,
di cheten er bede cebrach.
an lief in der pere;
die vürsten wolten in were;
der chaiser enmacht sich sin niht erhaln:
er geweltigot im den arm,
daz vlaisc er im allez abe brach,
daz bain er gar nacket sach.
von den sachen
der chaiser begunde aber wachen.
Der kaiser gab sich in gotes gewalt.
sin ...
in dâ nennet,
 <dâ machtu âne angest sin:
sô helue mir mîn trechtin,
unde wâren di gisel dâ haime,
alsô lânge sô si sint heiden,
daz si mit allen ir kreftin
sich niemir ne geturren beheften
wan nach dînen êren.
vürsten die hêrren
di sô lânge uze sint,
den wartent wîp unde kint.
des sint die vürsten zesamene chomen,
wir setzen ze herzogen
Rovlânten dînen neuen:
sô mac er iemer vrolichen lebe .>
Der kaiser in an sach,
vil trureclichen er sprach:
 <ia du ualântes man,
warumbe hast du sô getân?
waz wizestu mir?
ein ubel gaist ist mit dir.
het ich dir niht wol gelonet,
machtestu gotes haben an mir gesconet.
ez ist vil watlich:
du getruobest allez romische rîche.
von dir scol michel uobel chom.
warumbe hast du mir mine huote benomen?
des truret mîn sele,
ich ne uirgibe dirz ouch niemir mere .>
Rovlânt ûf spranc,
vil uaste er dare vuor dranc:
 <hêrre, nû lihe mir daz lânt,
des gerent die vürsten alle samt.
want si mich nennent dar zuo,
scol ich ez willicliche tuon.
ich enphahe hiute den uan
in den drin namen
dâ wir an gelovben.
den wil ich dar zu wole getruowen,
ob ich durch di kristen icht garbaite,
daz ich daz lon uinde geraite
zu der zesewin sîner kinde.
owi ware ich dâ ingesinde!
er wart durch mich gemarterot.
ich bin gerecht unze an den tôt
der sele ze gelaite,
daz der lîp gearbeite,
daz ich an der iungesten wile
unter den rechtin belibe .>
Dem kaiser wurden di ougen naz;
dâ erwainte allez daz dâ was.
den uan er im bot:
 <scolt ich,> sprach er, < dise nôt
hi samt dir liden.
darumbe wolt ich uirzihin
der gebe marsilie.
ungerne rite ich widere,
wan daz ich ez zeuaste gelobet hân.
mit êren mac ich hi niht bestan.
ich vurchte grozer arbaite.
got selbe si dîn gelaite;
Rovlânt, vil liber neue,
ich newaiz ob ich dih iemer gesehe .>
Di vürsten zu drungen,
vil groz lob si im sungen;
Rovlânten si hohten,
uober yspanie si in chronten
dem heiligen kriste zeeren.
dô mante er di hêrren:
 <wol ir karlinge,
ûf uwer aller gnade ich dinge,
ube mir uwer hernach durft werde,
sô mane ich iuch uerre.
di rede wil ich bescaiden:
toufent sich die heiden,
swiz mîn hêrre bescaidet,
sone werdet si niemir von mir gelaidet.
wellent si an got gelouben,
sone scol si nimen rouben
sunter vrieden unte vristen
sam unsere lieben eben kristen.
unte belibent si heiden,
ich gemache dâ uaige:
ich gerite in sô nahe,
swelhes ich dâ gerame,
daz erz niemir über windet.
ist daz si der tuuil gescendet,
sô bedarf ich uwer helue,
daz ir mir vor deme rike
entruwen gehaizet,
daz ir mich aine icht uerlazet
in dem ellende .>
in des kaiseres hende
lobeten si getrulichen,
sine wolten im niemir geswichen,
geschaez im ze der note.
des erfrovte sich der helt guote.
Rovlânt enphie den uan;
er sprach: < wanu mine vil lieben man
di mir heluen wellen?
wanu liebe gesellen,
wanu vrunt unde mage?
nû stet ez an der wage:
hi scol man vrunte erchenne,
den ich entwenne
hân libe getân .>
er zucte ûf sinen uan,
er rant ûf an aine hohe;
daz was ein buhel scone.
dar riten di zwelf notgestallen
mit zwainzec tusent mannen:
di wâren guote knechte,
ze allen noten gerechte,
di im nimer geswichen
ze hainen sinen sachen,
sine bedwunge nehain nôt.
si wâren im gerecht unz an den tôt
pestatigen sin êre.
Genelun sach daz ungerne.
Rovlânt sprach zu dem chaiser:
 <hêrre, rit an dine reise
harte urolichen
haim zu vrancrîche.
den uan scol ich vuoren,
hêrre, al nach dînen êren.
gotes hulde hastu hie erworuen.
habe du dehaine sorgen
daz ich iemer entrinne dannen:
der uan ne scol mir niht sô lichte enphallen
sô der hantscuoch genelune.
dine vürsten du niene sume.
got spar dîn êre .>
der kaiser wainte vil sere;
vil dicke er in chuste,
er druhte in an sine bruste,
er beswif in mit den armen;
er sprach: < nû muoze ez got erbarmen,
daz ich dich hi muoz lazen.
ia ne mac ich niht dar zu gebenmaze,
daz ich dâ vuore name,
helt, daz ich dich tagelichen sehe .>
dô sich die gelieben
von ein ander schieden,
der iamer wart uile groz;
der woft von in doz
uober zwo mile;
daz liebe ingesinde,
der uater von sînem lieben sun,
der bruoder muose sam tuon,
dâ schit sich michel vruntscaft.
owi wie dâ geclaget wart!
dâ was wuoft unde we:
ne weder sit noch ê
sone gehorte nie dehain man
chlage alsô vraissam.
si musen alle wol wainen:
si liezen dâ manegen helt uaigen.
Der kaiser cherte ze lânde.
di aller chuonisten wigande,
di ûf der erde
ie geboren dorften werde,
di cherten unter rovlântes uan.
si heten zwaincec tusent man,
an den nihtes gebrach.
swa ez in dar zu geschach
dâ si gote scolten dînen,
dâ ne gesunderote si nieman.
si vurten uaile den lîp.
si gerechten sich in alle zît
durch den heiligen gelouben ersterben:
durch got wolten si gemarteret werden.
vürsten die dâ bestunden,
di mit rovlânte huoten,
ouch ne gerten si nehainer gewinne,
ni wan di wâren gotes minne.
daz beware wir mit den lebentigen buochen,
daz man si scol suochen
unter allen mînes trechtines chinden.
der sundare mac dâ zu in uinden
baidiu helue unde rat
uober alle sine missetat.
Alle di mit rovlânte beliben,
di sint an den lebentigen buochen gescriben:
daz ist gergirs unde engelris,
Ekerich unde gernis;
dâ was pernger unde atto,
Ansis unde iuo,
Gerhart unde walter,
Samson ein helt snel,
Oliuir unde turpin.
Rovlânt unde di mit in sin,
unde alle di mit in wâren,
dâ si den gaist wider gaben
ir urlosare,
ir tôt ist ture unde mare.
rovlânt sich geraite,
mit vlize er sich bewarte
in ein liechten roch uesten,
daz unter dem hiemele neweste
sinen bezzeren nehain.
von sinen brusten uorne scain
ein trache von golde,
sam ûz im uaren scolde
di vunchen viures vlammen
mit gesmelze bewallen,
daz gestaine alsô edele,
soz wol gezam deme helede.
der helm hiez uenerant,
den der helt ûf bant,
mit golde beworchten,
den di heiden harte uorchten.
mit guldinen buochstaben
was ander listen ergraben:
 <elliu werlt wafen
di muzen mich maget lazen.
wilt du mich gewinnen,
du vurest scaden hinnen .>
sin swert hiz durendart,
wan unter dem himele nie gesmidet wart
niht des im gelich ware.
sine site wâren seltsane:
in swelh ende man ez bot,
dâ was geraite der tôt.
alle die ie smiden begunden,
di ne wessen noch ne chunden
wi daz swert gehertet was;
sîniu ecke wâren wahs.
ez uorchten alle die widir im wâren
unde di ez ouch nie gesahen;
ez uorcht elliu haidenscaft.
der stal ne het dâ wider nehaine kraft,
ne weder bain noh horn:
ez was allez uerlorn,
ioch di herten ulinstaine;
durch nôt entsazen ez di heiden.
Zwo hosen er an leite,
di wâren gantraitet
von golde unde von berelen:
di luchten sam die sternen,
daz edele gestaine.
er ne uorcht wafen nehaine.
einen spiz nam er in di hant;
ein wizzen uan er an bant:
dâ wâren tiêre unde uogele
mit golde untzogene,
vil manc wunter dar an was.
ûf ein march er gesaz,
daz was genamet uelentich.
daz kruce tete er vur sich,
zerucke unde ze siten.
du cherter an aine lite.
er sprach zu sinen gesellen:
 <lat iuch sin niht erlângen:
ich wil gerne ersinnen,
uobe die unseren widir winnen
sin mit samnunge .>
dô chert der helt iunge
ûf aine hohe der alben.
dô sach er allenthalben
di molten ûf stieben,
vil manegen wizen uanen vliegen,
mit manegem helme bruner uarwen
manegen schilt golt garwen.
baidiu berc unde tal
was geuangen uober al.
goldes vurten si genuoc.
der wider schim im daz entruoc,
daz er si mit nihte
geachten ne machte.
baidiu golt unde gestaine
scain von den heiden
sam di sternen unter den wolchen.
von uolche zeuolche
sigen si zesamene
mit dem aller maisten magene
daz sich ûf der erde
ie gesamnet machte werde.
si vurten groz über muot:
du nist nimenne guot,
si geliget ie nidere;
der richtare dâ ze himele
haizet si selbe uallen.
den dimuotigen allen
gehaizet er selbe sinen segen,
di in sîner gehorsam wellent leben.
dô vrovte sich der helt rovlânt,
daz er der heiden samnunge uant;
er sprach ze walthere:
 <nû ile du, helt mere,
wel dir tusent manne
unde sume dich nit zelânge.
uah uns die perge,
ê sin di heiden innen werden,
daz wir di hohe begrifen,
ê uns di heiden unter slichen.
di ander du warne,
hi ist des tiueles geswarme,
daz si sich wafen schiere.
sage turpin unde oliuire,
den helden allen samt:
sem mir disui zesewe mîn hant,
ich ne chuome niemir von dirre herte,
unz ich geslahe mit mînem swerte;
sine hiluet nehain ir grozer scal:
ir wirdet hiute sô getân ual
daz man ez wole sagen mac
unz an den iungesten tac.
mir ne geswiche der guote durendart,
si geruwet al ir hoch uart .>
dô di helde uernamen
daz di heiden mit samnunge wâren,
si baten ir ewarte
daz si sich garten.
zu ir ambachte si viengen,
den gotes lichename si enphiengen.
si uielen ir uenie,
si riefen hin ze himele:
ze vil manegen stunden
manten si got sîner wunden,
dâ er di sine mit erloste,
daz er si getroste,
daz er in ir sunde uergabe
unde selbe ir urchundare ware.
mit bichte si sich bewarten,
ze dem tode si sich garten,
unde wâren idoch guote chnechte,
zu der marter gerechte,
der sele zewegene.
di wâren gotes degene
wolten niht entrinnen.
si wolten gerne wider gewinnen
daz unser alt erbe;
dar nach strebeten di helede.
ia wâren di hêrren edele
in kristenlichen lebene
si heten alle ein muot.
ir herce hin ze gote stunt.
si heten zucht unde scam,
chuske unde gehorsam,
gedult unde minne.
si prunnen warlichen inne
nach der gotes suoze.
wegen si uns muozen,
daz wir dirre armuote uergezen,
want si daz gotes rîche habent besezzen.
dô sich di gotes degene
mit salmen unde mit segene,
mit bichte unde mit gelouben,
mit trahenden ougen,
mit grozer demuote,
mit maneger slachte guote
sich ze gote habeten,
di sele gelabeten
mit dem heiligen brote
unde mit dem uronen bluote
zu dem ewigen lebene,
dô wafenoten sich di helede.
got lobeten si dô;
si wâren alle samt vro,
sam di ze brutlofte sint.
si haizen alle gotes chint.
di werlt si uersmaheten,
daz raine opher si brachten,
dô si daz kruce an sich namen.
ze dem tode begunden si harte gahen.
si chovften daz gotes rîche.
sine wolten ein ander niht geswiche:
swaz einen duchte guot,
daz was ir aller muot.
Dauid psalmista
hât von in gescriben dâ:
 <wi groze in lonet mîn trechtin,
di bruderlichen mit ein ander sin!
er biutet in selbe sinen segen,
si scuolen iemir urolichen leben.
ein zuuersicht unde ein minne,
ein geloube unde ein gedinge,
ein truowe was in allen;
ir nehain entwaich dem anderen.
in was allen ein warheit:
des vrovt sich elliu di kristinhait.
heiden di uerworchten,
di got nine uorchten,
ir apgot si ûf huben,
mit grozer hochuart si vuren.
si uielen vur machmet.
daz was ir aller gebet,
daz er in erlovpte
daz si rovlânten hovpten,
unde sô si in ersluogen,
daz si sin hovbet vur in truogen.
si gehiezen im ze êren
sin lop iemir zemeren
mit tance unde mit sait spil.
aller uobermuote was dâ vil,
si uersahen sich zu ir chrefte.
done wessen si niht rechte,
daz er allez wider got strebet,
swer âne got lebet.
si uersmahent ir rechten schephare,
den unseren wâren heilare,
den unseren oberisten ewart,
der nieman âne trost enlat,
swer mit deumuote
suchet sine guote.
Nv horen wir diu buoch sagen:
ein hantwerc heten si erhaben
alnach der chuonige gebot.
dâ wâren siben hundert apgot:
Machmet was der herest unter in.
dar cherten si allen ir sin:
daz lob si im sungen,
siben tusent horn dâ vor chlungen.
siben tusent golt uaz,
ze êren buten si im daz,
di luchten tac unde nacht.
der liute was sô groziu kraft
daz diu uelt wâren bedechet,
daz die erde nine blechet,
daz si nieman machte gesehen,
daz wir vur war muogen gehen
daz sulch hêr nie gesamnet wart.
dâ gelac michel hochuart
dâ bewaret unser hêrre sîniu wort:
sent iohannes hât gescriben dort,
daz diu deumuot hin ze himele stiget,
daz di ubermuot nider niget
in di uinsteren helle:
dâ bî bezzer sich swer der welle.
heiden di uertanen
bî dem halse si sich ergaben
in des tiueles gewalt.
si baten di gote alle samt,
daz si in vuore wâren
unde in salde gaben,
daz si ir nôt bedachten
unde selbe vor uachten,
daz si alle gesunde
von uallefunde
pelaiten si ze salue terre.
si getruoten in ze uerre,
des gelagen si alle dâ nidere.
der gote ne chom nine hain widere.
di gote wurden alle zeslagen,
in pruoch unde in graben
wurden si geworfen.
sine machten in selben nihtes gehelfen.
ûz huoben sich di uaigen,
di unsamfte wurden geschaiden.
michel wart der her scal.
si vulten berge unde tal
unde al daz geuilde.
di uogel unter dem himele
musen tote nider uallen.
von dem ummazen scalle
geswaich in daz geuidere .>
Alterot der wilde
vurt ein stap in der hant;
er ilte dâ er den chuonc uant,
er sprach: < marssilie hêrre,
Machmet spar dîn êre!
ich hân vur war uernomen,
di kristen sin sô harte erchom
daz si nehaine wile nemugin gestan.
mir sageten mine man,
si uallen ûfe die erdin,
si wâren nû gerne
von uns hinnin.
nû wil ich an dich gedingen:
durch dine tugentliche site
tu des ich dich bite:
lich mir daz ce lehen
ûz allen disen hêrren:
ich hân uile guote knechte,
daz ich mit den dâ uore uechte,
daz ih rovlânten erslahe
unde man daz mare von mir sage;
sô hastu sin êre,
unde dîn ich ez iemir mere .>
dô sprach der chuoninc marsilie:
 <nû sente dich mir widere
Machmet unser hêrre:
ich getruwe im sin vil uerre.
wi wol ich dir dinir êren gan!
machtu rolânten erslân,
daz houbit vur mich bringen,
sô saltu hi ze mir gewinnen
iemer alle werlt wunne.
du gerest al dîn chunne.
di kristin habent zwelf scar,
nû warnet ir iuch wol dar:
erwelt ir mir zwelf man
di guoten willin dar zvo hân.
der helde iegelich
neme zwelf tusint zvo sich.
wol berait uwer scar,
chomet uirmezenlichen dar,
scaffet uwer huote,
wesent ein muote,
ritet mit scaren zuo.
sine muogin niht widir iu getuon.
erslahet si allesamt.
Oliuir unde rovlânt
habent mir sô herce laide getân:
chumit der zwelue dehainer dan,
sone gescach mir nie sô laide.
die selben gesellen baide
scolten billihin hangin:
sô were mîn wille wol ergangen.
daz bedenchen alle dise guote hêrren,
unde dîn ich ez iemer mere .>
Der herzoge valsaron
mit grozer krefte kom er cehoue;
er sprach: < ich hân achtzehen tusint man;
die uolgent hiute minim uan,
swa ich hin kere.
nû erloube du mir, hêrre,-
mîn marche ist mir uirbrunnin,
mine burge sint mir an gewunnin,
mîn liut ist mir geuangen,-
daz ich hiute vor in allin
Rolânten muze erslahen:
sô uirgiz ich alles mînes scaden.
unde ist daz ez machmet wil,
ir geuellit hiute sô vil
daz portaspere
wol muz rasten
unz an urstamme
vor rolânte unde vor sinen mannin.
sô hastu sin êre,
unde ich dîn ez iemer mere .>
Der chuoninc antwirt in dô:
 <mîn herce ist mir iemir mere vro,
ob dir machmet daz heil git,
daz der zwelue einir von dir gelit,
in allem mînem rîche
mache ich dich geliche
mînem liebin kinde.
du scolt hi zemir gewinne
daz al dîn chunne geeret,
dîn richtum zwispilde gemeret .>
dô chom der chunc cursabile
geuaren ûf sînem marhe:
 <hail sistu, chuninc marsilie!
ich hân ains mîn drizec tusint helede
ze beherten dîn êre,
swa du hin wil cheren.
di rechent gerne dînen anden.
erloube mir uobir rolânden.
des rechtis wil ich dich manin:
ich hân den oberisten uan
unde allin dinin mannen.
daz scol dir niht misseuallin:
ich scol in hiute vor uechtin
von adele unde von rechte.
ouch scolt du mir lonen:
ich sluoc den chuoninc pfilonin,
hêrre, durch dînen willen .>
der chuonc antwirte im mit minnen:
 <du bist mîn vil liebir man,
du hast vil dicke getân
daz mîn wille was.
wol weiz ich daz:
du vurest die ûz genomen helede.
erslahe mir si alle zwelue:
der êren wil ich dir wole gunnin.
du hast mich iemir der mit gewunnin .>
Malprimes von ampregalt
 <hêrre>, sprach er, < durch dînen chunclichen gewalt:
Rovlânt hât mir vil celaide getân;
mîn bruoder hât er mir irslagin,
dar zu mine liebin man.
dîn urlovp wil ich haben,
daz ich daz muze rechin,
durch sin herce stechin
mînen golt garwin spiz .>
der chuoninc im vil gwislichin gehiz,
unde gerache er in an rovlânte,
er machet in gewaltic
in sînem rîche maneger grozen êren.
dô naiger sînem hêrren.
Ammirat von paluir:
 <nû erloube, hêrre, mir:
ich bin uerre her gestrichin.
mîn kraft du ist michil,
ich bin ein vil starcher man.
Rovlânt ist unerslagen
von allem chunne der heiden:
ich irslahe in aine .>
dô sprach der chuonc marsilie:
 <du bist starch unde biderbe,
ein helt zu dînen handen.
erslehes du rolânten,
ob des machmet gewerde,
elliu palwischiu erde
si iemir dîn aigen.
dine tugent scoltu uns erzaigen .>
dô chom von tortulose targis,
er sprach: < wol du chunc here unde wis,
dîn tohter ist mîn wîp.
wie ob machmet mir hiute git
daz ich den rum gewinne
daz ich vur dich pringe
daz houbit rovlântes,
dinis uiantis.
ich gelege sinen hochmut:
dô er vor deme kaisere gestunt,
sin swert er zuhte,
dinin chunchlichen namen er uerdruchte
unde uermaz sich zeuerre,
er wolte mere unde erde
cinshapht bringen,
unter des kaiseres uanen dingen.
ich wil mit mîner hende
den guoten palswendin
in sînem herce blute berennen.
du scolt wizzen unde erkennen,
alsô liep sint mir dîn êre
sam rovlânte sines hêrren.
du bist alsam edele unde alsô ricke,
daz du gewalticlike
dine marke vor im scolt befriedin.
sin houbit scol huite darumbe beligin.
ez ist hiute mîn ban,
oder ich irledige alle yspaniam .>
Marsilie ersmielte dô,
der rede antwirt im sô:
 <ich enzwiuele an dir nit,
dirne si mîn êre vil liep.
ich getruwe dir sô wol
sô ich von rechte mînem kinde scol.
Machmet gebe dir die salde,
daz du mir diu niumare
bringest urolichin widere.
gelage rovlânt dâ nidere,
umbe karelen wurde sin guot rat:
wir gefrumen aine hereuart
unter di karlinge;
si gewinnint bose gedinge:
si wurden alle deme tode ergebin,
sine wolten an machmet iehin .>
Margariz von sibiliae
der rait zu dem kuonige.
er was scone unde lussam:
die heiden harte gezam
daz si in musin scovwin;
harte minnoten in die vrouwin.
vil maneger lânte habete er gewalt.
daz swert zuchter über halp,
er sprach: < marsilie here,
thaberiske erde
hân ich hie mit gewunnin,
cinsis bedwungin.
dîn liut heiz du beraiten,
dîn her wil ich laiten
zu sent dyonisien hus:
Karl entrinnet dar ûz
oder er wirt dîn man.
dirne mac vor niht gehaben
al daz der lebit unter wolchen,
alsus getanem uolche:
dine helde sint chune unde uermezzen.
der chaiser ist hie gesezzen
siben iar unde mere.
niemir du widir chere
unze du al vrancrîche
sam gewalticliche
in dine gewalt gewinnest,
cinsis bedwingest
sam karl tete dîn yspaniam.
ich hân zwai unde drizec tusint man,
mit den ich dir niemir geswiche.
daz gelobe ich dir getruweliche,
daz ich niemir widir chere,
Dune behertest ê al dîn êre .>
dô chom der chunc cernubiles:
harte trost er sich des,
daz er alsô starc was.
daz buoch bewaret uns daz:
swaz siben mule machten getragin,
daz huop er ûf an sinin arm.
er was swarz unde uobil getân.
sin lânt daz was vraissam,
daz liut daz ist grimme,
der sunne der ne gescain nie dar inne,
die tuuele puwint dar unwerde;
ez ist diu uerfluochet erde,
die got selbe uirfluochet hât;
des liutes enwirt niemir rat.
er sprach zu deme chuninge:
 <mir geuellit uile uobele
daz wir sô lânge hi biten.
laz unsich zu in riten.
ich bringe dir rovlânten
mit iseninen banten.
swi du in haizest toten,
odir mit wizen des noten
daz karl muz dingen,
sô machtu mit im widir gewinnin
aller dinir vürsten kint
di in grozen noten sint.
wirdit der kaiser ubeles muotis,
ich ne getruwe im ne haines guotes:
dîn sun haizet er hahen.
von du wil ich rovlânten uahen
unter allin sinin mannen;
umbe di ander ist ez schire irgangin:
di zeprîche ich sam daz hun.
widir minir kraft ne mac niman nit getun .>
Marsilie antwirt im des:
 <ia du chunc cernubiles,
chor mir rovlânten gewinnen,
sô hân ich allen minin willen.
im ne gefristet nieman daz leben,
des hân ich mine truwe gegebin.
aine urist laze ich in gesunt:
Karl uirgiltet mir drie stunt
swaz er des mînes dâ hin vuoret,
swa er sich ruomet,
daz er scadin unde lastir hât.
vil guot ist der dîn rat.
Machmet spar dîn êre:
ich ne getruwe nieman sô uerre.
nû unterwinde dich der scar.
daz her vuore du dar
unde hantel ez mit sinnen
unde enlaz ir nehainen hinnen:
ich gibe dirz lop unde die êre
unde lone dir sin iemir mere .>
dô nam der zwelfe iegelich
zwelf tusint zu sich.
zwelue wurdin der scar,
Machmeten vurten si dar,
daz iegelichim uan
uolgoten zwelf tusint man.
siben tusint horn dâ uore klungen,
ir wiclit si sungen:
dâ wart alsô getân scal,
sam perge unde diu tal
allez in wage ware.
daz duhte si harte seltsane
daz in di kristin vor gehabeten.
Valsaron si mante,
er sprach: < welt ir sin mîn rat haben,
sô werdent si alle erslagen,
daz wir si uillichte gewinnen
unde ir nehain ne mac entrinnen;
sô tailet iuch in uieriu.
zeware sage ich ez iu:
sô wartent si den einen,
ia muzen si sich scaiden,
si muzen brechen ir scar:
sô erslahe wir si gar
âne allen unseren scaden.
in iegelichim taile scult ir haben
sehs unde drizec tusint man.
wir treten si in den graben,
daz ir unraine gebaine,
daz ir lebentic nehaine
ûf unser erde
niemir mere gesehen werde .>
Oliuir sprach zu rovlânt:
 <wir haben an der hant
ein vil starchez uolcwic.
aller mannegelich wer sinen lîp.
nû wil ich sin iemir got loben
daz ez dar zu ist chom.
nû gesterchet iuch, helde, in got!
uns chumet allen sin gebot,
diu helue von himele,
daz ir groziu menige
ne mac uns niht gewerren:
si muzen alle samt ersterben,
swaz wir ir hiute erraichen.
suvem got wil heluen,
der mac lichte geuechten.
owol ir guoten knechte,
welt ir ein muote sin,
ia hiluet iu selbe mîn trechtin.
si habent den tôt ander hant.
owi geselle rovlânt,
wan blasestu noch dîn horn?
dîn neue machte uns cehelue chom,
daz wir vrolichen scaiden hinnen.
nû tuz durch mîner swester alden willen:
gefriste dine herliche man!>
 <daz muoz nû allez an gote gestan,>
sprach der helt rovlânt,
er bot ûf sine hant,
 <unde ne ware ez dir, liber geselle, niht lait,
ich swuore dir ein offen ait
daz ich ez nine blasin wil.
der heiden nist nie sô vil,
ez ne si ir aller uaictage.
vur war ich dir sage:
di heiden sint vor gote uirtailet;
sô werdent abir mit bluote gerainet
di heren gotes marterare:
wolt got daz ich des wert ware,
daz ich uirdinete den namin,
dar wolt ich gerne gan.
wi salic der ist geborn
den got dâ zu hât erchoren,
daz er in sinim diniste beliget,
want er im daz himilrîche zelone gibet.
zu disen vulen asen
ne wil ich niemir niht geblasen.
si wanten daz wir uns uorchten
odir helue zu in bedorften.
ia sint si di aller bosisten zagen.
ir botich gelege ich hiute den raben.
daz ir vro sangin
ist vil schiere ergangin.
got wil sîniu wunter hi erzaigen,
der guote durndart sine tugent erscainen .>
Turpin was dâ wole nuotze,
mit sconem antlutze,
sin herce was liuter unde gâr:
er vur von scar hin cescâr,
al umbe er rante,
di helede er wol mante,
er sprach: < gehabet iuch urolichen;
ia nahet daz gotes rîche.
uol stet an deme rechtin.
hiute mugen wir gerne uechtin.
der tiuel uert dâ hêr
unde hât gesamnet sin hêr:
des heiligen geloubin
wolt er uns beroubin,
wol ir gotes helede,
uechtet umbe uwir erbe,
daz iu lânge geheizen si.
uenite benedicti!
nach disem suzen segene,
ir turen uolcdegene,
muoget ir gerne uechten.
ia uorderet iuch mîn trechtin
zu sinen zesewin chindin.
wa macht ir nû gewinnin
alsô guoten soldat
sô er selbe gehaizen hât?
uol stet ir an deme geloubin,
mit ulaisclichen ougin
scult ir sin antlutze gesehen
unde iemir mit im urolichen leben.
mit den wortin sprechen wir iu antlaz.
in der warheit sage wir iu daz:
vor gote birt ir inbunten
von allin werltlichen sunden
sam ein niuborn westebarn.
swaz ir der heiden hiute muget erslân,
daz setze ich iu cebuoze .>
nach dirre rede suoze
uielen si alle zu der erde.
dô segenot si der hêrre;
er sprach in indulgentia:
der antlaz was vor gote ze himele getân.
Di helede widir ûf sazin;
dô heten si uerlazen
allez ir chunne
durch di gotes minne,
aigen unde burge;
si heten alle ir sorge
geworfin zeruche.
si sint unser bruche
zu dem gotes rîche,
swer si suchet innecliche
umbe dehaine sine nôt.
nû heluen si uns umbe got
von dirre werltlichen brode,
swa unser herce oder
in dehainem zwiuel buwe,
daz wir in samelichen ruwen
an unseren iungisten stunden
in rechtin buozen werden vunden,
unde si unsich zegotes hulden bringen:
daz sculen wir an si gedingen.
dô der helt rovlânt
ûf ainer hohe daz rechte eruant,
daz si sich in uieriu heten getailet:
 <ich waiz wole waz si mainent:
si wellent uns uierhalben an renne;
nû warne wir uns dar ingegene.
liber geselle oliuir,
nim du drie scar zu dir:
wol troste ich mich dîn.
sam tuo du, helt turpin:
ich erchenne wol dînen sit.
nû tuot ir alsô ich iuch gebit:
cheret di ruche an ein ander,
unde lebete der wundirliche alexander,
wolt er dâ durch dringen,
er machte lichte scaden gewinnen.
Gergers der huote mîn,
der scol hiute mîn nôt gestalle sin.
ez ne lebit nehain haidenischer man,
wil er dâ in zwischen durch uaren,
er muz unsanfte erbaizen:
daz wil ich in truwen gehaizen.
got sal uns gnaden:
di uiente sint uns harte nahen .>
Rovlânt der milte,
ein lewen vurt er an sînem schilte,
uzer golde ergrabin.
ia ne chan iu nieman gesage
wi groz vroude unter den kristen was.
di heiden intsazin in daz.
si vuren in den kreftin
sam si zewirtsceftin
alle geladet wâren,
mit egeslichem gebaren.
heiden di dâ zeuorderiste wâren
unde der kristen uermezenhait ersahen,
si riten widere zesamene;
si wâren dâ zedem zagele
alle gerne gewesin:
ir nehain trute genesin.
di ê zu ir hêrren
uorderoten lehen,
daz si rovlânten sluogen
unde daz houbit vur in truogen,
di wurden alle swifte;
si wâren gerne von deme strite.
di ê wâren sam der lewe ergramt,
di wurden senfte sam daz lamp;
di sich ê uermazen,
dô si vor ir hêrren sazen,
si wolten stoeren sent dionisien hus,
diu uermezenhait chom ubel ûz:
wi unhohe si wagin
di des chuoniges golt namin.
si wanten si wâren piderbe;
ir uober muot gelac des tagis dâ nidere.
dô di kristen wol gar
beraiten ir zwelf scar
unde ander warte habeten,
Adalrot dar zu drauete;
er sprach: < bistu hi, rovlânt?
Machmet hât dich mir zu gesant.
daz ist mîn lehen
von marsilie minim hêrren,
daz ich dîn houbit abe slahe
unde ez vuor den chunc trage.
Krist der dîn hêrre
ist dir hiute vil uerre;
sin wirt vil uobele an dir gesconet.
wi hât dir nû peter gelonet?
nû ist er ze rome,
nû bistu hi zedem tode.
tump was der kaiser dîn ohaim;
sin wistum uobel dar an scain
daz er dich hinter im uirliez.
ich bewille hiute mîn spiz
in dînem herce bluote
durch dine groze uobermuote.
dînen potich wirfe ich in den graben:
Yspania mac wol vor dir uride haben
unde al werlt chrone.
du ne gesagest ez niemir mere ze rome .>
dô antwirt im rovlânt:
 <du vorderost hi zemir ein groz pfant:
mîn houbit wilt du vur bringen.
Durndart muz mir hiute dingen.
ich hore an dînem chose:
du bist ein zage vil bose.
vil drate ledige ich daz lehen.
rufe mahmete dînem hêrren,
ob er dir iht heluen welle.
ich gefrume dich zu der helle.
du bist mîn rechtir scol:
des cinses gewer ich dich wol .>
er uieng in oben zeder achselen an,
er zetailte ros unde man.
 <di rede scoltu mir gebuzi,
Machmeten zetrit ich unter mînen vuzin
unde allez daz hie mit im ist.
daz gebiutet mir der heilige krist.
dînen botich gibe ich den himel uogelen .>
er ramte sin obene,
er tailte ros unde satelpogen,
deiz tôt ze der erde bechom.
daz swert warf er umbe in der hant.
di vranchen riefen alle samt,
mit gelicher stimme huoben si:
 <
Monsoy!>
daz was des kaiseres zaichen.
 <sent peter mac mir baz geheluen,
daz schinet hi zestet,
denne dir dîn hêrre mahmet:
du ligest dâ nidere.
Karl was wise unde biderbe,
der mich hie liez.
ich hân gelaistet daz ich dir gehiez.
ez ist wol erhaben>, sprach der helt rovlânt,
 <nû gedencket der swerte an der hant,
ir tiuren uolcdegene!>
dô huben si sich dar in gegene.
 <
Ditze ist ein vraissam slac:
ich gerîche in ob ich mac,>
sprach der herzoge garpin,
 <du bist der rechte scole mîn .>
er ramte sin gegin den brusten,
der scaft prast zestuchen.
 <du hast mir den bruoder erslagen.
ich wil dir warliche sagen:
mac dich dehain wafen gewinnen,
sô ne chumestu nimer hinnen .>
er sluoc in mit deme swerte
ûf den helm herten
einen uermezenlichen slac.
 <nû ist dîn iungister tac,>
sprach der helt rovlânt.
er sluoc in über des schiltes rant,
mit deme guoten durndarte
uersnait er in harte,
daz er sich pegunde naigen:
tôt uiel die heiden.
dô uachten di wâren gotes dinist man,
soz guoten knechten wol gezam.
heiden di gesellen
pliesen ze geuelle,
sam si tiêr iageten.
di scar si umbe habeten;
daz gedrenge wart dâ vraissam,
dâ strebete man vur man.
der heiden michel magencraft,
vil manegen eskinen scaft
gefrumten si ûfe di kristen.
inoch wolte si got gefristen,
er gestarcte wol di sine.
ia wonten si in deme wige
sam der lewe der dâ winnet
unde rechte zornen beginnet,
doch ir angest wâren groz.
sam der smit tingelet ûf den anboz,
sô daz isen ist in gluote,
 ...ûf schilte unde ûf huote.
si warten alle des lewen.
dô erhalte sich der degen,
den schilt warf er zeruche,
er hiwe im aine luche
lânge unde wite.
ouch chom im in der rechten cite
sin lieber her geselle witel,
ein helt chune unde snel,
Klargis unde arthan
unde alle rovlântes man,
di sine nôt herten,
mit ir guoten swerten,
mit spiezen unde mit geren
losten si ir hêrren.
si slugen si uaste widere:
der uan gelac dâ nidere.
der scal wart in uergolten
mit starchen uerchwunten.
Rovlânt was ergremt harte:
mit dem guoten durndarte
gefrumte er manegen toten man.
des swertes site was sô getân,
swa erz hin sluc,
daz ez durch den stal wuot,
sam er ware lintin.
di toten lagen in allenthalben sin
sam die hohen perge.
daz pluot von manne uerhe
vulte uelt unde graben.
nieman nemachte den wec gehaben:
si wuten in dem bluote unz an die chnie.
daz ne uraister ê nie,
daz unter deme himile ie gescahe
daz diu scar gar belage,
daz ir nehain man genas.
daz buoch urchundet uns daz:
durch machmetes liebe
heten si maneger slachte zirde
gefuret an di wal stat.
Rovlânt hiwe im daz pfat
rechte dar in gegene.
dâ uielen machmetes helede
zu sîner gagenwurte,
daz er sich selben nine werte,
noch den sinen wolte heluen,
swie vil si in an geriefen.
Rovlânt unde di sine
cherten mit micheleme nide
an der heiden bette hus.
sine blasare musen dar ûz:
si erslugen si alle samt.
dô sprach der helt rovlânt:
 <wa bistu nû, machmet?
nû were dich hi zestete!
di dine sint alle erslagen,-
daz hân ich dir zelastere getân,
dîn hus wil ich prechen,
macht duz nû rechen?-
di dine plasare.
hiute ware du vil mare,
nû bistu worden stille.
dine golde garwen dille
muzen alle zu der erde.
ich gelege dich unwerde,
ich zetrite dich unter den mist.
der dîn vil pose list
ist an daz ende chomen;
dîn trugenhait diu ist gare uerloren .>
dô hiz er die wende
in allen uier enden
zu der erden stoze.
dô wolten sin geniezen,
di ez dâ nider slugen,
daz golt daz si ûf huoben.
daz ersach der helt rolânt:
 <ich bite iuch hêrren alle samt
durch den ewigen got:
lat iu ditze golt rot
wesen ummare
wider uwerem schephare,
ditze scone gestaine:
ia ist ez unraine;
lat ez durch den wâren gotes sun-
ez nemac uns zegote niht gefrumen,
want ez uns zenihte entouc-
unde habet daz urlovp,
swer morgen ze dirre zît lebe,
daz er im selbe neme
swaz im hie geualle.
iane wizen wir noch alle
wi ez noch hiute ergat .>
wol geuiel in der rat:
si traten ez unter die vuoze;
unter dem miste siz lizen,
sam ez bli ware.
si lobeten alle ir schephare.
dô chom valsaron:
von der erden dathan unde abiron
was er uerre geuaren.
ein guldinen aren
vurt er an deme schilte;
vor der scar er spilte.
von sînem helme dâ schain
der lichte karfunchil stain
unde ander werc spahe;
er was rîche unde mare.
er sprach: < bistu hie, oliuir?
mir ist gesaget von dir,
du sist der kristen vor uechte.
ich hân hi guote chnechte,
zwelf tusent man.
nû rit du, helt, unter mînen uan:
ich hilue dir gerne hinnen,
wilt du, helt, dingen
dar zu dem chuninge marsilien:
dune maht ez niht gewideren.
behalt lîp unde rum.
wilt du des niht tun,
dînen botich wirue ich den uogelen,
dîn houbit dar obene
steche ich an mînen spiz,
alsô ich deme kunige gehiz,
unde vurez ubir al dise berge,
ez ne si daz ich vil drate ersterbe .>
dô antwirt im der wigant:
 <ich hân ouch liute unde lânt
alsô lânge sô got wil.
mich ne dunkit ir boruil
di du her hast bracht.
ich hân sin anderes gedacht:
ich hân wider mînen schephare gelobet,
daz ich nehainer slachte uoget
wider in niemmir gewinne.
vil bose wirt dîn gedinge:
vor gote bistu uerfluchet,
daz er dîn nine ruochet.
dîn botich unrainen,
dîn golt unde dîn gestaine
wirfe ich in di puze:
dîn leben ist unnuze.
ich ne vurchte nehaine dine dro .>
geliche huben si sich dô.
baide si sprancten,
ein ander si an ranten.
Oliuir durch den heiden stach,
zv der erden er in warf.
wider zuchter den spiez,
unter di heiden er rief:
 <wanu sine scar gesellen?
di in rechen wellen,
di heuen sich her zu mir,>
sprach der helt oliuir.
michel vrovde unter den kristen was.
si drungen in auer naher baz.
di kristen riefen < monsoy, monsoy!>
vil harte erchomen di,
die zaller uorderiste wâren,
want si michel wunder sahen,
dâ di gotes herten
mit den spiezes orten,
scharfen unde wachsen,
wurfen si von den rossen.
si cherten an die dicke,
si ualten in einem blicke
mer denne sechs tusent man.
der strit was uermezzenliche erhaben.
von almerie tortan
mit einem golde garwen uan
stach er den grauen orten,
daz er uiel toter.
er ware gerne von im danne,
dô uersumte er sich zelânge.
dô sprach der helt maximin:
 <des nemac sin:
dune scolt sô genozin niht hinnen uaren .>
du hup er ûf den arm,
daz houbit er im abe swanc.
dô wart ein michel gedranc,
dâ di gotes herstrange
den valsarones mannen
zezarten di schilte.
sô uaste si in an gesigeten,
daz in der stal nehain vrum was.
di ir wol gezirten helmuaz
wâren alle bli waich.
swaz sin daz swert begraif,
daz muse allez in zwai.
Ilmar vil lute dâ schrai,
der herzoge von agrentin:
 <di kristen muozen wol chuone sin:
ir schilte noch ir ringe
nemac nieman gewinne.
ditze ist diu aller maiste nôt:
diu unser scar liget tôt;
wir uechten allen disen tac,
daz ich nehainen vrumen swertes slac
ersach von unser nehainem.
ich ne wil sô zagelichen niht hinne scaiden:
ich uersuoche mich ê,
swiz über mich erge .>
daz ros er mit den sporen nam,
er cherte rechte in gegen dem uan,
er stach marcellen,
den grauen von uigennen,
durch einen schilt dicken
den spiz unz an daz mittel.
di heiden huben alle samt
 <vore ualdant!>
si cherten uaste ûf si.
di kristen scar rief < monsoy, monsoy!>
Di kristen vur traten;
mit den ir tuwerlichen waten
si vrumten ze allen stunden
toten unde wunden.
daz bluot über uelt ran.
si zeslugen ros unde man.
di toten hin runnen,
wie iamerliche si swummen!
vil manege ertrancten sich selbe.
kristen die helede
uaste durch drungen,
vluchte si sie dwungen.
si slugen in ûf den rucken
di schilde al zestucken.
swaz gebaines dar unter was,
vur war waiz ich daz,
di musen alle in den stran.
Valsaron unde sine man
vluzen after vurhe.
Oliuir drauete dar uobere
unde sine scargenoze.
in dem walfloze
belagen si tôt alle samt,
daz er dâ nieman lebentigen uant
wan sunter einen,
der gestilte ûf einem staine.
Oliuir in ersach,
vil uobelichen er zu im sprach:
 <wanne sagestu mir, iunc man:
war hastu valsaron getân?
ia tatestu ungetruwelichen,
woltestu im geswichen,
sô schidestu ubele hinnen.
du scholt nach im swimmen.
suche dînen hêrren,
di scar scoltu im gemeren .>
den spiz er ûf huop,
uober daz houbit er in sluoc,
daz im di ougen ûz sprungen.
di scar lac in dem blute gar berunnen.
dô chom der chunc cursabile
geuaren ûf sînem marhe
unter einem liechten helme.
zwelf tusent sîner helede
rieten nach ir hêrren.
si schienen alle sam die sternen
von golde unde von gestaine.
di wâren uermezen heiden.
der chunc was herlichen gâr,
er sprancte uerre von sîner scâr
über uelt daz ruhe.
ia enbait er vil chume
daz er turpin uant.
dô rief er uober schiltes rant:
 <bistu hi, turpin?
vil gewis scoltu des sin:
der dich mit golde wage,
daz ich ez dâ vure nine name
daz ich dich ersehen hân.
du hast mir vil zelaide getân.
wa mahtestu ûf dirre erde
iemir baz ersterbe?
ich bin ein chunc vil rich.
nû stich du, helt, widir mich.
du bist der aller chunisten ein,
den diu sunne ie bescain.
dîn houbet vure ich hiute hinnen
Machmet ze minnen
unde ze êren mînem chunne,
daz man mir daz lop iemer mer sunge .>
dô sprach der biscoph turpin:
 <der heilige krist scol der mittelare sin,
der mîn heilare ist,
des achtare du bist.
ich bin sin dinistman.
dîn rîche scol ein ander chunc hân.
dîn schilt ist vil dunne,
vil waich ist dîn brunne.
dîn gestaint helm alsô liecht
der nemac dir hiute gefrumen niet.
dir ist vil nahen der tôt;
die tiuele wartent dîn dort .>
daz ros hiwer mit den sporen.
 ...durch schilt unde durch satelpogen,
durch den lîp nal richte.
den spiez zuchter ûf mit chrefte.
er erriet in ûf di helm guphen,
er zart in al zestuchen.
tôt uiel er unter si.
di kristen riefen: < monsoy, monsoy!>
Turpin unde di sine
di huben sich mit nide
an di vil dicken scâr,
si getaten blaich uâr
manegen uermezen man.
daz vûr ûz dem stale bran.
dâ uielen ze allen stunden
di toten über di wunden.
nieman chan iu gesagen daz,
welch nôt dâ was,
dâ der marcgraue waldram
stach den haidenischen man
daz er den uan hin warf.
tôt uiel er unter daz marh.
di heiden musen wenchen.
di wâren gotes chemphen
lizen si luzel rasten.
über drie rasten.
hort man si we scrigen,
des tiueles higen.
di helme si uerscarten,
di halsperge si in zezarten.
diu starche hitze si muote;
si wâren rechte sam in ainer gluote
baidiu uzen unde innen.
di kristen uachten wol nach ir willen.
Di heiden getorsten niht geflihen;
vil manege tôt uielen,
selbe si sich erdrungen.
der tiuel het in an gewunnen
baidiu lîp unde di sele.
dô wolt der himelische hêrre
di sine wol gefristen:
ia chom uober di kristen
ein trôr von dem himel touwe,
ein chuole unter di ougen.
daz gescach an der none zît:
sich eriungete aller ir lîp,
si wurden starch unde ueste-
des engulten di laiden geste-
sam si des morgenes wâren.
dô si den trost von himele ersahen,
si riefen < monsoy, monsoy!>
si drungen uaste durch si.
der helme wart ein michel scal,
groz der heiden ual.
ne weder schilt noch gesmide
neschirmit in dem libe
minere denne der swam.
si zeslugen ros unde man
mit ir scharphen spiezen.
di gote musen in dem bluote hin vliezzen.
der site was unter guoten knechten:
si cunden wol uechten
mit spiezen unde mit geren;
des vlizten sich di hêrren.
di vurt der biscoph turpin:
er ualte in allenthalben sin
manegen heiden cuonen.
di sconen uelt bluomen
wurden alle bluot uar.
si erslugen di sô gar
daz si nieman ûf recht vunden.
ouch uerluren si dar under
uier unde sehzec man
uielen von des biscofes uan.
Malprimis von ampelgart
mit der aller maisten hochuart
vurter aine egesliche scar,
zwelf tusent riter wol gar,
uermezen helede.
ia lucht ir geserwe
von schilten unde von helmen
alsô von himele di sternen.
Egeris vurt ein uan,
dar unter ainlif hundert man;
di riefen hin ze himile,
si huben sich dar ingegene.
Egeris ernante,
di heiden er anrante.
er stach malprimis den herzogen
daz er toter zu der erde bechom.
Ciciron klagete sinen hêrren.
mit sînem scarphin geren
ramt er sin ze den brusten.
der schilt was sô ueste,
herte sine ringe,
erne macht sin niht gewinne.
Alrich bî im was;
ein spiez alsô wachs
stach er cicirone
daz im dâ ze den oren
daz uerch bluot ûz spranc.
dâ wart ein vil michel gedranc
von den heiden ûf die kristen:
vil harte si sich gemisten.
dô uachten wol des kaiseres man
sô ez guoten knechten wol gezam.
ir nehain gedacht an den lîp.
ir herze stunt in alle zît
alsô in dâ von gehaizen was.
ie baz unde baz
statigent si sich zetugente.
si slugen tiefe wunden.
dâ macht man scouwen
manegen heiden uerhouwen.
diu ir scar alsô dicke
gelagen an dem gewicke
sam die hunte unraine:
nehain arzet ne kunde si gehailen.
swaz si ir trafen
mit den ir tuwerlichen wafen,
di neirten si niht mere.
des lobeten si den himilischen hêrren,
der di wunter hete zu in getân.
si uerluoren ein unde sibenzec man.
Egeriers ein helt chuone unde snel
unde der haideniske chunc amurafel
die scar cherten an ein ander.
ich sage iu michel wunder:
ein grabe was dâ inzwisken,
dâ wolten sich di heiden gerne vristen.
Egeriers sprancte dar ubere,
ia stach er dem kuonige
durch den schilt unde durch di hant.
ia warf in der edele wigant
dem rosse uober di goffen.
in dem bluote lager betochen.
sin satel der was silberin.
er sprach: < ia du armez chungelin,
waz suchestu nû hi?>
diu scar rief < monsoy, monsoy!>
Ein heiden hiez prutan,
der rante egeriers an:
 <daz wir dich sô erbarmen,
daz wort muostu hi zestete erarnen!>
er stach in durch ein schilt uesten.
dô schirmt im vor sinen brusten
daz tiverliche gesmide.
ia rach er sih mit nide:
er stach in hinten durch den lîp-
daz buoch uns urchunde git-
den wizen uan.
der herzoge muralân
er rief vil gezit:
 <wir haben hi ein sconez uolcwic!>
der wize uan wart rot.
Prutan gelac dâ tôt
unde sin hêrre amurafel
unde ander manic helt snel.
Di kristen durch drungen si.
si riefen ander stunt < monsoy, monsoy!>
dâ uielen di haidenisken man
daz ez iu nieman gesagen kan.
si uielen dicke unde dicke:
wec unde gewicke
was allez perunet.
di christen heten dâ gefrumt
manegen helm prunen
blaich unde uerhouwen,
manege sele zu der helle.
der poticke geuelle
was harte egeslich.
dâ uiel der gotes gerich
uober di wuot grimmen.
ûz den gotes kinden
geuielen ahtzec unde sibene:
di urouwent sich iemir dâ zehimele.
Amarezur huop sich dar,
er vurt aine herliche scar,
zwelf tusent heiden.
daz edele gestaine
lucht ûz in uerre.
ez newart ûf der erde
nie nehain chunc sô here geborn,
wâren si durch daz rechte ûz chom,
erne scolt ir wol trost haben.
ir schilte wâren mit golde beslagen,
geziret ir helme.
si wâren chuone helde;
gestaine uober gestaine,
doch si wâren heiden,
habeten si mere denne genuc.
si uerlait ir groz uobermut,
di luciferen den alten
hibeuor ualte:
alle di sich ir unterwindent,
di werdent alle hi geschendet;
di sint sine genoze,
di werdent zu im uerstozen.
mit ubermuote chomen si dar.
Amarezur sprancte ûz sîner scar;
er vurt ein golde garwin spiez,
unter di kristen er rief:
 <ir habet ein lutzel uolc:
uwer uechten entouc.
wer ist uwer laitare?
wi gerne ich in sage!
wolt er sich nennen,
ich wolt in gerne erkennen:
ob ich in ersluge,
wes macht ich mich denne ruomen,
ob er sin wol wert si?>
 <ich bin hie genuoc nahen bî,>
sprach der helt samson,
 <du must des todes bechoren .>
mit nide sie gesprancten,
ein ander si an ranten;
der heiden uermiste,
Samson mit listen
gegen dem hercen er in erchos:
dâ uiel uerchlos
der vil mortgire man.
ez was uermezenliche erhaben.
dô uachten wol di christen,
alsô si got wolte gefristen:
di wâren gotes strangen,
die lieben nôt gestallen,
di tiuren uolcdegene
di hiwen in in gegene
mit spiezen unde mit swerten.
manegen helm herten
vrumten si uerhovwen.
iane macht mit den ougen
nieman den anderen erkennen.
der stal muse dâ prinnen
sam er holz ware.
der heiden werc vil spahe
pelac in der lachen
mit bluote betochen.
got gab in sin hail:
daz minner tail
wart lobelichen sigehaft;
di vil michelen heiden kraft
vrumten si zu der helle.
dâ gelagen der gesellen
acht unde hundert man,
di zedem paradise sint geuaren.
Daz buoh chundet uns daz gewis:
von tortulose targis
der vurt ein egesliche scar,
di heten guote wicgar,
zwelf tusent helede:
ir brunigen wâren drilihe.
mit in wâren dar chomen
siben hundert hornbogen;
di uermazen sich starke,
si erledigeten im sine marche,
want targis der marcgraue was,
dô er ze tortolose saz.
dô diu purch wart gewunnen,
dô was er dâ von entrunnen
zu sînem hêrren marsilien.
dô hugeter auer widere
mit sinen golt win;
vil willic wâren si im,
want er milticlichen gab
die wile er der marche pflac.
inoch heten si behalten
ein got alten,
den si von tortulose ernerten
unde an in vliezeclichen petten:
Appollo hiez sin name.
den vurten si unter uan:
si genigen im alle vil tiefe;
vil lute si in an rieten,
er hulfe in zu ir willen:
si swicten sam die stummen.
dô anseis daz ersach,
zu sinen gesinden er sprach:
 <di sint alle uaige.
nû sehet ir wie di heiden
petent an des tiueles getruoc;
nû tuot ir ez durch den ewigen got:
habet uaste uweren gelouben;
si wellent uns sin berouben!
gedencket der swerte ander hant,
eruechtet uwer erbe lânt!
heuet iuch vrolichen dar!
neruchet umbe ir braite scar:
sine mugen uns niht gewerren.
wir dînen einem hêrren
der unsich niemir uerlat;
si geuellet ir hochuart
mit libe unde mit sele.
durch des heiligen christes êre
sô wil ich der erste sin.
er ist selbe der scolare mîn .>
den scilt er ûf ruchte,
den spiez er ûf zuchte,
mit grimme hiwer den uolen;
er uorderote sinen scolen,
Targis dar ingegene,
gelich einem dit degene,
unde uerstachen die spieze,
daz si si beide uerliezin.
si griffen nach den swerten,
der champh wart herte:
Targis uacht umbe êre,
Anseis umbe di sele,
Targis umbe ertrîche,
Anseis umbe daz himilrîche.
ir slege wâren vraissam:
daz vûr ûz dem helme pran.
Targis der wigant
sluoc in ûf des schiltes rant,
er zart in an die buochelen:
daz swert prast im zestuchen.
 <ist>, sprach er, < daz ich gemac,
ich uergilte dir hi zestete den slac!>
er zesluoc im di hirnreben.
 <swem got daz hail wil geben,
der mac nû vor dir samphte puwen .>
er uiel tôt unter aine studen.
heiden di grimmen
di wolten gerne unter dringen
der kristen scâr.
si wâren alle ein uâr,
si wâren eines muotes;
sine uorchten libes noch guotes,
si wâren rechte nôt gestallen:
durch nôt muse uallen
der heiden groz ubermuot.
dâ gelac manc helt guot,
di deme rîche wol gezamen
ob si kristen wâren.
dâ wert unlânge
dehain poge strange:
si wâren alle schiere uerlorn:
von gote daz chom.
di christen sich erslugen
daz in der lîp begunde muden;
san gewunnen si wider ir kraft.
di heiden wurden scadehapht:
di uachten zwiuelichen
unde enmachten idoch niht entwichen;
si bechorten alle des todes.
in di scar herodes
sint si iemir mere:
der tiuel na di sele.
der christen gelac tôt dar under
acht unde driu hundert.
Dar chom eschermunt,
der lait zwelf tusunt,
der herzoge von ualeterne,
di uachten alle gerne.
Engelirs im ingegene
der het ainlif hundert helede.
Eschermunt der wigant
rief uober schiltes rant:
 <wer laitet dise scâr?
si ist herlichen wol gar,
si gezame wol aine rîchen man:
iwer schilte sint lussam,
di helme alsô wolchen liecht.
der riter nehabet ir niht
wider susgetaner krefte:
ia vure ich guoter chnechte
zwelf tusent man,
di ich mir erwelt hân
ûz allem mînem rîche .>
er antwirt im uermezenliche:
 <wilt du wizen mînen namen?
wirne vurchten nehainen dînen michelen magen.
ich sage dir vil gewis:
daz liut haizet mich engelirs;
mir dienet wasconia.
Marsilie dem chunige
hân ich vil zelaide getân;
nû geschit dir hiute lichte sam,
des hân ich guoten willen:
dune chumest niemir hinnen .>
dô ersprancte er ander stunt.
ia stach in eschermunt
den spiez durch di porte;
daz werc wider stunt dem orte:
got in wol bewarte
daz er im an dem libe niht scadete.
Engelirs chom im zenahin:
mit dem spieze nemacht er sin niht geramen.
Chlarmien er umbe graif,
daz swert nehain stal uermait:
nal mitten er in erriet,
den helm er uerscriet
zetal durch sin houbit.
er sprach: < ich hân dir erloubet,>-
er genaic klarmie-
 <du scolt in disem uolcwige
dine tugent hiute erzaigen .>
dô cherter an di heiden:
er sluoc si zallen stunden
daz di viures vunchen
ûz den helmen sprungen,
dô si zesamene drungen.
der heiden scar was alsô dicke:
mit uan ûf gerichten
heten si si bestanten.
di kristen ein ander wol manten:
doch si wâren umbe uangen
mit angesten vil manegen,
ir groziu tugent gab in di kraft
daz sie nie wurden zwiuelhaft.
di schephte si niedir liezen:
iane macht vor den guoten spiezen
ir schilte nehaine wile erweren.
Ludewic der degen
sluoc dâ vor neren:
dô wâren in die hêrren
paide samt enphallen.
inoch was ez unergangen:
Pandolt unde martian
cherten gegen der heiden uan.
Nerpa in dâ werte:
dâ wart der wic herte.
di swert herlichen chlungen.
di heiden we sungen:
si grinen sam di hunde;
si uielen alle stunde
mit blute berunnen:
ir scar begunde harte dunnen.
Engelirs cherte gegen der herte;
dâ vrumt er mit dem swerte
manegen heiden toten,
manegen helm uerscroten,
manege tiefe wunden.
got behilt in wol gesunden,
daz im an deme libe nine war.
im geuiel ûz der scar
achtzec unde hundert man.
di heiden wurden alle dâ erslagen.
Nû horen wir di buch iehen:
Hatte, ein warer gotes degen,
der was unter den zweluen
ze einem tiuren uolcdegene
herlichen zeuoruechten erchoren:
wir sculen in von rechte loben.
er laite unter sînem uan
ainlif hundert man
der rechten nôt gestallen.
an den was nehain manegel:
si wâren uzen unde innen
beslozen mit uesten ringen.
der stal schirmtte dem ulaische,
diu heilige minne dem gaiste.
diu ir sterche des libes
gert in des wiges.
daz der gaist gesigete,
hin ze himele si digeten.
si manten ir schephare
daz er der sele vride ware
wider des tiueles nit.
sine gebetten nie umbe den lîp:
daz si dâ wol erzaicten,
dô si ir spieze naicten
gegen zwelf tusent mannen:
der ne chom nie dehainer dannen.
di laite der chunc estorgant;
ein uan vurter an der hant,
dar an stunt ein eberswin
alrot guldin.
perelen unde gestaine
luchte von den heiden
sam diu prinnenten oleuaz.
lutzel half si daz:
untruwe nemac niht gesigen,
diu hochmuot muz ie unter geligen.
Der chunc lie den uan waiben,
al hin unde her swaiben.
daz ersach der helt hatte:
owi wol er im gestatte!
zesamene si stachen,
di schilte si in zeprachen,
der uesten stalringe
nemachten si niht gewinne.
helede wunter chunen
mit swerten si sich untersluogen.
dâ uacht der chunc rîche
vil harte riterliche:
mit ellen er dar wac
manegen uermezenlichen slac.
Hatte sich wol gerach:
unter dem schilte er in stach,
er uerwunt in vil sere:
dô gezwiuelot der hêrre.
dô er der wunden enphant,
dô wolt der chunc estorgant
gerne von im widere.
Hatte der biderbe
erraichte im di hals ueste:
er zehiwe im di nestel,
er sluoc im abe daz halsbain:
daz houbet uiel ein halp ûf den stain,
der potih uiel ander halp zetal.
diu christen scar über al
mit micheler vroude huoben si
 <monsoy, monsoy!>
Di heiden ir zaichen
pegunden dar in gegene rufen.
mit michelem scalle
stachen si zesamene.
dâ wuochs der helle ir gewin,
vil michel nôt wart dâ unter in.
ein helt vil got,
Regenfrit von tagespurc,
daz swert er umbe graif,
manegen heiden er uersnait.
si zeslugen manegen guoten iachant,
manegen schilt von der hant.
Hillunc unde uastmar
zehiwen in die goltmal:
dâ uielen genuge.
si smideten ungefuge:
si slugen iaspis unde smaragede
alle von ein ander.
dâ wart michel nôt unde wuft,
den kristen ware helue durft.
Di heiden sich erhalten,
mit michelem gewalte
slugen si widere.
der christen gelac dâ nidere
uirhundert unde zehene
in dem urone segene,
dâ diu chindelin inne vuren
die durch got gemarteret wurden.
si wurden wol enphangen
mit engelsange:
dinten si wol ir hêrren,
nû lonet er in mit grozen êren.
Alrich von normandîe
unde ander gesellen sine,
Witrant unde otnant,
Pillunc unde sigebant
unde ander manc helt guote
wâren gescaffet zehuote,
swelher scar sin durft geschahe,
daz sie den vrum wâren:
si heten zwai tusent man.
alsô si horten sagen
daz hatte was in noten,
ûf di scar si cherten.
sper halp si in zu stachen,
mit willen si sich rachen:
si taten dâ uaigen
manegen riter heiden,
manegen prehende wunden.
si vunden hatten gesunden.
vil grozen scaden si gewunnen;
vluochte si si dwungen.
si vluhen uober vurhe:
ir gelac sô vil dâ nidere
daz si sin niemir mere gezam:
si erstachten sich selben in dem graben.
noch chom beringer,
anderhalp tusent vurt er,
di vil wol ûz erwelten,
di al daz wol erherten
daz si gote gehizen:
wie war si daz liezen!
daz heilige kruce si erten,
want si daz zaichen an in vurten:
des wart in wol gelonet sit.
von in wissagete der hêrre dauid:
 <got hât si gehohet,
er hât si gechronet.
ir angest hât er gewideret,
ir uiante genideret.
ir bluot rief hin zehimele von der erde:
daz erhort unser hêrre,
er hiez ez balde rechen:
in dem prinninden beche
habent si di tiuele uersazet,
di si niemir von in uerlazent .>
Der heiden uan
uolgoten zwelf tusent man.
di laite stalmariz:
riterlichen stach er sin spiz
durch beringeres schiltes rant.
daz uergalt im der wigant:
mit einem spieze wahsen
warf er in von dem rosse;
dâ trorter daz wal bluot.
dâ huop sich manic helt guot
mit nide zesamene.
daz sô grozem magene
anderhalp tusent man
ie getorsten bestan,
swa ez nû gescahe,
man scribez wol zemare.
iuh endarf sin niht wunder nemen:
swer sich gote wil ergeben,
dem nelat er an nihte misse gan.
des wir guot urchunde hân:
Gedeon het driu hundert man,
di er zedem wazzer ûz nam
âne allerslachte wicwer:
er uerswant ein vil michel hêr
âne stich unde âne slac.
ia iageter si allen einen tac
mit prinnenten oluazzen:
si ertrancten sich selben in dem wazzer.
sam wolter disen hêrren
ir vroude gemeren:
si heten der prinnenten oluazze gesmechet,
mit dem heiligen gelouben stunten si ûf gerechet.
helede vil chuone
si macheten wise gruone
mit bluote gar berunnen,
mit swerten uaste durch drungen.
swelher in den schilt engegen bot,
den was geraite der tôt;
noch di ringe noch der huot:
daz wafen ie durch wuot
uaste durch den uerch pan.
dane was nehain man
der dem libe ichtes wolde getruwen,
wan sô er mit den sporen machte erhouwen.
Di heiden wâren dô gelegen,
di des heres scolten pflegen.
di di aller uorderiste wâren,
mit plute si bedechet lagen.
inoch lebeten ir zwene;
di wâren sô gewaltic unde sô here
daz sine wolten rumen daz wal.
si erhuben alrest ir scal:
Margariz unde cornubiles
di uertriweten sich des,
si wolten rovlânte an gesigen
oder tôt vor im geligen,
unde ob si dâ gelegen,
wa in sô wol geschahe
sô vor dem aller chunisten
den si ander werlt wisten?
Cornubiles ledigete sine truwe
im zeuil micheler ruwe:
er hup sich uaste an den man,
wol uerstach er den uan;
mit dem swerte hiwer ûf den lewen.
dô erbalc sich der degen
Rovlânt mit zorne:
er ramte sin dâ uorne.
dô geuie durndart
aine egesliche durch uart
von deme helme unze an di erde.
er sprach: < hiute ware du ein hêrre:
nû bistu zease worden.
der tiuel hât dine sele erworuen .>
mit nide gesprancte margariz;
er stach ein golt gewunden spiez
nach dem helde oliuire.
er zart im von dem diehe
ainuach der halsberge.
si wanden alle er solde ersterbe.
inoch behilt in got gesunden
âne aller slachte wunden.
er sluc in mit dem swerte
ûf einen helm herten.
erne macht sin niht gewinnen:
daz viûr enzunte sich dar innen.
 <daz hât margariz getân;
daz scol man von mir zemare sagen!>
dô sprach der helt oliuir:
 <vil wol uergilte ich ez dir.
dîniu numare
nesint niht houebare .>
er blies sin horn.
 <mîn schilt ist ganzer chom
von dem aller chunisten einem .>
dô riefer unter di heiden:
 <ich pin ein vil ganzer man.
du scolt von mir etwaz sagen!>
den schilt sluger zestuchen,
er zart im die buchelen.
mit michelem gewalte
den helm er im erscalte:
daz houbet sich dar unter chlup.
er sprach: < nû maht tu haben urlovp.
man geloubet dir nû baz .>
eines sturzes er genas.
di heiden in dâ ernerten
mit spiezen unde mit swerten.
dô chom der helt samson:
er sluc scarpulon,
den chunc von den iren,
vil nahen sînem libe,
daz im daz plut ûz den ougen spranc.
daz swert im erchlânc
vil suze inder hant;
dô cherte der ware wigant
uaste in die helm dicke;
sine ortpicke
wâren harte vraissam:
swaz er erraichte an dem man,
ez ware stal oder horn,
daz was allez entsamt uerlorn.
er gefrumete manegen heiden blaich.
der stal vor im waich
sam er bli ware:
er wart den heiden vil sware.
Otto unde iue
di wonten in dem wige
alsô mînes trechtines chnechte,
want si dem rechte
nie ein vuoz entwichen.
swaz si mit swerten begriffen,
di nirten mere nieman.
guote chnechte vor in uielen.
daz wâren gotes rechen,
di mit ir scarphen ecken
den sige wol errungen:
damit habent si gewunnen
daz si gotes antlutze sehent
unde iemir vrolichen lebent:
daz worcht in der guote wille.
den heiligen gaist heten si dar inne,
ir herce geliuteret unde gerainet:
von diu sint si geziret unde gehailet.
Hatte unde anseis
di vuren alder selbin wîs.
si uachten nach ir gesaztdem zile:
si slugen der heiden alsô uile
daz si daz uelt struoten.
wa vraist ir ie von luten
alsô ummazen kraft,
daz si den lângen haizen tac
in ir wafen wâren,
unde di gerovweten vor in lagen,
in ir aigen pluote erworden?
si lagen ersticket unde uerdorben.
nû wer mahte daz getuon
wan der ware gotes sun,
der si nie von im uerliz
unde im selbe gehiz,
swelhes todes si ersturben,
daz ein har von ir houbet icht uerlorn wurde?
Dâ uacht der biscoph turpin:
di heiden allenthalben sin
uielen in daz wal
sam di hunde zetal.
daz was der rechte chemphe,
des heiligen kristes schenche:
swaz er mit munde lerte,
mit werken er ez bewarte.
er uerliez alle werlt wunne,
paidiu erbe unde chunne.
ein warer gotes urchunde,
gotes lop truger in sînem munde;
der marter gerter in alle zît,
zeiungist opherot er den lîp.
zehen pfunt wuocherot er sînem hêrren,
nû lonet er im mit êren.
Alsam tete sin geselle rovlânt:
daz her allenthalben vor im swant
sam der sunne tuot den sne;
inne tete nieman sô we.
er was ein rechter ecke stain,
want in wafen nehain
in der werlt nie geseret:
sô het in got geeret.
sin swert durndart
erchos im iemer aine uart
in almitten durch di scar.
di heiden wurden sin gewar,
si huben di vluocht.
dâ wart posiu man zucht.
si beuilen daz geuilde
unde vluhen an di perge.
si ertichten unde ertwalen;
di aue genaren,
di riefen nach ir hêrren.
di christen vuren mit êren.
von dem wale was ainer entrunnen,
doch was im misselungen:
der vuoz was im abgeslagen.
der chom an den chunc geuaren;
er sprach: < hêrre, chunc ûz yspanie,
diu chrone gezimet dir nimere zetragene,
dune rechest dine toten.
ledige si von den noten
di noch dâ leben!
ia machtu hiute sehen,
sit disiu erde geleget wart,
daz sô manc menske nine erstarp,
noch ne geschit ouch niemir mere.
nune sume dich niht, hêrre,
daz si genozen icht entrinnen
wider zu den karlingen!>
Marsilie erzurnte harte,
er sprach: < karl mit sînem grawen parte
hât menigiu rîche pedwungen,
di al swarzen unger,
Pulle unde latran.
dô ich vride von im gewan,
vil ubele mir geschach
daz ich daz ie zeprach,
want er di chunen sachsen bedwanc.
Genelun habe undanc,
daz ich in ie gesach:
allez diz ungemach
ist von im einen chom.
ia du herzoge grandon,
ich wil dich an mînes sunes stete haben:
nim du, helt, mînen uanen,
daz her la dir beuolhen sin!
ich wil selbe den lîp mîn
wagen unde urtailen:
sine sculen niht sô hin scaiden,
ê si hin vuren die êre.
Karl nerichsenet hi niht mere,
want der wistum unde al sin rat
an disen zweluen stat:
sô wir die von im gescieden,
sô ne irrite uns nieman,
Karl nechome niemir an unser erbe.
mir ist liebir daz ich ersterbe,
denne mich die karlinge
sô gewalticlichen dwingen .>
heiden uermezen
ilten zu irn rossen;
dâ ilte man vur man.
Rovlânt sach si zu uarn;
er sprach: < ir gelph ist inoch sô groz.
Genelun hât uns in sarraguz
alle uerraten.
helde, nû perait iuch drate!
unde gemache wir si zagen,
unde gewinnent si den esten scaden,
sô muzen si uns den ruche cheren.
ersihe ich den ir hêrren,
ich gedringe im sô vil nahen:
sin scol hiute ramen
der vil guote durndart.
der aller oberiste ewart
si selbe mîn urchunde:
mich ruwent mine sunde
di ich wider sinen hulden hân getân.
nune scol sich nieman sparn.
hi wirdet ez gar uerendet,
der tiuel wirt an uns geschendet .>
dô sprach der biscoph turpin:
 <nû vlehet alle mînen trechtin,
want er durch uns dolte den tôt,
daz er bechenne unser aller nôt,
daz wir raine vur in chomen!
wir werden hiute geboren
zu der ewigen wunne:
hiute werden wir der engel kunne,
hiute sculen wir vrolichen uaren,
hiute werden wir liutere wester parn;
hiute ist unser vroude tac,
want sich sin vrouwen mac
elliu die heilige kristinhait;
hiute uergilt man uns di arbait:
wir werden hiute enphangen
mit dem engelsange
zu den himilischen êren.
hiute gesehe wir unseren hêrren:
dâ piren wir iemir mere vro .>
si sungen < gloria in excelsis deo!>
Di heiden plisen ir horn.
michel grisgrammen unde zorn
was unter in erpluot;
geseret was in der muot.
si ranten di christen an,
si taten in sam.
Ualdeprun chom ander stunt;
sin roz hiez gratamunt.
er sluoc den tiweren herzogen,
daz was der mare sampson;
den chlageten alle karlinge.
Rovlânt rach in mit grimme:
er sluc in almitten zetal.
di heiden uielen âne zal;
di heiden erchomen harte,
dô si von durndarte
di grozen tugente erchanten:
si uermiten gerne rovlânte.
Alfrich von affrica
mit grimme stach er sa
Anseis durch den helm,
daz der tiwerliche degen
von dem marhe uiel nider tôt:
unter di christen wart michel nôt
von dem herten ualle.
di heiden riefen alle:
 <ir geltet uns genote
di unseren lieben tote.
wir haben di êre:
Karl enrichsenet hi niht mere .>
dô sprach turpin der biscoph:
 <ez ist dâ vor ienoch.
der tôt nahet iu vil palde zuo.
ir rumet iuch des siges zefruo:
swer genozen hinne uare,
der habe di êre gare;
swer morgen lebe ze dirre zît,
der habe di marche âne strit.
iwer nehain chumet niemir hinnen;
iwer armiu sele muz iemir dâ zehelle prinnen .>
er sluoc alfrîchen
durch ein helm dicken,
daz er tôt nider uiel.
di kristen riefen < monsoy, monsoy!>
der tac was haiz unde lânc.
dâ wart ein vraislich champh
in zwischen den heiden unde den christen.
wer machte sich dar unter gefristen
wan den got wolde bewaren?
di heiden lagen alle erslagen
unze an den chunc von capadocia.
sin marh cherter sa
an gernises uan,
ûf murmur ranter in an.
ia stach in der chunc grandon
daz gernis toter nider chom.
er sluc ekerîchen,
ein helt herlichen,
er resluoc peringeren
unde inoch ander zwene:
daz was von ualtia antoir,
sine swester het oliuir,
aldaz der rodanus beslôz;
er resluoc gwimuten, sinen genoz.
Rovlânt erbalc sich:
dô hiwer uelentich;
er sprach: < ia du ualântes man,
waz du mordes has getân!>
doch er in nie gesach,
bî dem worte daz er sprach
dô gezwiuelote der chunc grandon,
daz er mit nihte machte von im chomen.
wi wol er in erchante,
den helt rovlânten!
Durndarten er ûf huop,
durch den helm er in sluoc
daz im die ougen ûz sprungen.
er sprach: < swaz du hie has gewunnen,
daz hastu harte erchovfet:
du bis sere bestroufet;
dune beruomest dich sin niemir mere .>
di karlinge gaben im lop unde êre,
si sprachen alle bî einem munde:
 <sô wol der wile unde der stunde
daz rovlânt ie wurde geborn!
er ist uns zetroste her chom;
er ist unser guote uoget:
er si iemir geeret unde gelobet!>
Oliuir dô cherte,
alse in sin ellen lerte,
mit dem guoten altecleren;
dâ getet er seren
manegen haidenischen man.
dô wider rait im chartan,
der was michel unde egeslich.
mit swerten hiwen si sich.
den schilt er im abe sluoc.
der stal was sô guot,
des nemacht er niht gewinnen.
 <uerstu sô ganz hinnen,
des was ich ungewon,
swaz mir ie dar zu chom,>
sprach der helt oliuir,
 <zeware sage ich ez dir:
sone getruwe ich niemir mere
dem guoten altecleren .>
er stach in durch den geren,
er warf den uerch seren
toten von dem orte.
dô chom ein michel uorchte
unter alle di heiden:
daz uelt begunde in laiden.
Turpin ernante:
di scar er an rante.
wol huluen im sine notstreben.
dâ bewarte der degen
al daz er mit dem munde lerte.
der tiuerliche cherte
dâ diu nôt aller maiste was.
daz tete der hêrre umbe daz:
er wolte gerne wagen den lîp.
enduchte sin ware zît,
daz in der wirt periete,
der in in den wingarten miete,
daz er im sinen pfenninc gabe:
dar nach uacht der helt mare.
manegen wunten unde uaigen
getet er unter di heiden.
er uacht ze iwe der hant:
dâ ne was nehain isenin gewant,
nehain stalhuot
nie sô ueste noch sô guot,
chom er im zeslage,
daz in von deme tage
iemir gebuozte dehain smit,
oder dar unter daz lit
der arzte iemer dorfte gesalben.
er vulte allenthalben
di vurhe mit den toten.
vluchte si si noten
mit ir scarphen swerten,
daz si sich zeiungist nine werten.
si uielen sam daz uihe zetal,
si slugen si von dem wal
rechte sam di hunte.
si riefen alle mit einem munde:
 <hilf uns, chunc marsilie, hêrre,
durch dine chuncliche êre!
di kristen sint starc unde vraissam.
di dine ligent alle erslagen,
uerwundet unde ueruallen.
si heuent ir wansangen
rechte sam in niht enwerre.
nû rich dich, hêrre!
uarent si alsô genozen hinnen,
daz nemachtu niemir uberwinden .>
Marsilie hiz blasen sîniu horn,
di heiden alle vur sich chom.
er swuor ein aît,
des chom er in groze arbeit,
swer der vlucht huobe,
daz man in zetode sluge.
er sprach: < scol rovlânt gesigen,
sô wil ich selbe dâ beligen.
behabent di kristen di êre,
sô ne ruche ich mere
niht ze lebene,
noch chrone zetragene.
ê suoche ich den lîp zeuerliesen
ê daz lop zeuerchisen.
nune wil ich niht vliehen.
ist hi imen
der mir zeder note gestat,
wi wol ez im ergat!
er mac selbe gebieten
unde sich iemer nieten
aller werlt wunne:
ich gere al sin chunne .>
wol gehiezen im sine man,
si sprachen er hete in sô liebe getân,
si wolten den grimmigen tôt dolen,
ê si haim wolten chom
âne sige unde âne êre.
waz si denne mere
tochten zemannen?
si wurden uobele enphangen
von kinden unde von wiben.
daz her begunde sigen
uaste an daz wal.
di heiden redeten über al
daz di christen wâren
helde vil mare,
ein lut harte uneruorchten,
daz si mit ir libe worchten
sô getaniu wunder ûf der erde:
ir chuner nehain nedorfte nie geborn werde.
in gezame wol zelebene:
ir tugent unde ir edele
heten si wol erzaiget.
Genelun scolt iemir sin uermainet,
der mit sin aiden
uerriet di christen unde di heiden.
Marsilie chom mit zorne.
siben tusent horne
vor im klungen.
ûf di kristen si drungen;
si wanten si nider treten.
owi wol si in gestaten
mit eruochten spiezen,
die di heiden an dem wal liezen!
si wâren ir gewisse.
der herzoge abysse
vurte marsilien uan:
der was ein sô ubel man
daz in nieman lachen uant.
sin sterche was erkant
über alle di erde.
er enphie daz lehen
daz er rovlânten sluoge,
daz houbit vur machmeten truoge:
daz wolte got uerwandelen.
er huop sich ûz den anderen;
mit grozer sîner kraft
stach er ein eschinen scaft
dem biscof durch den schilt:
got in dar unter wol behilt.
di heiden riefen alle gewisse:
 <wol du herzoge abysse,
du hast ez uermezenlichen erhaben!>
si wanten alle, er het in erslagen.
dâ wider rief der biscoph:
 <vil unnach ist ez noch:
ich uergilte dir den stich .>
mit zorne huber sich;
er stach in durch di halsperge,
er warf in unwerde
dem rosse über di goffen.
er sprach: < nû hastu gar uerstochen!>
Turpin wart innen
der heiden grimme,
daz si mit rovlânte striten.
er begunde unsiten.
er sprach: < ich sehe rovlânt
unde oliuir den wigant
mit nacheten swerten.
di heiden wellent inoch herten:
heluen wir den lieben gesellen!
vil groz ist ir ellen .>
di helede gachten dar;
inoch heten si zwelf scar.
di uiente si umbe habeten,
idoch si niht erzageten:
di wile unde si lebeten,
vil grozlichen si sich werten.
si erslugen manegen christen man,
ouch was ez ir pan:
si riefen selbe nach dem tode.
di ir charfunchel scone
uerluren gar ir schim.
des nemacht ander rat sin:
di maren herstrangen
heten si umbe uangen:
sine machten niht von in chomen,
si musen alle samt dolen
daz in dâ vor was geheizen.
si cholten si mit spiezen,
ir gewafen si in zeslugen;
di heiden begunden muoden.
der stal glute dar inne.
ez wart ein notlich gedinge.
si suchten selbe den tôt:
vil maneger den hals dar bot.
von den rossen si uielen,
sich erbarmte dâ nieman.
dô sprach der biscoph turpin:
 <got scol sin iemir geeret sin,
daz wir gestriten haben hiute
mit unzalhaftem liute
âne ummazen scaden:
si sint erstichet unde erslagen,
unde wir noch gesunt leben.
wer machte daz haben gegeben
wan der durch di werlt wart geborn?>
unter diu vloch malsaron,
sporen sazter zesiten;
er cherte an aine liten.
Oliuir iagete im nach:
 <war ist dir>, sprach er, < sô gach?
wer hât dir noch erloubet?>
er sluoc in über daz houbet:
di ougen im ûz sprungen.
 <du ware nach zefruo entrunnen!>
dô sluger torchen
unde sinen pruder estorchen.
der spiez im in zwai prach.
rovlânt zu zim sprach:
 <wa ist alteclere?
Oliuir, tuot des nich mere!
daz swert ist ein riterlich gewant,
ez zimt wol in iwer hant .>
Oliuir zoch altecleren:
uan uallepecede
sluger iustinen
durch den helm sinen.
er tailt in in zwai stucke.
daz swert er ûf zuchte,
er warf ez umbe inder hant.
dô sprach der helt rovlânt:
 <nû vriste dir got dîn leben;
den slac scolte got selbe haben gesehen!>
Pluot vloz über wal,
der heiden wart ein michel ual.
Turpin sluc sigeloten,
den anpetten di heiden vuor ein got.
Engelrirs sluoc spemualriz;
dâ prast im sin guot spiez.
Rovlânt wonte ûf uelentich:
niht lebentiges im entlief.
ez wart guotes hailes:
ez ne lebete niht uirpaines
daz im machte genahen.
swes er wolte uaren,
daz muse dâ peliben.
Durndart tete zwiuelen.
di tiuren siges helede
iageten von dem uelde
mit nacten swerten.
di heiden nemachten dâ niht mere herten.
lichte wâren si ueriaget:
si wâren selbe uerzaget.
diu ir ros taten sam si wâren gespannen:
si huluen in ubele dannen.
Di christen riten widere an daz wal.
der wuoft wart über al:
si vunden liebe toten.
si baten got den guoten
durch sîner muter êre,
er rebarmot sich über di sele,
want si durch in gemarteret wâren,
daz er in sin himilrîche gabe
durch aller sîner truten willen.
si wainten vil grimme.
ze himele begunden si ruofen.
si schuten sich ûz dem gewaffen:
nach grozer muode
wolten si gerne rovwe.
wol troste got sîniu chint:
von himil chom ein suoze wint;
sich eriuncte aller ir lîp
sam si wâren ander ersten tagezit.
dô uerstunden si sich gnaden;
si sprachen alle amen.
von dem wale entran ein man,
alse ich iu gesaget hân:
er was ein vürste mare,
alzoges ein hubiscare;
gehaizen was er margariz.
in dem ruche vurt er ein spiez,
harte was er uerhouwen.
mit vlize chlageten in di vrovwen.
daz houbit was im gechloben.
vlihende er an den kunc chom,
er rief: < chunc marsilie, hêrre marsilie!
di dine ligent alle dâ nidere.
dîn pruder ist erslagen,
dîn sun enmugen wir niemir uerchlagen:
ich sach in in den gebaren
daz ich wolte wanen,
er scolte rolânten erslahen.
daz ne was niht der zagen
daz er in durch den helm sluoc.
ia gefrumte der helt guot
manege wunden vraissam.
dâ pestunter alrest den man
der daz lop hât gewunnen
ûz allem irdiskem chunne.
vor dem ist er tôt gelegen:
wi macht im iemer baz geschen?
hêrre, du macht wol dînen willen haben:
di christen ligent aller maiste dâ reslagen.
di aue noch dâ lebent,
unlânge si sich werent:
di ir spieze sint gar zeprochen,
di schilte sint ab in gestochen,
ir helme sint gar zehovwen.
ich nemac niht getruwen
daz si an dem wal gebaiten.
heiz in nach riten!
sine mugen niht uerre.
dîn kraft scol uns rechen, hêrre!>
dô sprach der chunc marsilie:
 <chumet uns imen mere widere
wan du ainer,
oder lebet der gesellen dehainer?
ist dâ wider dehainer hi bestanden?
wi stet ez umbe rovlânten
unde sine gesellen alle?
ist ir dehainer geuallen?>
 <daz soltu mir, hêrre, gelouben:
si sint uerslagen unde uerhouwen.
ich sluc den aller besten
durch einen helm uesten,
den herzogen urtannen
unter allen sinen mannen,
daz ich in toten liez.
ouch gefrumte ich mînen spiez
wol nach mînem willen.
dâ sluoc ich ein helt snellen,
den chunen oliuiren.
ê wir unsich dâ schieden,
dâ wart der christen ein michel ual.
dô chomen si ûf daz wal
mit ainer halscar;
die entworchtin unsih gar,
di uns den scaden allen taten:
Genelun hât uns uerraten .>
Der chunc sn selbes har ûz prach,
daz wort er grimmiclichen sprach:
 <wanu vriunt unde man,
den ich zeliebe icht hân getân!
wanu di mir heluen wellen,
daz wir die gesellen
ir gelphes wider prengen!
ich gesuche si ze karlingen,
ich zestore paris,
des sin si in alle vil gewis,
oder ich wirde alsô wider geslagen
daz ez alle heiden iemer wol muzen chlagen .>
Di heiden wol garwe
ilten zu ir marhen;
ia peraiten di genoze
zwainzec scare groze.
du hizer zehen tusent vur uaren;
er sprach: < ersuchet holz unde graben,
rechet mine grimme,
daz di selben getelinge
sich sin niemir geruomen,
daz si den sige vuren
heim zu ir chinden!
irne scult niemir erwinden
unz an des chune karles uan.
hete wir ez inzit getân,
sô were karl hi bestanden
mit samt rovlânte,
unde heten wir di êre.
mih ruwet vil sere
daz ich genelune sô uerre geuolget hân:
des muz daz rîche iemer scaden hân .>
Di christen wurden gewarnot,
alse ez got selbe gebot.
Turpin was ein listeger man:
ûz den sinen er sich nam,
er gehabete an ainer warte.
dô gesach er gahen harte
manegen heiden wol garwen,
manegen schilt golt uarwen,
manegen liechten helm schinen.
dô rant er wider zu den sinen;
er sprach: < wol ûf, rovlânt!
der tiuel hât ûz gesant
sin geswarme unde sin her.
Marsilie ritet dâ her.
waz mac ich iu sagen?
sô getân magen
gesamt sich nie ûf di erde.
der vluch muoze über si werde,
dâ got mit sînem gewalte
Pfaraonem mit erualte:
den uerswalch daz mê
unde al sin wotigez hêr;
den sin half er uzer nôt:
in der wuoste gab er in daz himilprot.
der ruche ouch uns gewisen!
enphahet iwer wege wise
ze unser haim uerte!
hi wirt ein sturm vil herte .>
Di helde ûf sprungen,
daz gotes lop si sungen;
si slûfen in wiges gewate,
alsô si des state heten.
si suchten di stole,
si ilten ze dem trone
dâ in got mit wolte gelten,
dem von angenge der werlte
den heiligen martereren gehaizen was.
si haizent diu prinnenten liecht uaz.
swaz si gote in der toufe gehiezen,
wi war si daz allez liezen!
si wâren lutter unde raine
âne rost unde âne mailen,
sam diu heiligen chindelin
di durch selben mînen trechtin
Herodes hiez erslahen.
den chor sculen si mit rechtir urtaile haben,
want si dem heiligen gelouben niht entwichen:
aller slachte lastere wâren si sicher.
Di heren gotes ewarte
mit vlieze si sih pewarten:
si sprachen in den antlaz.
daz wuocher der heilige gaist was.
zesamne si gingen,
ein ander si umbe uingen.
si peswieffen ze den brusten,
ein ander si chusten.
daz pace si ainander gaben,
si wonsten in gnaden.
der biscof turpin
habete in mittin unter in;
er sagete in von dem gotes rîche.
vil harte geduldicliche
rachten si ûf ir hente.
in allen uir ente
uielen si ir uenie.
sich erfroute elliu himelische menige,
daz sô manc heiliger marterare
geuolgote sinim schephare,
der in di suze lere vor truoc.
des erbat in sin heilige deumuot,
daz er loste wîp unde man,
dô er sich an daz kruce li slahen.
dô di wâren gotes degene
mit gebet unde mit segene
pegiengen ir gehorsam,
ir aller igelich zu sinim uan
nach ir gewonehaite.
di engel wâren ir gelaite.
si suchten aine wal stat.
Rovlânt in den satel trat;
er sprach: < wol ir suozen karlinge,
ich pit iuch in der wâren gotes minne:
vurchtet nehain ir grozen magen:
si sint di aller bosisten zagen.
habent si grozer riterscaft,
got gibet uns urmare kraft.
si werdet hiute unser vuz schamel,
si geligent vil iamer:
wir zetreten si in ir pluote.
owol ir helde guote,
gedenchet waz iu darumbe gehaizen si!
machen wir di sele vri!
swem got die gnade git
daz er durch sinen schephare hi geliget,
 (daz ist der heilige krist
der durch unsich gemarteret ist)
der hât daz kruce an sich genomen,
 (er ist uolliclichen genomen,
ze chunclichen êren)
der sihet sinen hêrren
insiner gothaite:
dar muget ir gerne arbaite .>
Marsilie sprach zu den sinen:
 <irne scult in niht entliben.
nemet zehnzec tusent man:
Grandon vure den uan,
der vuret si wol dar.
vil schiere peraitet vunfzehen scar!
habet manlich gemute!
den uaigen nemac nieman behute,
diu erde enmacht in niht ûf gehaben:
scol er dâ werden erslagen,
er sturbe doch dâ haime,
unde entrinnet ir dehaine,
an dem libe unde an den êren
uberwindet ir ez nimer mere.
waz mugen si uns gescaden?
ir spieze habent si zeslagen,
ir schilte sint zeprochen,
der stal ab in gestochen,
ir helme garwe zehouwen.
wert iuh alsô ich iu getruwe!
rechet alroten!
huotet vil genote
daz ir dehainer entrinne:
al iwer chunne hât mine minne .>
Di heiden huben michelen scal,
si draueten an daz wal,
ir wiclît si sungen,
ir herhorn chlungen:
vil michel wart ir duz.
Thibors von sarraguz,
ein wirt in der helle,
Genelunes geselle,
ein grunt aller ubele,
Engelirsen von wasconie
stach er durch di halsperge:
du muser zu der erde.
er warf in nider toten,
er sprach: < ich hân alroten
mit michelen êren gerochen.
diu ainunge ist zeprochen:
der zwelue ist der turisten ainer gelegen;
si muzen hiute uns den cins geben .>
di heiden huben ir rufen,
zetoben unde zewovffen.
des siges heten si sich zefruo geruomet.
di christen wâren dâ harte getruobet.
Oliuir der edele man,
ûz den sinen er sich nam.
vor der scar er in errait,
vil sere er in uersnait
von dem helme unze an di swertes schaiden:
tôt uiel der heiden.
dô sprach der helt oliuir:
 <wol uergolten hân ich dir
mit dem guoten alteclere.
dune darft dich der êren
niemir gerumen
di du von uns macht gefuren .>
er sluoc alfabinem
durch den helm sinen
unz an sin sculterplat:
unter den anderen er tôt lac.
dar nach sluger siben hêrren:
 <dine machen uns nehainen werren,
wir birn vor in gewis.
gerochen ist englirs;
iwer sint niune gevallen.
ez ist inoch unergangen:
ir werdet unterdrungen!>
daz swert was mit pluote berunnen
uaste unze di hant.
dô sprach der helt rovlânt:
 <dîn muter truoc aine salige purde;
got wile daz du geborn wurde:
du hast daz rîche hiute wol geeret.
Altecleren sint si geleret.
der iov ist widir gewunnen.
si heten zefrove gesungen.
Englirs tôt
pringet si hiute in groze nôt.
ich gelere si durndarten,
ich gemache helm scarten,
ich slahe si von dem uelde .>
du huben sich die helde
an ir wider winnen.
dâ wart michel grisgrimmin.
Egeries dâ vor was,
wem gescach ie baz?
daz swert er umbe graif,
manic heiden im entwaich:
sine bliche wâren vraislich.
ein geuelle hiwer umbe sich
daz er selbe chume ûz gebrach.
Peringer daz ersach,
sin herce im spilte:
den helm sazter ze schilte,
daz ros hiwer mit den sporen.
harte rach er sinin zorn:
er sluc allenthalben
di heiden von den marhen.
er uant den helt gesunden
âne aller slachte wunden;
er half im dâ widere.
der heiden gelac vor im nidere
siben hundert unde mere.
daz ist ein rechter hêrre
der durch sin liut
alsô groz wunder tuot.
inoch hât er den selben sit:
swer im mit truwen ist mit,
wil er zu im ruofen,
er chan im wol geheluen.
Oliuir unde rovlânt
di huben sich entsamt:
di vil lieben sich her gesellen
ubten ir groz ellen.
wol huluen in di karlinge.
dâ macht man sehen prinnen
den vlins stal herten.
si hiwen sich mit den swerten,
daz si selben wolten wane
daz daz himilfûr ware
chomen über alle di erde,
daz der suontac scolte werde.
daz vur gegen den luften pran.
dâ uiel manic haidenischer man,
manc vürste edele.
di turpines helede
drungen nach ir hêrren;
tote unde sere
vrumten si williclichen:
si uachten nach dem gotes rîche,
daz in darumbe gehaizen was.
wa gescach imen ze dirre werlt ie baz?
want siu ellu laster an in erslugen
unde christes ioch ûf in truogen
unz an ir ende,
des enphi zu sîner hende
der al waltente hêrre
ir vil raine sele.
Di christen an dem wal
uielen ummazen zetal.
lutzel di heiden des genuzzen:
inir plute si hin vluzzen,
erstichet unde ertrunchen,
in den helle grunt uersunchen.
di kristen riefen alle samt:
 <owol du hêrre rovlânt,
uoget der karlinge,
durch soteniu gimme,
aller riter êre,
ne spar si niht mere!>
alsô rovlânt ersach
der christen groz ungemach,
er muse vor iamer wainen.
dô cherter ûf di heiden;
wol hancte im uelentich;
er gefrumte umbe sich
daz man wol von im scriben mac
unz an den iungisten tac.
swelhen er dâ errait,
alsô sere er in uersnait
daz er mere nieman irte.
er sluoc in an der uerte
mere denne uir hundert man.
dô cherter auer von in dan,
er sprach zu oliuire:
 <owi hergeselle liebe,
wi gerne plise ich mîn horn,
ob uns der kaiser zehelue machte noch chom!
daz liut ist in grozen vraisen.
wer saget dem kaiser
wiz got hiute uerendet.
heten wir entwen widir gesendet,
der dem kaiser chunde gesagen
di grozen nôt di wir unter handen haben!>
dô sprach der helt oliuir:
 <niemir gerate ich ez dir,
noch ist mîn wille,
liebir hergeselle:
hetestuz inzit getân,
sô hetestu manegen herlichen man
dem rîche behalten.
mîn swester alde
enscol an dinim arme
niemir erwarme.
wer scolte nû gerne leben?
ich hân sô vil laides gesehen.
niemir mere geplas dîn horn:
der kaiser mac uns niht zehelue chom.
macht ich tusent houbit getragen,
ich lieze si elliu abe slahen,
ê ich in mînen rucke kere
wan nach des rîches êre.
wir sculen den sige zehoue pringen,
oder unser dehain chumet niemir hinnen.
daz hastu allez aine getân:
Karl muz uns iemir mere chlagen.
owi suze karlinge,
disen tac nemac si niht über winde!
al ir rat unde wistuom,
paidiu êre unde rovm
was an di kom
di wir hiute hân uerlorn .>
dô sprach der biscof turpin:
 <nû tut ir ez durch minin trechtin:
zurnet niht mere;
weget der armin sele,
daz diu gnade gewinne!
wirne komen niemir hinne,
ez ist unser iungister tac.
nû der kaiser enmac
uns geheluen enzit,
er rîchet unseren lîp:
sine mugen sich ûf der erde
vor im niht uerperge.
si nement unsere lichenamen,
si vurent si zeware
in gesegente chirich houe.
sô wuonschent uns heilige biscofe
umbe got gnaden
mit anderen unseren magen
unde peuelhent uns der erde:
wirne sculen den uogelen niht zetaile werde .>
Rovlânt uie mit paiden hanten
den guoten oliuanten
sazter zemunde,
plasen er begunde.
der scal wart sô groz:
der tumel unter di heiden doz,
daz nieman den andere machte gehoren:
si uerscuben selbe ir oren.
di hirnribe sich im entrante
dem chunen wigante.
sich uerwandelot allez daz an im was,
vil chume er gesaz;
sin herce kraht innen.
di sine chunden stimme
uernamen si alle samt,
der scal vluoc in di lânt.
vil schire chom zehoue mare,
daz des chaiseres plasare
pliesen al geliche.
dô wessen si warliche
daz di helde in noten wâren.
dâ wart ein michel ameren:
der kaiser begunde vor angesten swizen,
er chom ein tail ûz sinen wizen,
er undulte harte;
daz har prach er ûz der swarte.
dô rafste in harte
Genelun der uerratere;
er sprach: < dise ungebare
gezimet niht dem rîche.
du gebarest ungezogenliche.
waz hastu dir selben gewizzen?
Rovlânten hât lichte ein prem gepizzen
dâ er slief an dem grase,
oder iaget lichte ein hasen.
daz du durch ein horn plast
aller dîner wizze uergezzen hast!>
Der chaiser zu im sprach:
 <owe daz ich dich ie gesach
oder ie dehaine kunde gewan!
daz wil ich iemir gote chlagen.
von dir ainim
muz karlingen iemir wainin.
durch den urmaren hort
sô hastu gefrumt disen mort,
den dir marsilie gap.
ich gerich ez ob ich mac.
waz bedorftestu des?>
dar zu spranc der herzoge naimes,
er sprach: < ia du ualântes man,
nû hastu wirs denne iudas getân,
der unserin herrin uerrit unde hin gap.
dune uerwindest niemir disin tac:
dizze hastu gepruwen,
du trinchest ez intruwen .>
er wolt in gerne haben erslagen.
der kaiser hiez in enthaben,
er sprach: < wir sculen in anderes zuchtigen:
ich wil hernach über in richten.
alsô über in ertailet wirdet,
ich wan er wirs erstirbet .>
Der kaiser hiz in schenden,
pinten sine hende
mit cheten unde mit snuoren
hiez er in mit im vuren.
daz gewant si im ûz sluoften,
daz har si im zerovften;
si halslageten in genuoc.
uerfluochet ist diu muoter di in truc
unde swanner ie geborn wart.
er vuor aine egesliche uart:
si bunten in ûf einen sovmare,
si vurten den uerratere
wider über daz gepirge
gegen sinim hêrren marsilien,
sinen untriwen zescam.
sin huten zehenzec man.
Der kaiser mante du uerre
vürsten di hêrren,
daz si rovlânten sin neuen
nine liezen unter wegen
unde ander ir chunne.
si sprachen alle samt mit einem munde
daz in nie sô laide gescahe,
unde daz si gerner tôt pi im lagen
denne si sie dâ uerliezen.
dâ wart ein michel wainen unde riezen.
di heren biscofe
rieffen nach den rossen,
herzogen unde grauen.
dâ wart michel ameren.
vil schiere si sich peraiten,
nieman des anderen erbaite.
ir herce was geseret,
ir lait harte gemeret
an dem aller tiuristen chunne;
ir vroude unde ir wunne
was unsanfte gelecet.
si wâren harte ergetzet
ir vrolichen haim uerte:
ir herce wurden sô herte
daz der groze sin von in vloh.
iegelich vur den anderen zoch.
sporen sazten si zesiten,
sô si hartest machten riten,
unze den stunden
daz si daz wal vunden.
der kaiser rief ze aller wile:
 <nû hilf mir, vrouwe sente marie,
unde alle di an den lebentigen buochen gescriben sin,
daz ich den gaist mîn
muze geben widere,
ê der heiden marsilie
über di kristen richsent werde:
mîn lichename werde ê begraben in der erde .>
Rovlânt sprach zu sinen gesellen:
 <gedenchet, helde, an uwer groz ellen!
heue wir uns dar nahen,
ê si pat geuahen!
ratet wisen dar zu,
wa wir in den maisten scaden getuon!
wirne durfen unsich niht sumen,
waz hilfet lângez rovwin?
mîn herce gert marsilien:
gelit er aine dâ nidere,
sô hât mich got wol gewert.
in gruozet hiute mîn swert,
ich pringe in in nôt,
oder ez ist der mîn tôt.
daz wil ich iu zeware sagen:
sine sculen uns niht sô uore haben .>
dô sprach der biscof turpin:
 <nû lone dir selbe mîn trechtin.
du sterchest uns wol inder gotes ê,
vor gote bistu wizer den der sne.
dîn wille ist alsô groz:
huite wirstu sente laurentien genoz,
den di heiden ûf dem roste pranten .>
zestete si si wider an ranten
mit wol geintem muote.
schilte unde ir huote
hiwen si sam den swam:
dâ uile man über man.
dâ uacht der helt oliuir
rechte sam der wilte stier,
des nieman erbaiten darf.
swaz er allenthalben sin traf
mit dem guoten altecleren,
daz neirte dâ nieman mere.
wol uacht turpin
unde gerhart von roslin;
Iue unde pegon
uachten umbe den ewigen lon.
wol uahten di chunen karlinge:
man sach dâ vuir prinne
sam der walt aller prunne.
wol uacht des kaiseres chunne,
der mare helt rovlânt:
er sluoc selbe mit sîner hant
den hêrren valbinen
unde sinen pruder ebelinen;
er sluoc in uier unde zwainzec grauen,
di die aller uorderisten wâren;
inoch sluger ein vil braite scar.
daz ouge was im vil gewar,
ob er den chunc ersahe.
dâ geuiel manc helt mare
unter den kristen tôt.
wer vraiste ie sô getane nôt?
Di chunen karlinge,
daz heilige ingesinde,
mînes trechtines helde,
doch si heten lutzel menige,
si riefen < monsoy, monsoy!>
si drungen inmitin unter si
mit ir scarphen echen.
dâ hiwen in die rechen
aine wite hin unde hêr,
dâ uiel manc heiden uerchser.
dâ nam sich rovlânt ûz in allen:
dâ musen vor im uallen
swaz der heiden er erraichte
an sînem umbe swaifte:
di vulten dâ zestunde.
diu sîniu manegiu wunder
scriben sit di heiden.
si uorchten in einen
mere denne zehen tusent man:
sin gebare duchte si harte sorcsam.
Di heiden wâren nain kom,
si heten ir hêrren marsilien gesworen,
swer vluhe von dem wale,
dem ware zestete der tôt gar;
von diu sturben si al sam gerne dâ
sam andereswa
bî ir hêrren.
nahen unde uerren
uielen di uaigen.
der chunc sach im genuoc laide.
der aide muse si ameren.
di kristen begunden nahen,
daz si ûf in drungen.
di heiden uergazen ir ainunge
di si dâ vor swuren:
vil unstatelichen si vuren.
wi der guote durndart erchlânc
dâ rovlânt an den chunc dranc!
der chunc uacht alsô chuner wigant:
er sluoc mit sîner hant
Gerharten von rosselinen
unde den erwelten iuen,
er resluoc pegonen,
von pilme degionem.
Rovlânt sluoc dâ widere
den sun marsilien,
der hiez iorfalir.
Turpin unde oliuir
rachen mit ellen
ir vil liebe gesellen:
si erualten manegen helt guoten.
alle di des uan huten,
di uielen alle tote.
dâ nachten si genote
dem chuonige marsilie.
di heiden slugen si diche widere,
si werten uaste ir hêrren.
si gewunnen manegen seren.
Der tiure degen rovlânt
rief über schiltes rant:
 <bistu hie, marsilie?
âne wage gilt ich dir widere
daz golt daz du gabe
Genelune dem uerratere.
ich uirsnide dich vil harte;
von dem guoten durndarte
wil ich dich ein nuwen site leren.
dune girrest karlen mînen hêrren
niemir insinem rîche .>
vil harte zornliche
Rovlânt an den chunc dranc;
dâ wart ein michel chlânc
von spiezen unde von swerten:
di heiden den chunc werten.
dô rief der biscof turpin:
 <er scol von rechte iemer muonich sin
swer hi niht slet daz swert,
derne wart nie mannes wert!>
mit ellenthafter hant
ramte der helt rovlânt
des chuniges marsilien:
daz houbit wancte widere.
er erriet im di achselen
mit einem scarphen sachse:
den arm er im abe swanc.
unter diu wart ein michel gedranc:
dem chunige si hine hulfen,
ir spieze si hin wurfen.
âne zale si si slugen;
zefluchte si sich huben.
di heiden riefen alle zestet:
 <nû rich unsich, hêrre machmet!>
si vluhen ze den stunden
sam der hirz vor den hunden.
der chunc uerhal sich mit listen.
dô sin der helt uermiste,
vil harte erbalc er sich;
dô hiwer uelentih,
er sucht in alsô witen:
swaz er der heiden machte beriten,
derne genas nie nehain barn.
der chunc uerlos sinen zesewen arm;
er vloch vil scantliche
in sînem aigen rîche
mit vil ummanigem manne,
idoch lebet er unlânge.
dô di siges helde
uersuchten after uelde,
mit plutigen swerten
di helde dô cherten
wider an daz wal.
dô gehorten si michel scal:
zwene rîche chuonige,
den gelânc dâ vil uobele:
der aine was von kartagein,
...der ander ûz etthiopia;
di chomen alrest dâ
mit vunfzec tusent mannen.
der heiden was sô vil geuallen
daz si ûf in habeten.
an si uaste draueten
di gotlaiden geste,
der si dâ vor nine westen:
si wâren swarz unde ubel getân.
die kristen heten inoch zwen unde sechzec man.
dô sprach der biscof turpin:
 <waz liutes mac dizze sin?
ob der walt lebete
unde wâren diu pleter elliu perente,
sô ware ez groz wunder.
wa wuochs dize tiuueles kunter?
ob ich ir stimme uername?
ich wesse gerne wer si wâren .>
 <liebir gotes vriunt turpin,
nune ruoche wir wer si sin:
si wellent gemarteret werde.
ouch scule wir ersterben:
der sele pflege mîn trechtin.
enruchet wer di wizenare sin!
sine chument ouch niemir hinne:
uns rechent di karlinge.
Karl mîn hêrre
der weget unsir sele,>
sprach der helt rovlânt,
 <si scol mîn zeswiu hant
zu der helle sente.
si vil ellente,
der tiuel lonet in mit vlize
in dem helle wize .>
Der chunc algarich
mit grimme huber sich;
er stach oliuirin,
ein helt vil ziren,
in nalmitten durch den lîp:
 <du hast gelebet dine zît.
pit dir dînen hêrren karln heluen!
du hast ein totlich zaichen,
dune perichtest dich sin niemir mere .>
mit dem guoten alteclere
erriet er in mitten ûf den helm;
ia sluoc in der degen snel
zetale durch den satelpogen;
daz ros ûf in toten chom.
 <uergolten hân ich dir,>
sprach der helt oliuir,
 <dane welle vil guot hail zu slahen,
dine chrone muz ein ander tragen:
sine chumet niemir ûf dîn houbit
unz si dir mîn hêrre karl erloubit .>
alsô towente cherte oliuir dar;
er gefrumt in der scar
manegen heiden wol gar
plaich unde ubel geuar:
er uergalt sich genote.
dâ uielen tote über tote.
ez ne wart nie chuner wigant
denne oliuir unde rovlânt
unde der erzebiscof turpin:
daz taten si des tages vil wol an schin.
mit ir guoten swerten si worchtin
daz si alle di eruorchtin
di pi in wâren.
di heiden vor in gelagen,
daz si daz wal wolten rumen.
durch den heiligen gelouben
ia ne uorchten di christen den tôt
noch ne haine werltliche nôt.
si riefen uaste an si
 <monsoy, monsoy!>
di heiden pegunden wuoffen,
unter in zerufen:
 <daz ist ein vraissam diet:
sine rument ditze uelt niet,
den tôt si suchent.
ich wane unser di gote nine ruchent .>
Der heiden wart ein michel ual,
si wâren gerne von dem wal,
von dem grozen geuelle,
unz dem dritten gesellen
sin ellen geswaih:
er wart uarlos unde plaih,
di ougen im uergiengen:
don erchant er laider nieman.
sin tugent im dô erlasc,
ze dem gesihen im dô gebrast.
Rovlânt im danne half,
den zugel er im umbe warf;
er sprach: < ia du aller kristen êre,
nune machtu leben mere.
ia du aller tugente uater,
wer machte dich erstaten?>
er pegunde biterliche wainen:
 <scol ich nû scaiden
von dem allerlibistin gesellen?
dîn groz ellen
muz ich iemer mere chlagen.
zewem scol ich nû trost haben?
diu suze karlinge
nemac dich niemir über winde .>
von dem laide unde von dem grimme
sô erchrachte rovlânt inne,
daz er sich genaicte ûf den satelpogen.
er was nach zu der erde chomen;
vil chume er sich gehabete.
âne maze er chlagete:
di hente di wanter.
dô sach er hin unde her:
er uorchte turpines
unde des heiligen ingesindes.
er cherte wider schiere
von dem guoten oliuire.
sin herce was hart ergremt.
des wart dô beweget
manc haidenischer man:
er sluoc si von dem uan
daz sin nieman getorste enbiten:
in vil churzen ziten
sluger uierhundert man.
wa hort ir ie solich wunder gesagen?
Des nemacht dô rat sin:
Rovlânt unde turpin
wolten sih niht scaiden:
des engulten di heiden.
Oliuir der mare,
idoch er nieman gesehe,
sô erzunt im sin ellen;
dô wolter sinen gesellen
gerne zehelue sin chomen:
er heu daz ros mit den sporen.
nieman errechante:
er sluoc rovlânten
mitten ûf den helm.
er sprach: < ia du tiwerlicher degen,
hastuz gerne getân?
warumbe woltestu mich erslân?>
 <nû wil ich ez iemer gote chlagen,
nû hân ich harte misseuaren,>
sprach der helt oliuir;
 <helt, nû antlaze du mir,
daz mîn sele icht prinne!
ich hore dine stimme;
anders ich nieman erchenne .>
er sprach: < der aller liebiste geselle
den ich ie ze dirre werlt gewan,
iane hast du mir niht getân .>
mit den houpten si ainander genigen;
niht lânger si entsamt beliben,
durch nôt musen si sich scaiden:
Rovlânt in gegen den heiden,
Oliuir von dem wal.
dô uiel er in krucestal,
er sprach: < wol du genadiger hêrre,
ich pit dich durch dîner marter êre:
sente mir dîn gelaite
unde nim mich von disem arbaite!
uirnim genadiclichen mîn gebet:
swaz ich ie wider dînen hulden getet,
daz riwet mich vil sere.
Karln mînen hêrren
den enphilh ich in dine gewalt:
nû gere du dînen scalc,
dînen unter tanen;
du setze im ze einem vuz schamel
alle sine uiante.
hêrre, ich peuilhe dir rovlânten:
du scolt sin genadiclichen gedenchen.
er was ie dîn uorchemphe
des heiligen gelouben.
genade ouch dînen getriwen,
der suzen karlinge!
ich wil inoch an dich gedinge,
alle di hi zeden heiden sint beliben,
daz ir name werde gescriben
an des ewigen libes buoche.
rovlânten du peruoche
an dem libe unde ander sele!>
done macht er niht mere,
daz herce in im prast;
von im vuor ein glast
sam ein prinnenter lovc.
dâ vuor entuoc
zesagen nimere:
die tougen sîner êren
wolte got nieman uerlazen.
von diu sculn wir unsich dâ mazen.
Vnter diu chom walthere,
uerwundet was er sere,
dan ich iu ê gesagen hân:
er was der rolântes man.
er sprach: < ia mîn liebir hêrre,
ich gesihe dich vil gerne,
ê ich sô ersterbe.
machtu uns icht geheluen?
heiden di gelfen
habent uns scaden getân .>
 <wa sint nû mine man,
di ich beualch zediner hant,>
sprach der helt rovlânt,
 <tusent mîner helde
nû gip si mir widere.
ich bedarf ir wol zeminer nôt.
dise ligent alle hi tôt .>
 <semir dine hulde>, sprach walthere,
 <irne lebit nehainer mere
wan ich al aine.
di wutigen heiden
ranten unsich allenthalben an;
si heten mere denne sechzec tusent man.
vil wol wir ir erbiten:
wir erkanten wol dine site,
ware wir entrunnen,
daz wir niemir dine hulde gewunnen.
ia uachten, hêrre, dine man
soz guoten chnechten wol gezam.
di dine ligent tôt dâ nidere.
ouch slugen wir si dâ widere
daz ir neheiner genas.
nine zurne du daz,
daz ich danne si chomen.
nû ich dine stimme hân uernomen,
nune mac mir niht gewerren.
zwischen manbrat den pergen
unde den hohen iogein
dâ lie ich, hêrre, den scaden dîn.
ich sage dir ze wunder:
unser chom ni dehainer von ein ander.
ich durrait daz wal,
daz ich über al
nehain lebentigen uant .>
 <nû lone dir got>, sprach rovlânt,
 <dîner note was vil;
inoch was daz chindispil.
nû ist ez an dem zît:
hi zestete sculen wir opheren den lîp
mit anderen unseren genozen,
daz wir icht werden uerstozen
von dem engel sange.
du sumist uns ze lânge .>
Dar huben sich dô dri,
ich wan ez alsô gescriben si,
in den drin namen unseres hêrren:
dô heten sie helue niht mere.
di ainmutigen degene
slugen di urmaren menige,
daz si vor in musen erbaizen.
si umbe stunten si mit spiezen,
mit scozzen unde mit geren.
dâ erslugen si waltheren.
harte rach in dô rovlânt:
swaz erre ûf rechter uant,
di musen waltheren gelten.
si uescuhten dâ zim vil selten
den guoten durndarten,
den uorchten si harte,
daz sin dâ nieman enbaite.
swaz er ir ouch erraichte,
der gotes urchunde,
owi waz er vrumte
der toten alumbe sich!
manich schuz unde stich
wart ûf in getân,
durch den helm wart er geslagen:
von dem rosse uiel er zetal.
di heiden ilten dar,
si wurfen in mit spiezen,
vur toten si in liezen.
Rovlânt dar zu sprancte:
di heiden wider wancten.
 <lebestu noch?
owi der aller tiuriste biscof,
scolt ich nû den mînen lîp vur dich geben!
iane wart nie tiurer degen
an diser erde geborn.
owe daz ich dich hân uerlorn!>
er begunde haize wainen.
 <zwiu scol ich nû leben al aine?
ich pin uerfluchet:
ich wane mîn got nine ruochet.
suze karlinge,
 (zu wem scol ich nû dingen?)
nû mustu iemer wainen:
daz trostet wol di heiden .>
dô sprach der biscof turpin:
 <tuz durch mînen trechtin:
sage dem himilischen hêrren
 (sô gewegestu wol mîner sele)
lop unde gnade.
guotem uassale
nemac niht gewerren.
ich peuilhe dich dem himilischen hêrren,
Karln unde alle di sine
mîner vrouwin sente marien
unde aller himilischer herscefte,
daz in got chreftige
zi beschirmin di hailigen christinhait .>
di heiden taten im sô groziu lait
daz er dâ niht lânger nemachte gehaben.
wir horen an dem buoche sagen:
Turpin der degen
inoch ûf huber almicem;
alsô towente spranger dar:
manc heiden wol gar
muse du vor im beliben.
daz hiez sent egidie scriben
ze leune inder stat,
alsô in der kaiser gebat.
si slugen ir in lutceler stunt
mere denne uierhunt.
Rovlânt wart sin gewar:
mit noten chom er dar;
er sprach: < wol du helt mare,
guot lerare,
du ware ein trost der sele.
mînes trechtines lere
diu was dir ie liep.
nune mac ich an dem libe mere niet.
dîner tugent muze ich geniezen .>
dâ muser in lazen.
Rolânt was dô aine.
dô wanten di heiden,
si scolten in erslahen:
an dem libe nemacht im dô nieman gescaden.
Rovlânt sach in allenthalben sin,
wi oliuir unde turpin
unde ander sine gesellen
in pluote lagen bewollen.
dô erhalte sich der biscof:
ûf spranger inoch
zehelue sime gesellen;
des twanc in sin ellen.
Rovlânt blis aber oliuanten,
di heiden er an rante,
er sluoc si zetal;
er durrait daz wal:
sine gesellen rach er harte
mit dem guoten durndarte.
unter diu wart ein michel scal,
daz di berge über al
erchlungen unde erbibeten
sam si alle lebeten:
sechzec tusent horne
pliesen si dâ uorne.
der kaiser mante di sine;
er sprach: < nû wizet âne zwiuel:
Rovlânt ist in noten.
nû ilet, helde guote,
ob wir in lebentigen vinden!>
dô huop sich daz gesinde,
manc helt erlich;
mit vlize strebeten si vur sich,
swaz si mit den sporen machten erhouwen.
dâ was wainen unde rovwen,
wûfen unde iameren.
dô begunden si nahen.
di heiden horten den scal,
si riefen uober al:
 <dâ kumet der kaiser!
sô we der raise,
daz wir ie her komen!
ez nahet uns zedem tode.
ê wir si lebente liezen,
wir berunnen si mit den spiezen.
al daz wir scaden haben gewunnen,
daz ist von rovlânte errunnen.
machten wir in einen gewinnen,
sô huben wir unsich hinnen .>
Rovlânt unde turpin
di getaten unter in
manegen toten unde siêh.
di heiden erschuzen uelentich.
si uersuchten ez angestliche:
si wolten ir rîche
den sige haben errungen;
des newolt in got niht gunnen.
Rovlânt unde turpin
gestunten innalmitten unter in.
mit ir tuwerlichen swerten
den sige si wol erherten:
di heiden vluhen von in,
michel nôt wart unter in;
si riefen zallen stunden:
 <rovlânt hât uns über wunden!
owi chunc admirate,
chomestu nû drate
zeschirmen dîniu rîche,
sô tetestu herliche!>
Turpin scutte sich ûz der halsperge,
dicke uiel er zu der erde.
Rovlânt urlovbes bat,
Turpin im daz gap,
daz er di zwelue zesamene truoge
unde si in der erde begruobe.
dô gienc der helt rovlânt,
alle zwelfe er si uant:
mit manegem zahere
bracht er si zesamene.
er sprach zu oliuire:
 <ia du geselle liebe,
des guoten regenheres barn:
disiu werlt muz zergan,
daz si dir niht geliches gewinnet.
alsô der kaiser dich nû uindet,
sô chlaget er dich grimme,
sô wainet karlinge
ir liebe gebornen.
ich gehore an den hornen:
uns nahet mîn hêrre.
nune mac ich leben mere .>
dô erlasc im sin kraft,
der helt uiel in ummacht.
Turpin begunde ruofen,
er wolde im gerne helfen,
er chlagete rovlânten.
dô pegraifer oliuanten,
ein wazer wolt er im bringen:
ernemachtes niht gewinnen.
diu ougen im uergiengen,
ûz im uielen
al daz in im was.
uuor toter gesaz er an daz gras.
done machtes lânger rat sin,
tôt uiel der biscof turpin.
di engel di sele hin schieden,
si vurten den ir lieben
zu der marterere chore,
zu dem oberisten trone.
unser hêrre enphinc in wol dâ;
er sprach: < procede et regna!>
Rovlânt cherte gegen yspanie
uerre von den erslagenen.
er gesaz zu einem boume,
dâ better vil chume.
inainer sîner hant
truger daz horn oliuant,
in der anderen durndarten.
ein heiden im gewarte.
mit bluote er sich allen bestraich,
vil tovgenlichen er im nach slaich.
dô gedachte der heiden:
 <unter disen uir stainen
dâ erstirbet rovlânt.
Durndarten nim ich zeminer hant
unde oliuantem;
sô sage ich in dem lânte
daz wir gesiget haben,
unde ich habe rovlânten erslagen.
des vruot sich iemer mere
elliu arabiskiu erde .>
Rovlânt was von den sinen chomen,
sô man geschiezen maht mit einem bogen,
unter den marmil stainen.
dô wante der heiden
daz er tôt ware.
dô enthilt sich der helt mare
unz im der heiden sô nahen chom:
ûf zuchter daz horn,
über den helm er in sluoc,
daz im daz uerhbluot
ûz sinen ougen spranc.
er sprach: < daz dv habis undanc
daz du mir ie sô nahen torstest chomen!
Oliuant ist zechloben .>
er rezurnte vil harte,
sus redeter ze durndarte:
 <nû ich dîn niht scol tragen,
dune wirst niemir mennisken zescaden .>
daz swert er ûf huop,
in den stain er ez sluoc:
ez ne tete sin nehain war.
er sluc ez auer dar:
mit paiden sinen hanten
daz swert er umbe wante.
er uersucht ez zehen stunt;
er sprach: < lagestu in des meres grunt,
daz du dehainem christen man
niemir mere wurdest zeban!
scol dich dehain heiden tragen,
daz wil ich iemer gote chlagen .>
mit grimme er auer sluoc.
dô daz swert vor im gestunt
âne mal unde âne scarte,
dô redet er aue ze durndarte:
 <ich bechenne wol dînen site
daz du niht des uermite:
swa ich dich hin gebot,
den was geraite der tôt,
di wile ich tochte.
ich hân mit dir eruochten
daz lânt ze aiune,
di maren petuwe;
ich dwanc mit dir prouinciam
unde di starken progetaneam,
lâncparten ich mit dir reuacht,
Pulle machete ich cinshaft;
Malue unde palerne
di bedwanc ich mînem hêrren.
di grimmigen sorbiten
unde baire di stritegen
mit ir scarphen swerten,
Sachsen di dicke wol herten
in manegem grozen uolcwige:
si musen im alle nige.
alemannia ich eruacht,
ungeren nam ich ir chraft,
Pritania nemacht mir niht wider stan,
Behaim unde polân.
Vranchen di chuonen
ne liez ich nie geruowen,
unze si chom an ir rechten stam.
Vriesen ich mit dir gewan,
Scotten unde ierlânt
eruacht ich mit mîner zesewen hant;
Engellânt ze ainer kamere
eruacht ich dem chunc karle
unde andriu vil manegiu rîche.
iane wart dîn geliche
nie gesmidet ûf dirre erde,
noch newirt ouh hinne vur niemir mere:
daz bewartestu wol an disem wal.
ze moriana in dem tal
der engel dich mine hêrren brachte.
gnadiclichen er mîn gedachte,
benamen er mich nante:
er hiez mir rovlânte
Karln den kaiser
zebeschirmen witewen unde waisen
dich durndarten umbe binten.
daz ich ie sa erplinde!
daz riwet mich vil sere,
nû uergip du mir, himilischer hêrre,
daz ich ez ungezogenlichen sluoc.
mînes hêrren sent petres bluot,
diu herschaft sent plasien,
des hares mînes hêrren sent dionisien,
des gewates mîner vrouwen sent marien,
der kaiser newolte nie beliben
unz in dir uersigelet wart
diu vil groze herschaft.
nune wil ich nehainen erben zu dir mere
wan den adel hêrren
der durch suntare geborn wart:
der gebot mir dise heruart.
ich scol uerwandelen daz leben.
in sine gnade wil ich mich ergeben,
swaz ich von im hân,
want ich sin nimen sô wol gan .>
den hantschuoch er abe zoch,
in gegen dem himel er in bot;
den nam der urone bote von sîner hant:
des ist der helt rovlânt
von aller der christenheit geeret,
alsô uns daz puoh leret.
Rovlânt uiel in krucestal,
er sprach: < hêrre, nû waistu vil wal
daz dich mîn herce mainet:
dine tugent hastu an mir erzaiget.
an mînem ende,
hêrre, dînen boten ruche mir zesenden!
nû gnade mîner armin sele,
daz ir dehain boser gaist nine werre.
ich mane dich umbe mînen hêrren
 (gestatige in an dem rechtin,
uerdruche sine wider uechten,
daz sine uiante alle geligen,
unde er an in gesige
in dînes namin minne!)
unde umbe di suzen karlinge,
unde ander sine untertane
di beuilhe ich zu dînen gnaden.
alle di in mit truwen mainen,
lebentige oder uerschaiden,
bestatige si in den abrahames barn!>
er leite sich an sinen zesewin arm,
daz houbet er nider naicte,
di hende er ûf spraite:
dem alwaltigen hêrre
dem beualch er sine sele.
mit sent michahele,
sente gabriele,
sent raphahele
vrout er sich iemer mere.
dô rovlânt von der werlt verschît,
von himil wart ein michel liecht.
sa nach der wile
chom ein michel ertpibe,
doner unde himilzaichen
in den zwain rîchen,
ze karlingen unde ze yspania.
di winte huben sich dâ:
si zeualten di urmaren stalboume,
daz liut ernerte sich chume.
si sahen vil diche
di uorchlichen himil bliche,
der liechte sunne derrelasc.
den heiden gebrast:
diu scheph in uersunchen,
in dem wazer si ertruncken.
der vil liechte tac
wart uinster sam diu nacht.
di turne zeuielen,
diu scone palas zegiengen.
di sternen offenten sich,
daz weter wart mislich:
si wolten alle wane
daz di wile ware
daz diu werlt uerenden solde,
unde got sin gerichte haben wolte.
Der kaiser unde sine helde
von perge zeuelde
chomen si ze runzeual.
si uunden an dem wal
sô vil der toten
daz vuz nieman nemachte gebieten
andi bar der erde.
ich wane ouch iemer mere werde
chlage alsô vraissam.
wer machte sich des enthaben?
von den rossen si uielen,
ûf den toten si giengen:
ir iegelich suchte den sinen.
di nôt nemachte nieman gescriben
diu unter in wart.
der kaiser brach ûz sin bart,
er uiel zu der erde,
er sprach: < waz scol mîn nû werde?>
di brust bluwer mit den hanten.
vil chumer rekante
Rovlânten unde oliuire
unde turpin den maren.
vil groz wart di chlage sin:
 <scolt ich nû den lîp mîn
hi zestunde vur iuh geben,
ia scolt ir von grozem rechte leben.
kint des rîches,
uwer gelichen
newurden nie ûf der erde geborn.
scult ich iwer iugent hân uerlorn,
uorderistez chunne!
daz mir iwer got nine gunde,
harte iameret mich des .>
dô sprach der herzoge naimes:
 <hêrre, ich sihe inoch di molten stieben:
sine mugen uns niht enphlihen;
wir sculn in nach ilen .>
dô was ez ander wile
sam uesperciten.
der kaiser hiez si uaste nach riten.
Der kaiser uiel zu der erde,
er sprach: < wol du himilischer hêrre,
der tac derne gewert uns niht:
nû sende uns, hêrre, ein liecht,
daz wir di rache dâ genemen!
du scolt uns sigenunft geben:
sent über si dînen zorn,
daz si genozzen icht sô hin komen!
daz dine ich nacht unde tac
alsô lânge ich nû leben mac .>
Der engel von himele gestarcht in dô,
er sprach: < nine chlage du sô,
ez ist wider dînem schephare.
dô du in dîner muter beslozen ware,
dô erwelt er dich im ze einem chnechte.
dîn baitent alle rechte
dâ zedem oberisten trone.
dine du nach dînem lone,
unde alle di hi belegen sint
dine haizent niht der werlte kint,
sunter sune des oberisten hêrren.
dir nemac niht gewerren.
uol rite du dine raise,
nefurchte nichaine vraise!
nim du uolleclichen gerich:
dine uiente wirf ich unter dich
dir ze einem vuzscamel .>
ouch tete im got aine michele gnade:
der sunne scain im wider an den mitten tac,
alser dâ vor gap
dem herzogen iosuê,
daz liset man in der alten ê:
der sunne dinete im dritehalben tac;
er sante sinen slac
über sine uiante.
mit dem selben gewalte
wolt er karl dem hêrren
sine vroude gemeren.
Der kaiser bezerte sich dô,
er sprach: < gloria in excelsis deo .>
er uorderote otten unde gebewinen,
er sprach: < libe vrunte mine,
nemet tusent mîner helde
unde hutet an disem uelde
unz ich wider her zu iu chom.
got lonet iu sin vil wol.
di heiligen lichename
beuilhe ich ze iweren gnaden;
dinit in mit êren:
si mugen unser hail zegote wol gemeren .>
Daz her huop sich ze wege.
si erriten si zenotstreben
in einem uinsteren ualle:
dar trosten sich di heiden alle.
daz wazer haizet saibre,
dane machten si niht uobere;
ez was ûz gedozzen,
di schef wâren hin geflozzen.
di heiden riefen alle samt:
 <hêrre got teruagant,
nû hilf uns hinnen!
wirne mugen geuechten noch entrinnen.
ensume dich niht zelânge!
mit lobe unde mit sange
wellen wirz iemer dînen.
laider nune lediget unsich anders nieman .>
dô nachte in der kaiser.
di heiden wâren in uraisen:
christen mit zorne
bestunten si dâ uorne.
daz was des tiueles rat:
si vluhen alle in den wac.
si besoufte des wazzeres stram.
dâ negenas nie dehain barn:
si ertrancten sich selbe.
dô riefen des kaiseres helde:
 <ir habet rovlânten unhailes gesehen,
dem tiuel habet ir iuh ergeben:
di iwere botiche sint in dem wazzere uerflozen
unde in des tiueles drozzen .>
Alsô di heiden di dâ intsamt wâren
alle ertrunchen unde ertwalen,
dô nachte ez der nachte.
der kaiser gebot sine wachte.
ir iegelich scuof sin gemah.
der kaiser sin gebet sprach;
in sîner halsperge
uiel er dicke zu der erde.
alsô im di muode entwaich,
der slaf in begraif,
di engele sin huten,
di wachtare in umbestunten,
dô eroffenot im mîn trechtin
waz im chunftic scolde sin:
er resach in dem troume
wunterliche gotes tougen:
in ducht daz der himil stunt ûf getân
unde vûr dar ûz scolte uaren,
allen uirende in di werlt sich scolte tailen.
daz liut begunde wuofen unde wainen.
dar nach chomen doner slege unde winte,
si zezarten in di schilte.
nach diu chomen lewen unde beren,
daz si sich niht entruten erweren:
daz gewafen si in abe zarten.
dar nach chomen lebarten,
di muten si vil lânge;
dar nach chomen slângen
hart egeslichen;
dar nach chomen griffen,
di muten si vil sere.
in ducht, er scolte wider chere.
ein starcher lewe chom dô dar,
er straich uaste durch di scar:
dem kaiser wolte er gerne schaden.
ûf huber den arm:
er sluoc im ein slac
daz er tôt vor sinen vuzen gelac.
dar nach chomen vraisliche beren,
si begunden mennisclichen reden:
den kaiser si uorderoten,
er gabe in widere ir toten,
si scolten si ir iungen wider bringen.
in ducht, er ware zu karlingen.
ûf den hof chom ein tier geuaren,
michel unde vraissam.
sine machtenz im alle niht erweren:
an den kaiser begunde ez geren.
der kaiser entsaz daz.
ein ruode vur ab dem palas,
der was starc unde erlich.
daz tier warf er unter sich,
ze tode er ez erbaiz.
der heilige engel gotwaiz
den kaiser wol bewarte,
daz im niht nescadete
neweder gote noch gouchelare.
di troume wâren seltsane.
Der chunc marsilie
chom vlihende widere
ze sarraguz vur di stat.
owi welch der iamer dô wart!
er uiel ûf daz kras.
harte wainote daz
Brechmunda.
si ilten sa
diu apgot hus nider brechen;
di gote hiezen si weruen
under di hunde,
etliche in des wages grunde.
Appollon unde machmeten,
mit den vuzen hiezen si dar ûf treten.
si sprachen: < owi teruagant.
wa ist mînes hêrren hant?
daz wir unsich an iuh uerliezen,
dô ir uns sigenunft gehiezet!
ir birt alle trugenare,
iwer geuerte ist mir iemer ummare .>
Marsilie wart zechemenaten getragen;
vil schire horter sagen
daz paligan sin hêrre
ware chomen ubere
mit zwain unde uierzic chuningen.
daz was der chunc von persia:
der heiden houpstat ist dâ.
der chunc was uermezen unde biderbe;
dem hete marsilie
dâ vor sine brieue gesant,
dô der kaiser uuor in sin lânt.
er hiez im sagen,
er wurde karles man,
sine hulfen im mit hêr.
dô wâren si ouch chom über mê;
si stadeten ze alexandria.
diu ir scef wâren dâ
elliu chomen zesamene,
zwen unde uierzic chuninge
di im wâren unter tan:
di heruart maisterote alle paligan.
dô lac der chunc paligan
unde ander di mit im wâren geuaren
ûf bî der saibra,
manic man uaiger.
dâ sach man glizen
manegen pfellel wizen,
manegen roten unde grunen.
von des chuniges gestuole
schin di guoten karfunchel.
dâ was michel wunder,
topazien unde smaragede.
lânc ware iu zesagene
ir zirde alsô manicualt.
der chunc gebot mit sîner gewalt
den anderen chunigen zesamene,
herzogen alsô manegen
daz si nieman nemachte gebriuen gar;
der grauen netet dâ nieman nehain war.
dar brachten di rechen
buzen unde snechen,
igelich ûz sîner marche.
galine unde barchen
heten di saibere behabet.
daz buoch uns vor war saget,
dâ ware unzalhaft menige.
der chunc begunde zeredene
harte zornlichen:
 <
Karl hât mir in mînem rîche
gemachet ein michelen werren.
daz chlage ich allen disen hêrren.
ich hân iuh gezogen,
ûf mîner erde birt ir geboren:
nû bedarf ich iwer helfe,
daz ich beherte mine rîche.
ich sage iu vur war:
is ist mere denne sechs iar
daz mir marsilie sinen boten sante:
dô man im sine marche brante,
dô enbot er mir daz,
alsô ich selbe an sînem briue las,
sine burge wâren im an gewunnen,
Karl hete in harte bedwungen,
helue gert er an mich.
du ducht ez mich billich
daz ich im hulfe dar zu.
nû ratet alle wi wir tuon
unde helfet mir williclichen,
daz ich beschirme mine rîche
nach mînes namin êre!>
vürsten di hêrren
swuren im al geliche,
sine wolten im niemir geswiche
zenehainer slachte nôt,
si weren im geraite unz an den tôt.
dô antwirt im des
sin sun malprimes:
 <raten dirz dine man,
chere durch yspaniam!
dîn swert scol dir nû dwingen
di uobermuten karlinge.
Paris scoltu storen,
Ache zefuoren;
uerteile sine chrone!
dar nach dwinc du rome,
dâ er an dîn urlovp ist an gesezzen!
erne scolte trinchen noch ezzen
wan alsô du in hiezest,
unde ob du in in dînem rîche liezest,
darumbe scolt er dînen unde nigen.
man scol in scenden unde darumbe uertriben .>
dô uorderote der chunc paligan
zwene sine haimiliche man;
er sprach: < iclarions unde klariens,
iwer uater was der chunc maltrens,
der was chune unde biderbe.
disen hantscuch vuret ir marsilien:
saget im, ich bin hi bî;
swa im sin nû aller durftest si,
dâ wil ich hin cheren
mit allen disen hêrren.
wise uns in di lânt:
si uergeltent in den brant,
oder ich gelige dâ nidere.
chomet ir schiere her widere:
iwer wil ich hi baiten.
unter diu mugen wir uns beraiten,
swar wir denne cheren .>
di rede lopten alle di hêrren.
Di boten chomen ze sarraguz.
diu chlage was alsô groz,
des wunderote di heiden;
si horten dâ wuofen unde wainen.
si vracten waz dâ ware
nach sô grozer ungebare.
si sprachen, si musen wol chlagen,
di vürsten wâren alle samt erslagen,
si heten ir lieben hêrren uerlorn,
di ir goten wâren gar uerkorn,
si wurten unter di hunte geworfen.
wer in nû mere machte gehelfen?
Di boten wiste man ûf daz palas,
dâ michel unfrovde was.
siê gruzten den chuoninc undare,
daz taten sie im zeuare;
sie sprachen: < nû gehalte dich machmet unde teruagant
unde unser gote alle samt.
uns ist lait dîn ungemach .>
mit arbaiten er ûf sach;
er sprach: < waz machten mir die gote vrum sin?
ich hiz sie werfen unter die swin,
ir hus hiz ich nider brechen:
sie newolten mich niht rechen.
sie gehizzen mir sige:
nû wartet selbe wie ich lige
nach uerlornem mînem arme!
sie newolten sich niht uober mich erbarme,
daz sie mich iê gerechen
oder iê dichein wort darumbe gesprechen;
sie swicten sam die stummen.
wanne weren sie alle uerbrunnen,
swaz ir in der werlte were!
sie sint alle truogenere .>
Die boten redeten mere,
sie sprachen: < paligan, mîn hêrre,
hât unsich zu dir gesant.
er ist chom in die lânt,
er ist hie nahen bî.
swa dîn wille hin si,
dar bewise in drate.
Paligan admirate
ist alsô ûz chom:
die chuoninge habent im gesworen,
er gesuoche sie ze karlingen,
ce ache wil er dingen.
er geweltiget rome unde lateran,
er gerîchet dinin arm.
zwene unde uirzec chuoninge
sint dâ her mit im uobere.
alle chuoninge muozen im entwichen,
sie dinent im uorchtlichen.
Karl der nist nîe sô rîche,
er ne muoze im entwichen
oder intrinnen .>
dô sprach brechmunda die chuoninginne:
 <
Karl der ne vurchtet nieman,
erne spulget nit ze vlihen.
ia uindet er in selben
an dem aller nehisten uelde.
alle die chuoninge die in der werlte sint,
die achter sam ein nuibornez wester chint.
gewinnet er dâ zim dichein êre,
Paligan derne uober windet ez niemir mere.
daz nerede ich umbe daz nit:
mînes hêrren êre sint mir sô liep
daz ich ir nieman sô wol negan.
Karles site sint sô getân:
er suochet selbe den tôt
ê er durch dicheinir slachte nôt
ein vuz iemir entwiche.
daz waiz ich wol warlichen .>
Die boten urlovp genamen;
sie chomen ze paliganen.
sie sprachen: < hail sistu, chuonc here,
Machmet spar dîn êre!
dir dinent alle werlt chuoninge.
Marsilie gehabet sich vil uobele:
uerlorn hât er sinin arm,
sine helede sint alle erslagen,
Yspania stat elliu lare.
wir vuren groziu niumare:
die dine habent guot wort,
sie gefruoment den mort
des sich der chaiser niemir erhalt.
der vürsten ist uns sô vil gezalt
di der alle sint gelegen,
unde die sine ratgeben
Oliuir unde rovlânt,
unde dar nach alle samt
di sine uorchuone.
der kaiser der ist muode,
er hât sich nider gelazen:
du uindest in ûf der wal strazen.
er scol dir billiche dînen.
dich uerratet dâ nû nimen .>
Vf spranc der chuonc paligan,
er sprach: < nune scol sich nimen sparn.
swer nû baz mege,
der heue sich zewege!
mirne gescach nie sô liebe .>
er uorderote vur sich schire
den chunc geneasin,
daz hêr beualher im.
di chuoninge chom al zesamene,
di droten alle karle.
dâ was die aller maiste hochuart
diu unter disem himele îe wart.
dâ wâren meiske more,
harte wnterliche store;
dâ was alles des wnteres genuoch
des got an dise erde îe gescuof,
manc seltseniz spil;
goldis was der vil,
daz vil edele gestaine.
diu vroude was unter den heiden,
daz sîe nieman nemachte gescribin.
Paligan begunde uaste ilen;
ûz dem her er sich nam
unde ander uire sine man:
di wâren rîche herzogen.
ze dem chuoninge marsilie er chom;
wol intfinc in dâ
di chuoniginne brechmunda:
zu den vuzzen si sich im bot,
 <hêrre>, sprach sie, < mîn ummezliche nôt
scol ich dir chlagen:
mîn sun ist mir erslagen,
der chuonc hât uerlorn sinin arm.
owe des ich gelebet hân,
mînes herce laides,
alsus grozen unhailes!
uns nist nieman vrumer bestanden .>
Paligan uie sie unter sinin mantel,
er troste die vrouwin,
er sprach: < du scolt mir daz geloubin:
mere riwet mich dîn man
den ich ez dir chunne gesagin.
des anderen wil ich gedagen:
ich gerîche sini arm
an sin selbes libe:
di christen ich uertribe,
Karl der ne richsenet niht mere.
ez bewainet noch vil sere
maneger muoter chint
diu lait die hie geschen sint .>
Diu chuonigin brechmunde
wist in zestunde
dâ der chunc marsilie lac.
 <nune gelebet ich nie nicheinin tac>,
sprach er, < alsô gerne;
wille chomen sistu, mîn vil lieber hêrre!
daz ich dich gesehen hân,
ich uergizze alles mînes scaden.
aller chuoninge hêrre,
nune mac ich leben mere:
uerlorn hân ich minin sun,
die chrone unde daz sceptru.
bestatige wisliche
dizze chunincrîche
gezimt grozer êre.
nû gib ez selbe einem hêrre,
der disem rîche gezem,
der milticlichen gebe
unde niht in spar vor den êren .>
dô antwirt im sin hêrre:
 <libist aller manne,
ich sume mich zelânge.
nû getroste dich, marsilie:
ich chuome schire her widere,
sô wil ich dinin rat hân.
mîn baitet manc edele man:
sô wir nû gesen wiz irge,
sô ahten darnach wiz geste.
ich muz nû gahen hinnen:
ich vurchte daz sie entrinnen.
ich scol dich iemir mere chlagen:
iane gewan ich nie nehain man
der daz rîche ie baz gerte .>
von im er dô cherte,
die zaher uielen im von den ougin.
dô chust er di vrouwin.
sin uaictage in iagete
daz er nie ûf gehabete,
unz er chom an di stat
dâ ez allez wol uerendet wart.
Der gotes engel wacte den kaiser;
iane wester niht der raise.
harte nachten im di uaigen;
er begunde harte wainen.
der kaiser scute sich ûz der halsperge,
in krucestal uiel er zu der erde;
er mante got sîner gnaden,
er sprach zu den die bî im wâren:
 <ez ist inoch unnach
unser groz ungemach
laider gelendet.
swiz got noch uerendet,
daz rechent mine sunde:
got refset mich darumbe
unde ander mine uorderen.
swa ez hi noch si uerborgen,
ich sach hinacht in mînem troume
wnterliche tougin.
hart intsaz ich ez mir .>
dô sprach der chuoninc oigir:
 <ne ruoche du, hêrre, umbe di truome,
niht lânger du dich nesume!
zeware sage ich dir daz:
swaz vrumes in allen disen richin was,
die sint alle samt gelegen.
wie macht uns an ichte misseschen?
uns enmac nieme wider riten,
ez ne si daz die wîp wellen striten.
ez ne si daz uns sluoge unsir aller hêrre,
anders enmac uns niht gewerre .>
Sin wishait in dô lerte
daz er danne cherte.
ein kruce er an im uant
âne mensken hant,
daz im der engel von himil hete bracht;
got hete sin wol dâ mit gedacht.
des erfrovte sich der hêrre;
daz vurter iemir mere
alsô lânge er sô lebete,
dâ er sich tagelichen mite segenete,
daz man hiute ze ache uindet:
mit im ist groz heilictuom besigelet.
dô nachten si runzeualle.
der kaiser na sich ûz in allen,
dâ uant er ligen einen
enzwischen marmel stainen
sinen neuen rovlânten.
mit sines selbes hanten
huober in von der erde.
ich wane iemir mere werde
sô groz iamer sô dâ was:
si uielen ûf daz gras,
si wainten alle sere;
der man chlagete sinin hêrre,
sô chlagete der hêrre sini man.
wer machte sich des enthaben,
erne scolte mite wainen
alsô manegen heiligin rainen,
di si ûf habeten.
âne maze si chlageten.
wer enthilt sich dar under
der îe gesach diu grozen wnder,
ez enmuse in erbarmen,
dô der kaiser ûf sini armen
chlagete rovlânten.
er begunde in wantelen
al hin unde her,
vil inneclichen sprach er:
 <owi vil liebir neue,
wie ungerne ich nû lebe!
want scolt ich zu dir in daz grap!
du ware mînes alteres stap.
mirne geschach nie sô laide.
du wariz allez aine,
du ware mîn zesewiu hât.
lesen die buoch elliu samt:
sine zaigent dir nehain gelichin,
noch nelebet in allen ertrîchen,
noch newirt niemir mere .>
vürsten die hêrren
rouften sich selben harte.
bî hare unde bî barte
liden si groz ungemach.
dô iegelichir sini vrunt gesach,
sô chlageten sie ie mere unde mere,
si heten manege ungebere.
ich wane, ni nimen laider geschehe.
Der kaiser chlagete sine toten:
di zahere begunden roten,
di im ze tale uielen.
er sprach: < nune lebet nimen
den ich dir eben maze.
an wem macht ich mich nû uerlaze?
getruobet ist al mîn kunne.
diu lânt du mir elliu dwnge:
du eruachte di stainherten sachsen
unde di swert wachsen
Swabe unde vrancken.
di habet mich nû ze undancken:
ich wirde in vil smahe.
owi laidiu numare,
di nû vliget in di lânt!>
ûf huober di hant,
er sprach: < gnadeclicher hêrre,
nû wil ich dich manen uerre,
umbe daz ich wandel toten:
du gedenche der note,
daz dich die iuden uiengen
unde die heiden hingen:
durch dîner marter êre
erbarme dich umbe die sele:
irlose sie von allen helle wizzen,
belaite si unter di himil scar,
wise si zu dini ewigen genaden!>
si sprachen alle amen.
Der kaiser bette drie stunde
von tifem herce grunde:
er wnste allen den gnaden
di dâ beliben wâren
in christenlichem geloubin.
daz bluot vloz im von den ougin.
ûf den stain er gesaz:
inoch hiute ist er naz
dâ daz bluot âne vloz.
der ir wuoft was alsô groz
daz manege vuor tôt lagen,
dô sie des kaiseres nôt sahen.
di hêrren vürsten
di dâ getorsten,
von dem staine si in huben,
in gote si beswovren
daz er mazlichen chlagete,
daz im daz uolc dâ von icht erzagete,
ob im sin durft gescahe.
sin herce was in iedoch vil sware.
die toten hiz er zesamene tragen;
ein charnare wart dâ gegraben.
sie blisen ir horn:
di biscofe wolten zesamene komen
unde ander gelerten:
wie wol si got geerte
di dâ mit wâren,
daz si di heiligen biuilde sahen!
si bestatten si alsus
cu mirra et aromatibus.
Der kaiser hiz im gewinnen
sine haim gesinden
hirzine hute,
dâ man in sute
di heren lichenam.
ir gewaide sie ûz in nam,
si bestattenz in di gruobe:
zaichen gescahen dâ genuoge
unde geschent iemir mere.
nû biten wir di hailigen hêrre,
want ez in got uerlazen hât,
daz si uns wegen umbe unser missetat!
Di hêrren dô schire
rovlânten unde oliuire
unde den biscof turpinen
in almariske siden
si die hêrre legeten.
si nam pigmenten,
manc guot blaster,
daz tiure alabaster,
manege guote salben,
di strîchen si in allenthalben,
manegen guoten pfellel wizen;
si bewnden si mit vlize.
mit alue unde mit mirre
bewarten si di hêrre.
er uorderote sine holden,
den grauen dipolden,
milonen den neue sinen
unde gebewinen
unde otten den marcgrauen.
er hiz si di hêrren baren,
mit gewarheit hiz er bringen
si haim ze karlingen.
Dem kaiser rieten sine man,
er hize wenden sine uan.
zwene boten ranten im dô nach,
si sprachen: < war ist dir nû sô gach,
du ubermuot kaiser?
hine wirt niht wider raise:
du nescolt sô genozen niht hin uaren.
dir enbiutet dîn hêrre paligan
daz du sin baitest,
unde dich dar zu beraitest
daz du im icht entrinnest,
unde im sin cins bringest.
du dinest im von rechte,
dune darft mit im niht uechte.
vil michel ist sin herscaft:
er vuret sô getane herescraft,
div unter disem himele
chom îe zesamene,
alsô uermezen uolc:
dîn uechten daz entouc.
unde vluhestu hinne,
er suochet dich zu den karlingen;
gefluhestu ûf dichein buorc,
sinist nie sô ueste noch sô guot,
erne haize dich ermangen.
swi dir nû geualle,
sô enpiut tu mine hêrren;
Dar nach scol er sich keren .>
der kaiser begunde den bart straichen,
er sprach: < wîe waiz er mich sô waichen?
ich haize der uoget von rome;
alle werltliche chrone
di sculen mir sin unter tan:
wie getorste mich paligan
sô ungezogenlichen gruoze?
er muz mirz gebuoze:
er ne darf insinin manegen
niemir sail gespannen,
noch gerichten sin hantwerc
an dehainen hohen berc:
an dem braiten uelde
wellent dise helde
enphahen sine recken
mit scarphen swertis ecken.
ist daz mir sin got gan,
iwer hêrre paligan
geliget unter mînem swerte.
der cins wirt vil herte.
alle sine chuonege
gedingent huite vil uobele;
derne chuomet niemir nehainer widere:
got selbe slehet si der nidere,
den si niht wellent erkennen.
daz helle viûr scol si iemir brenne .>
Der kaiser hiz blasen sîniu horn,
di vürsten alle zehoue komen;
unter in er gehabete,
vil wislichen er si manete:
 <nû ir gotes helde,
got uorderot iuch selbe,
er ladet iuch in sine rîche.
gehabet iuch vruomecliche:
swer sich zegote wil gehaben,
dem sint di porten ûf getân
dâ er sinin hêrren scol sehen.
wi macht im iemir baz geschen?
nû uirnemit wi unser hêrre sprach
dô er di marter an sach:
 «ich wil, liebir uater mîn,
daz alle di mit mir sin
di mînen willen hant getân:
di vuore ich selbe an den stam
dâ si imir mit vrouden sint.
di haizent mîniu rechten erbe kint . »>
Dov sprach der kaiser here:
 <nû uernemit ouch mere:
von den heiden stet gescriben dâ:
 «mors peccatoris pessima . »
der suntare tôt ist vraislich:
di tivel unter windent sich
baidiu libes unde sele.
mit vraisen sint si imir mere
in dem helle grunde,
di sich niht erkennent ir sunde.
der chuonc dauid
vor unseres hêrre geburte manege zît,
ein vil herer wissage,
der scribet uns hiute von diseme tage:
 «chuoninge der erde
stent ûf wider ir hêrren,
sich samnent manege vürsten
wider unsere hêrren kristen . »
got mit sine gewalte
hât unsich dâ zu gehalte,
daz wir daz hiute rechen:
ir gedwanc scule wir zebrechen,
ir ioch werfen wir zetal
der des himeles waltet über al,
der zetailet si mit sîner kraft:
er tuot unsich lobelichen sigehaft.
daz hail ist von gote kom.
der ist salic geborn
der in der note gestat.
vil ist der di er geladet hât,
lutzel ist der erwelten.
ir scult iuch behalten:
swi der rechte wirdet hin gezuocket,
ein har newirdet niemir an im uerruocket;
er wont iemir mere
mit lîbe unde mit sele
zu den ewigen gnaden .>
si sprachen alle amen.
Der kaiser wafenote sich.
dô gachte mannegelich
wier sih beraite:
nieman des anderen enbaite.
di helde sich bewanten,
want si des guote state habeten,
mit staline gewande.
dô schain in dem lânde
di vil edelen gestaine,
sam di sterren algemaine
wâren rot guldin.
ein vrovde wart dô unter in
sam si aine bruot scolten vuoren.
helde di vil chuonen
di ewarte sie suochten:
wi wol si si beruochten
mit dem gotes lichamen;
si wnsten in allen gnaden,
antlaz umbe got.
sam durch soten golt
wrden si hie gelutteret unde gerainet.
got hât michel wnder durch si erzaiget.
Der kaiser ûf daz ros saz.
si vrouten sich ie baz unde baz.
daz march hiz entercador;
daz eruacht er dâ vor.
dâ ze uadune dem chuoninge
dem gelânc vil uobele:
zu der helle ern sande
mit sin selbes hande.
der kaiser uorderote winemannen,
Rapoto hiz der ander;
er sprach: < weset in rovlântes stat,
der dem rîche dicke wol gedinet hât:
hiute iameret mich sin harte.
nim du durndarten:
du bist ein helt ze dînen hanten.
blas du oliuanten:
gehorent di heiden sine stimme,
si ist in niht an minne.
welt iu drizec tusent manne
di u beste geuallen;
behutet wol des rîches êre!>
dô vrouten sich di helde bede.
Der kaiser uorderote gebewinen,
er sprach: < richtu den neuen dînen:
mîn du drizec tusent man,
selbe vure du dînen uan;
daz uergiltet dir got.
gedencke an rovlântes tôt,
swaz dir chom zehanden!
hiute rechen wir unseren anden.
Naimes der wigant
der ziret wol beirlânt:
got ruchte mich inoch zebedencken,
der sante mir in ze einem chemphen,
von den getriwen armenien geborn.
di baigere hân ich selbe erchoren
zeuorderlicher chnechthaite:
zwaincec tusent er laite.
mit ir scarphen swerten
sculen si den sige an in erherten.
si chuofent in vil sere:
chuoner uolc newart nimere.
unde du helt oigir,
vil wol getriwe ich dir;
du bist des waten chunnes,
dune waist niht uobeles.
du hast rechte eines lewen muot,
der neimen nichein lait entuot
erne werde ergremt.
swer dich mit uobele erweget,
der hât harte misseuarin.
nim du zwaincec tusent man,
uichtu huite nach dem rechten,
unde gefriste dich selbe mîn trechtin.
von sutria herman
der scar wol geleiten chan.
daz erbe ist si von alle adel an chom,
si sint helde ûz erkoren.
zwaincec tuset man
uolgen dem uan.
Richart der alte,
got hât dich im selbe behalten,
er uorderot dich an den strit:
geopherostu im den lîp,
sone gescach ni nimen baz.
vur war sage ich dir daz:
dich enphahent di engel mit sange.
belaite di normanne,
zwaincec tusent in der scar:
si vurent guote wicgar.
helde alsô strange,
di chuonen alemanne
sin ir geuerten:
si uerhouwent helme herte.
di von brittanne,
zwaincec tusent manne,
Neuelun si belaite:
si sint helde wol geraite.
regenbalt von betwoe,
dem scul wir vil wol getriwen,
vure zwaincec tusent helde.
di von daluergie
gip ich im zehelue:
di scar werdent lobeliche.
Haimunt der grimme
vure di vlaminge,
Iocerans di vriesen.
di karlinge wil ich selbe mir erkiesen;
Lotringe helde
di uechtent ze mîner zesewin,
Burgunder ander halp:
di vurent manegen helt balt.
Otto der marcgraue
der laitet wol zeware
di chunen rinfrancken.
gote sculen wir iemer dancken
daz ez dar zu kom ist.
inoch waiz ich ein list:
Swaben di milte.
di vurent zwiskele scilte,
si sint vil guote knechte:
ich wil daz si uoruechten.
zehenzec tusent man
di wil ich zeminer scare hân,
sô ich si waiz di besten,
di mine nôt uesten.
Argun unde tirrich,
vil wol erkenne ich
ir tugentliche sit;
der dritte bruoder gotefrit
der vure mînen uan.
Krist rainer megede barn,
mache unsich vor den heiden vri,
alsô di warheit unter uns si!>
Der kaiser erwelte im selbe
zehenzec tusent helde,
di sin in allen citen huoten:
di helde wâren sô gemuote,
daz si ê suchten den tôt
denne si durch dehainer slachte nôt
chomen von ir hêrren,
sine brechten in mit êren
von dem uolcwige.
si vurten guot gesmide
von golde unde von gimme,
si luchten uzen unde innen
sam diu brinnenden oleuaz.
unser hêrre sagete sinin iungeren daz:
 <sô der same niht erstirbet in der erde,
sone mac des wuocheres niht werde;
ist daz er irstirbit,
michel wovcher errewirbet .>
di hêrren wrden wovcherhaft,
der heilige gaist gab in di kraft.
daz was ein angestlicher champ,
dâ der gaist daz ulaisc uober want.
si uolgoten der gotes lere,
di baten si umbe di sele.
Gotefrit den uan nam,
unsers hêrre bilde was dar an:
sine vlammen wâren guldine,
alser uns noch scol erschinin
zesine urtaile
den rechten zehaile,
sente peter zesinin vuzen,
alsô er im den gewalt hete uerlazen.
der kaiser uiel sine uenie
mit aller menige
in allen uier ende der werlte.
ûf huober sine hende,
er sprach: < wol du himilischer hêrre,
dînen heiligin namen an uns êre!
du erlostest mit dînem gewalte
ûz des uiskes wambe
Jonam den wissagen,
dâ er drie tage was inne begraben;
du erlostest ûz dem ouene driu kindelin,
der uirde ware du unter in.
du erhortest den chuonc von niniue
dô er erkante dîn ê,
sent petern ûz des meres unden:
er uerlovgenote dîn drie stunde.
dînes wnderes manich dich alles
unde dînes erwelten sent johannen,
daz diu gift in nine tarte,
noch daz ovle nine brante.
durch willen aller dîner trute
nû erhore du unsich hiute.
di dine du gehaile,
unse uiante du zetaile;
durch des heiligen gaistes zuchumpft
sô uerlihe uns salde unde sigenunft,
want wir iehen ze dînen gnaden!>
si sprachen alle amen.
dô der chaiser here
gemante got uerre
umbe di heiligen kristinhait,
dô saz er ûf unde rait.
ir horn blisen sie alle:
dô lutte ûz dem scalle
di suze oliuantes stimme.
dô erwainten di karlinge:
si chlageten rovlânten harte.
der kaiser hiz si ir barte
ûz uorne zihen;
daz tete er in zeliebe,
den karlingen ze einem zaichen,
dô ez scain über ir gewafen.
dar nach vlizten sich iemir alle karlinge
dem kaiser karle ze minnen.
Unter diu chom ein surian,
er sprach: < hail sistu, chuonc paligan!
alle unser gote here
sparn dîn êre.
hêrre, ich was mit listen
chom an di christen;
dâ sach ich den grimmigen kaiser:
er vrovt sich dîner raise
di wir her haben getân.
er redete: « scol ich den lîp hân,
ich gereche mînen anden . »
dicke nennet er rovlânden
unde ander sine gesellen.
wir wellen sô newellen,
wir muzen mit in uechten.
zeware si sint guote knechte:
si gebarent harte state liche,
sine wellent dir niht entwiche,
si uersmahet unse gote raine.
si sint kom des zeaine,
si suochent gerne den tôt,
sine vurchtent nicheine nôt.
si suchet ir uenie,
dô uiel ouch ich dar ingegene:
dâ mit uerhal ich mich.
vil dicke nennent si dich.
si bitent ir hêrren christ,
dâ ir trost aller an ist,
daz er dich hiute uelle
unde alle dine helde,
unde er gebe in sige unde ruom.
nû sich du, hêrre, waz du darumbe welles tuon!
hi wirt daz hertiste uolcwic
daz von angenges zît
in dirre werlt îe gefrumt wart.
si ritet ûf di wal stat,
si sint alle wol geraite:
hêrre, dune darft niht lânger baiten .>
dô sprach der chuonc paligan:
 <la dine lânge rede stan!
ez wirdet in harte enblânten:
swaz mirre kuomet zehanten,
ich gefrum si nach ir geuerten
mit mînem guoten swerte,
daz ist preciosa genant.
daz wizet ir vürsten alle samt:
swa ir preciosa horet ruofen,
daz ist daz mîn rechte zaichen .>
michel scal wart dar unter:
si blisen ir trumben,
horn unde pfifen;
si huoben ir ruofen,
daz zaichen kunten si sa:
preciosa, preciosa!
des komen si in groze nôt:
si ilten alle in den grimmingen tôt.
Sô horen wir daz buoch sagen,
Paligan were vraissam,
sin gesune ware egeslich,
sin gebarde were riterlich;
sin marh gienc in sprungen,
dam er ware iunger.
dô redeten alle sine man,
Yspaniam scolt er von rechte hân.
dô sprach der chuonc paligan:
 <hete ich nû dehain man
der reche mînen anden!
swer dâ blaset oliuanten,
der muot mich harte sere,
ich hore ez ungerne .>
der sun dô den uater bat,
daz er daz urlop gap
daz er vor uachte,
di scar zesamne brachte.
vil gerne gewert er in des.
er sprach: < lieber vrunt malprimes,
la dirz wol beuolhen sin:
diu êre wirdet elliu dîn.
ich bin ein alt man.
diu rîche mache ich dir unter tan:
nach mînem tode
sô dinent dir alle chrone.
nû uicht hiute umbe alle dîn êre,
ich nesage dir niht mere .>
dô uorderot der chuonc paligan
zwene uorderiste sine man.
daz was curlenes
unde klapamorses:
 <ich irkenne iwer ellen,
mîn sun habet ir zehergesellen.
nemet drizec tusent man!
dem kaiser sint di sine chuone alle erslân;
iuch dwinget dâ lutzel dehain nôt.
di von ualpovtenrot
vuren drizec tusent dar,
di helde sint wol gar;
drizec tusent von meres;
vil gewis sit ir des,
daz niht kuoners mac sin:
an dem rucke tragent si bovrsten sam swin.
diu dritte von nobiles unde rosse,
diu uîerde von plais unde von teclauosse,
diu vuonfte von sordis unde von sorbes,
di sechste von ermines unde von demples,
di sibende von ioricop,
di bringet si in groze nôt,
di achte von walgies,
di nunte von mores,
di zehente von paligea:
der unter winde du dich sa!
dar zu gibe ich dir zehen scar!
der aller turisten helde wol gar
di ich hie uinden chan,>
sprach der chunc paligan,
 <diu aine von dorcaniuessen,
Valsen unde vlechsen:
diu driu lânt richtent aine scar.
ouch sende ich dir aine dar
von den chunen deden,
di dritten von den peren,
di uirden von den sulten,
di uone verren dar unter,
di vunften von den promten,
di sint helde uneruorchtin
chuone unde snelle,
heluent dir dînes willin.
unter den allen
la dir nieman baz geuallen
denne darmoloten:
di sint helde guote,
di vuoren di sechsten,
des heluen in di glessen;
di sibenten di prussen,
di sint chuone ze rossen;
di achteden von klamerse,
di hân ich selbe erkunnet ê
mit ir guoten isern rovchen;
di zehenten von turchopen,
di sint chuone wigande.
unz ander werlt ende
sone mac dir niht vor gehaben.
von rechte soltu tragen
der erwelten romare chrone:
di habe du, sun, zelone!>
dô sprach der chuonc paligan:
 <inoch wil ich hân
zehen scar wol geraite:
selbe wil ich arbaite
daz ich gereche marsilien:
der kaiser geliget nidere
hiute von mînen handen.
diu erste scar von giganden,
diu ander von malprose,
di dritte von surse,
die uirde von ungeren,
den ist dicke wol gelungen;
di habent ueste kluse
di von uallepenuse;
di sechste von imanzen,
di gestreitint wol den vrancken;
di sibente von den malrosen.
Alemani di bosen
achtent sich vil biderbe:
Deusen uechtent dâ widere.
di achtede scar von targilisen,
di nunte von bilisen,
di zehente von carbone.
ich swer unter mîner chrone,
swer hiute entrinnet,
daz er niemir mer gewinnet
aigen noch lehen .>
dar nach sworen die hêrren
über alle heiden zungen,
swer in dâ entrunne,
swa man in beginge,
daz man in zestete hinge.
dô hiz der chuonc paligan
ûf richten sinin uan:
ein trache dar âne stunt,
der was geziret gnuoc
von golde unde von gestaine.
dô scarten sich di heiden.
des chuoniges bruoder chanabeus,
daz buoch nennet in sus,
der rief uober al di heiden:
 <swelhe sich nû wellen gehailen,
di komen alle samt!
hi ist der genadige teruagant,
den sculen wir anbeten
unde den liben machmeten,
Apollo der mare
unde ander hailare,
di gote untotliche .>
di heiden alle gemainliche
uielen zuo der erde,
si sprachen: < wol ir gote werde,
gebet uns salde unde sige,
daz unse uiande geligen
unter unseren vuozen,
daz wir u opheren muozen
alnach iweren êren:
iwer dinist scul wir iemer meren .>
Der kaiser ersach ir gebet,
er rief ander stet:
 <wartet an di uerfluochete diet!
got nehat an in niêt.
uertiliget ist ir name
 (si beten di apgot âne)
von der lebentigen erde:
irne mac niemir rat werde;
daz urtail ist uober si getân.
nû heuen wirz in gotes namen!
ia birn wir daz zu gehalten
daz wir den gotes anden
an in scuolen rechen.
der elliu dinc wol kan gezechen,
der erhore unsich hi!>
die kristen huoben < monsoy, monsoy,>
di heiden ir zaichen sa:
 <preciosa, preciosa!>
rifen si über al.
des guoten oliuantes scal
was der heiden ungemach:
der chuonc vil dicke sprach,
swer im daz beneme,
daz er im lânde un burge gebe
unde aldaz er des sines wolte;
er sprach, daz ez menske nescolte
nimer gefuoren;
er macht in ubele gehoren.
dô sahen si von den heiden
manegen uanen waiben
grune unde waitin.
der mitelare wolte sin,
der danielen behuote
daz in di lewen nine zefuorten,
der im sine spise hete gesant
uober allis lânt,
der chom en an der zît.
du huop sich der wic:
Gotefrit der uanere
er stach von dem marhe
ein heiden alsô uraisam,
daz er toter uiel unter den uan.
Oigir der wigant
der vurt in sîner hant
ein spanne braiten ger;
dâ mit gefrumt er
manegen zu der helle.
Herman sin geselle
machete wizen stal rot:
âne maze lagen di heiden tôt,
unde der helt gebewin
der lie des tagis anschin,
daz er gote niht wolde entrinnen:
mit sinen snellen iungelingen
kerter ûf aine scar,
mit êren bracht er si dar;
den grunen anger maht er rot:
der heiden gelac sô vil vuor im tôt
daz ir daz buoch nehaine zal nehat.
von im gescriben stat:
egeslich wâren sine gebere;
er tete sam der guote ruotere,
der gerne wol buowet
unde aldaz nider huowet
daz im den scat beren mach:
sô wirt der acker buhaft.
sam tete der wnderkuone man:
im ne macht niht lebentiges vor gehan.
Iocerans huop sich dar,
ein heiden wart sin gewar:
di kuonen uolcdegene
stachen zesamene
mit michelem nide.
Iocerans starht sich in dem wige
sam der lewe der dâ winnet
sô er zurnen beginnet:
er was erbolgen harte,
er gefrumte mit dem swerte
manegen heiden toten,
mit bluote betrorten.
sam tete der helt haimunt:
er gefrumter tôt unde wnt
daz di heiden nimer mere uerchlageten.
unlânge si lebeten,
di im chom sô nahen
daz er ir machte geramen,
derne chom nie dehainer danne.
er gefrumt unter paliganes mannen
daz man ez iemer scriben mac
unz an den iungisten tac.
Richart der alte
mit michelem gewalte
belait er di sine scar.
ein heiden huop sich gegen im dar
mit manegem snellen iungelinge;
durch ueste stalringe
stach im der helt richart
ein eskinen scaft;
daz ort hin durch brach
daz er niemir mere wort ersprach.
di christen wâren geraizet,
di heiden musen erbaizen.
des nemacht nehain rat sin:
di christen vluren unter in
daz si iemer chlageten
di wile daz si lebeten.
Dar huop sich dô antel,
ein helt chuone unde snel,
er kerte an di walstat;
di heiden werten im daz pfat:
er kom in aine dicke.
sine wluine bicke
taten scaden grozen.
Regenbalt mit sinen genozen
chom im an der rechten zît:
von dem tode ernert er im den lîp.
idoch wart der degen here
uerwndet alsô sere
daz er vil chume genas
Regenbalt bî im was,
er laiste alser im gehiz:
ein vraissamen spiz
vrumter im mit sîner hant
durch ein uesten schiltes rant;
daz houbit er im abe swanc;
er sprach: < dine gote haben undanc!
si habent dich her betrogin;
du bist ewiclichen uerloren .>
Alsô der heiden tôt lach,
manc eskiner scaft
wart dâ zebrochin.
dâ wart riterlichen wol gestochin:
dô vrouten sich di christen.
manc schilt uester
wart dâ uerhouwin.
wer scolte gote missetruwin?
Der herzoge naimes,
von beigeren ansgis,
di wâren des kaiseres rat geben:
si chunden herlichen leben,
si wâren got gehorsam,
willic wâren in ir man.
ir guot was gemaine,
ir herce daz was raine.
di kom intsamt dar;
si vurten aine scar
sô si gote wol gezam.
di wâren der heiden ban:
si uachten durch daz himilrîche,
si cherten uermezenliche
ûf aine grimmige diet.
dane sparten si sich niet:
helde uzerkorne
vrumten dâ uorne
mit ir scharphen geren
manegen heiden seren.
mit ir swerten si worchten
daz ez alle di eruorchtin
di sie ersahen:
mit dem tode si urlop namen.
si sluogen si an dem wal
alsô die hunde zetal.
ir helde erwelten,
wi si durch di scar strebeten!
si hiwen in ein witen chraiz.
dâ vrumten ouch got waiz
di wuotigen heiden
manegen christen uaigen:
di in gote dâ beliben
unde zehimele sint gestigen
zu andere ir genozin,
zegotes antwirt sint si vil groze.
Der heiden uiel ein michel menige:
halsperge noch helme
machten si niht gefristen:
wol uachten di kristen.
dô gedacht malprimes
des uermezen urlobes
des er zu dem uater nam,
daz er den kaiser scolte erslân.
er was der paliganes sun;
er wolte gerne den ruom
dar an haben gewnnen.
di sine nach im drungen.
dâ uiel manc herlich man:
der christen wart vil erslân,
der christen uiel dâ vil tôt.
si riefen alle an got.
zehelue chom in naimes:
des chuoniges sun malprimes
stach den baigerisken herzogen,
daz er ûz dem satel kom.
ûf dem marhe er sich enthilt:
mit dem swerte er in erriet,
den helm er im uerscarte.
der kaiser des gewarte:
er kom im an der rechten zît,
von dem tode ernert er im den lîp.
sin spiz er durch in stach,
von dem marhe er in warf:
tôt uiel der paliganes barn.
harte erkom sine man,
si wuoften mit sere.
Naimes genaic sime hêrren;
er sprach: < got selbe muze dir lonen!
vil nach was ich dem tode .>
dô starckete sich daz uolcwic,
sam von angenges zît
daz sich div werlt erhuop
unde muoter ir kint getruoc,
sone uiel nie sô manc man.
ein heiden huop sich dan:
er ilte dâ er den chuonc uant,
sine hende er want;
er sprach: < ia du chuonc paligan,
dîn sun ist erslân.
der dîner liget alsô uiel:
ich vuorchte daz di christen gesigen.
sine wellent niht entwiche,
si uechtent alsô uermezenliche:
si habent dine helde
gestruot after uelde.
ir ist sô vil geuallen:
di gote zwiuelent alle .>
dô uorderot paligan
Ioleun sinin man;
er sagete im umbe sinin sun:
 <der kaiser nescol alsohen rum
hi zuns nit gewinnen.
ich wil an di gote gedingen,
ist daz ich in selbe ersihe,
daz er unter mînem swerte gelige,
oder vlucht erdwingen:
anders chume ich niemir hinnen .>
 <du hast dich sin wol bedacht;
ez ist ouh der mîn rat,>
sprach ioleun sin man,
 <doch wil ich dir vur war sagen:
der kaiser ist alsô grimme:
erne gefluhet nimer hinne
durch dehainer slachte nôt.
ia suchet er den tôt
unde alle di sine.
nû, hêrre, hilf ouch du den dînen:
chum in enzit!
ich wane der christen nit
uns vil harte gewerre.
idoch sage ich dir, hêrre:
wir sculn bî dir ersterben
oder dîn êre erweruen.
wirne sculn niht entwiche
sunter vroliche
von dem wige scaiden.
hi nerstirbet nimen wan di uaigen .>
Amhoch den uan nam:
im uolgoten zehenzec tusent man,
mit allem gerechte.
si wâren guote knechte,
si luchten sam di sterren
von golde unde von perlen,
daz gestaine alsô edele.
di marche wolten si ledige.
sie komen in groze vraise.
si huben sich an den kaiser:
ist ez alsô daz buoch sagit,
dâ wart der kaiser alumbe behabit,
bedecket waz daz geuilde.
der kaiser sach hin zehimele,
er sprach: < gnadeclicher hêrre,
nû gedencke an dîn êre,
erzaige dine tugende:
erlose uns von den hunden
mit dînem boten vrone,
sam du erlostest gedeonen
mit brinnenden oleuazin
von ir scarphen scozin!
scol mir aller dîner erde
nû niht mere werde
wan sô ich ûf gehaben mac,
hiute ist kom der tac
daz du di dine scolt erhoren,
dine uiande storen.
nû uerlich uns dîn liecht!
ich ne sorge umbe anders niht
wan daz si uns entrinnen.
den sunnen wil ich an dich dingen,
unz ich gereche rovlânten .>
ein ander si dô erkanten,
der kaiser unde der chunc heiden:
dô was ez ungescaiden.
Der kaiser unde paligan
ranten ein ander an;
die scefte si uerstachen,
di satele bede brachen,
si uielen zu der erde.
dô erhalten sich di hêrren:
zu den swerten si dô griffen.
dâ wolt got ersichern
den sinin lieben dinist man.
si liefen ein ander an.
dô was der chuonc paligan
michel unde vraissam:
sine slege wâren ungehirme.
dô kunde wol schirme
der ware gotes chemphe:
ia muse vor im wencke
der heiden al zerucke;
den schilt hiwer im zestucke;
dô erhalt sich der ualânt:
er zehiu ouch im des schiltes rant,
den helm er im uerscrît.
daz newas den vrancken niht liep.
ir zaichen riefen si sa:
 <preciosa, preciosa!>
Di heiden uacht grimmicliche:
der kaiser wolt im niht entwiche.
dô sprach der heiden:
 <
Karl, wilt duz noch scaiden?
wiltu mir daz swert geben,
gerne laze ich dich leben.
mînes laides wil ich dich manen:
mîn sun hastu mir erslagen,
mîn rîche ist allez woste,
tôt ligent mine vuorsten;
mîn erbe hastu besezen:
des wil ich alles samt uergezzen,
unde wirdestu mîn man,
ich lihe dir yspanian
unde habe dich iemer mit minnen:
dine tugente sculen dir hiute wol gedingen .>
Der kaiser antwirt im mit wizen:
 <mîn erbe wolt ich gerne besitzin
daz mir von angenge gegarwet ist,
dar mich der heilige christ
mit sînem tiuren bluote erkuofet hât.
nû merke du mînen rat:
erchius dir in zeherren!
sone mac dir niht gewerren.
dine gote sint unraine.
di toufe scol dich gehaile:
wiltu di behalte,
dînen richtum wil ich dir zehenzech ualten .>
dô sprach der chuonc paligan:
 <ia du vil uaiger man,
nû mustu vil schire ersterben!
machte halspergen.
mîn hêrre teruagant
der hiu dir den schilt von der hant.
wa ist dîn hêrre krist,
ûf den du sô dicke gist?
nû helue er dir swes er mege!
dîn botech ich dir den uogelin lege,
dîn houbit vuor ich hinnen:
daz tuon ich kriste ze minnen .>
 <
Tu uermizest dich ze vil,
dînes vrides ich mere wil,>
sprach der mare gotes wigant,
 <nû helue dir teruagant,
want du an in gihest!
wi scantliche du geligest!
dîn boser geselle
brenget dich hiute zu der helle .>
vil degenlicher zu im spranc:
dâ wart der nitlichste champ
der ûf der erde
ie dorfte gefrumt werde.
sie sluogen ummuogeliche slege,
mere den iu imen gesagen mege.
ia truoc der chuonc paligan
zuvo halsperge an,
ein huot unter dem helme.
wole uachten di uolc degene.
der kaiser im di slege benam:
dô enthilt sich der heidenischer man;
mit listen er allez uacht.
der kaiser im uaste zutrat:
mit ioiosen ecken
den sinin schilt dicken
er im gar von der hant sluoc.
der sin stal was alsô guot:
der kaiser nemacht sin niht gewinnen.
duo truroten alle karlinge.
dô sluoc der chunc paligan
dem kaiser sin helm dan,
daz har er im abe swanc.
wi er ûf unde nider spranc!
er uacht im dô werde,
er hiu im di halsperge.
der kaiser begunde muoden:
dô wanten genuoge
daz er scolte uallen.
di heiden begunden scallen,
des siges wâren si gewis.
dô chom im an der vrist
ein trost von himele;
zu im sprach di stimme:
 <wes sparstu den man?
diu urtaile ist über in getân:
uerfluochet ist al sin tail.
got git dir daz hail:
dine uiante geligent unter dinin vuzen .>
zehimele genaic er suze.
Di christen wâren in noten
umbe ir hêrren guoten.
vil tiure si got darumbe manten:
vil schire si sich erhalten.
der kaiser chom wider zesiner kraft,
sô er dâ vor nie sô starc wart.
an lief in der degen:
er slugin mittin durch den helm,
daz houbit er im in uiriu zetailte.
der heiden sich dô naicte.
er sluoc im den anderen slac,
daz er im unter den vuzen gelac.
von himele chom den christen ein liecht,
diu hitze war in mere niht:
si komen wider zu ir chreftin.
got erhorte ie di rechtin,
di an in geloubint
unde im durhnachtlichen getriwent:
den kumet er ie ander nôt.
der heiden chunc gelac dâ tôt:
si uerluren allen ir sin;
vil egeslich wart ez unter in:
zefluochte huben si sich.
dâ nerte sich mannegelich,
alsô in di nôt dwanc.
der kaiser in den satel spranc;
er begraif ein spiez,
di sine er an rief;
er sprach: < nû ir gotes wigande,
rechet rolânden,
daz si icht genozen hin kom!
si sint zu der helle geborn .>
di kristen taten ez sô gerne:
nahen unde uerren,
swaz si ir machten erlângen,
derne chom nie dehainer dannen.
ir chunne si rachen:
si slugen unde stachen,
si ertrancten genuge.
di sconen wiseblumen
mit blute befluzin,
di wazer hart erguzzen.
rot wart di saibere,
vil lac ir dâ uaigere.
Marsilie ersach der heiden nôt;
vor laide uiel er tôt.
Brechmunda di chuonigin
uiel wainde über in;
si sprach: < macht ich dich geraine,
dâ ware umbe uaile
aldaz ich ie gesach.
vil lait ist mir dîn ungemach.
nune mac dich nieman wider gewinne:
in der helle mustu brinnen .>
si erwainte sô harte.
si stunt an ainer warte.
Der kaiser unde sine helde
schiften sich über di saibere.
si wrden wol beraten:
al daz di heiden ûz brachten,
daz kom in allez ze guoten staten.
sô tut ie der unser rehte uater:
sô in sîniu kint suochint,
alle ir nôt er wol beruochet.
mit ûf gerichten uan
cherten sie gegen dem burcgraben.
diu chuonigin brehmunda
ilente sa
hiz si die burgetor entslizen;
den kaiser si dar in lizen.
dem kaiser uiel si ze vuzen:
 <ich wil,> sprach si, < richten unde buzin
swa ich mich uersumet hân:
ich hân ez unwizent getân;
di tiuel hât mich lânge betrogin.
du bist mir zetroste chom.
ich erkenne wol dine warhait:
hilf du mir zu der christinhait!
ich geloube an minin trechtin:
swi du gebiutest sô wil ich sin .>
Daz liut sich toufte unde bekerte,
alsô si got lerte.
ir bistuom si stiften,
unde si sich ze gote richten.
der kaiser unde sine man
brehmundan vuorten si dan,
got si lob sungin.
si heten gewovcheret unde gewnnen
vil manege heilige sele:
si schinent in dem gotes rîche sam der sunne iemir mere.
Der kaiser nachte genote
sinin vil lieben toten,
di im belegen wâren:
si huben ir ameren.
daz ersach di chuoningin:
 <daz uerbietiu, hêrre, mîn trechtin,>
sprach di vrouwe,
 <daz ist der mîn geloube,
want si durch daz rechte sint gelegen,
daz sie vor gote iemir leben.
nû hort ich dich, hêrre, sagen:
die rechten scol man niht chlagen
 (ir tôt ist geware),
sunt offen suntare,
di totliche ersterben.
dise heiligin sculen uns gotes hulde erweruen .>
Der kaiser wnderot harte
ir wislichen worte.
er ne chlagete nimer mere
alsô grimmiclichen sere
sô er dâ vor tete.
mit salmen unde mit gebet
ir toten si begruobin,
ir wnden si ûf huoben.
si besazten di marche.
si vurten drie sarche
zu dem guoten sent romane:
dâ suchet man zeware
ir vil heiligiz gebaine.
an dem iungistin urtaile
sculn sie unser niht uergezen,
want si habent daz himilrîche besezen.
Tiv buoch urchundent inoch:
der kaiser gebot ein hof.
mit michelem vlize
chomen di vürsten alle gemainliche:
dar chomen achte chuonige
unde inoch dar ubere;
biscofe unde herzogen
derne machte nieman an daz ende komen.
ze ache wolt er den hof hân:
dâ was manc wort spager man.
dar chomen ouch di karlinge.
der hof wart vil grimme.
dar chom di scone alda:
wol enphi si dâ
der kaiser selbe
unde alle sine helde.
si sprach: < karl, gesegenter kaiser,
uoget witewen unde waisen,
war hastu rovlânten getân?
gim mir wider mîn man,
dem du mich zewibe gabe!
wi gerne ich in ersahe!>
Ter kaiser antwirt ir sa:
 <liebiu, libiu alda,
ich netar niht liegin:
laider dune gesest in niemir.
dune macht sin niht haben:
er lit laider toter begrabin.
chlage du niht sere!
ich irgetze dich sin gerne:
ich gibe dich zewibe
dem guoten ludewige;
ich mache dich ze chuoninginne
über al karlinge .>
 <war sol ich arme denne?
Ludewigin dumir niemir vuor genne,
noch niemir dehain anderen man!
scol ich rovlântes niht hân,
sô wil ich ersterben gerne .>
si uiel grimme an di erde.
 <aller dinge schephare,
dô du mir in ze wine gabe,
warumbe hastu mir in genomen?
war scol ich arme nû komen?
ich bite dich, rainer magede barn,
daz ich umbewollin muze uarn
dar die magede alle sint geladet.
mine sele beuilhe ich in dine gewalt,
aller engel chuniginne,
daz ich niemir mere chom hinne!>
si begunde harte blaichen.
der kaiser wolt ir heluen,
er beuie si mit der hant:
alsô tote er si uant.
dâ zaicte got sîniu tougen.
man begruop si zu anderen heiligin vrouwin.
Der kaiser an daz gerichte gesaz;
owi waz vürsten vor im was!
er hiz genelunen pringen.
dô wolten im di karlinge
den lîp gerne vristen;
si sprachen daz sie in nine wisten
an nihte über wnden,
doch er ware gebunden.
sin recht ware vil groz,
er ware aller vürsten genoz.
Genelun bat einir stille;
er sprach: < hêrre, ez was mîn wille.
ich neluogin dir sin niet:
der zwelue tôt ist mir liep;
ez ist gewisse der mîn rat.
ich hete in ê wider saget
ze dîner antwrte offenliche:
daz erzuige ich mit dem rîche .>
 <waz bedurfen wir nû rede mere?>
sprach des rîches hêrre,
 <want er sich offenliche hât ueriehen
daz er di kristen hât gegeben
in di gewalt der heiden.
ich vrage urtaile:
alsô di pfachte tichten,
sô wil ich über in richten .>
dô was genelunes geslechte
chreftic unde machtic,
ein vil uorderlichez chunne:
si heten im gerne gewnnen
des kaiseres hulde.
si sprachen: < vil groz sint sine sculde.
uns ist harte misseschehen:
die tiuristin sint alle gelegen;
nune mac sie nieman wider gewinnen.
gere dine chunlinge!
gestille, hêrre, dinin zorn:
laz in ze dinin hulden chom
durch dîner swester êre!
des bite wir dich, hêrre.
Genelun dinet dem rîche
imir mere uorchtliche .>
Der kaiser erzurnte harte
mit ûf geuangem barte;
er sprach: < di rede ist mir sware:
der mir aldaz got wage
ûz arabisken rîchen,
ez ne si daz mir di vürsten geswichen,
daz ich sin nine name
wider disem uerratere!
man scol ez iemir zemare sagen
daz wirz an im gerochin haben
unz an der welte ende.
diu christinhait ist harte geschendet.
des gat uns michel nôt:
iane geschach nie sus getân mort .>
Tar vur dranc binabel;
er was michel unde snel,
starh unde chuone,
redehaft genuoge.
er sprach: < getar ich vor dinin hulden,
sô wil ich gerne geunsculdigen
Genelunen mîn ohaim,
daz er untriwe nehain
an den hât begangen,
darumbe er stat geuangen,
gebunden vor dem rîche:
er wider saget in offenliche.
ich wil mit mime swerte
sine triwe im erherte.
uzen laz ich mîn hêrren einen,
sô nist hie manne nehaine,
der in sin sculdigen welle,
der uersuche sin ellen,
trete gegen mir in den chraiz:
mit champhe berede ich in gotewaiz.
ich irledige in hiute ob ich mac,
oder ez ist mîn iungister tac .>
Di vürsten geswicten lânge.
von manne zemanne
sach der kaiser hin unde her;
vil harte enzunter.
er sprach: < wanu vrunt unde man?
swa ich mich uersumet hân,
ist daz ich leben scol,
ich erhale mich sin vil wol.
ich ergetze sis iemir mere,
daz sie di êre
an dem rîche icht gewinnen;
unde uarent si genozin hinnen,
daz wil ich iemir gote chlagen:
di chrone scol ich mere denne niht tragen .>
Tirrich dar vur trat,
ainer stille er bat;
er sprach: < rovlânt hât mich gezogen.
uzer sinim chunne bin ich geboren:
ich bin sin nahister geborn mac.
Binabel sich uermezen hât,
er welle in der untriwen bereden.
Genelun hât si durch miete hin gegeben
unde hât ungetriwelichen
geraten an daz rîche,
unde wolt dâ enteren
di chrone mînes hêrren
unde zestoren di hailigin kristinhait.
dâ scol got sin warhait
hiute hie erzaigen,
daz er mit lugen unde mit main aiden
di untriwe hât begangen.
er ist uerfluochet unde uerbannen
von allem kristinlichem rechte.
ich wil durch got huite gerne uechte
unde wil mit mime swerte
di warhait erherte
in des heiligin kristes namen.
dîn uobermuot scol dir gescaden.
du uersihest dich ze dîner sterke;
dâ bî sculn wir merke:
Dauid was vil lutzeler gescaft;
got selbe gap im di kraft
daz er golie daz houbit abe sluoc
unde vur den chuonc saulen truc.
got hât inoch di selben gewonhait:
ez wirdet dir hiute vil lait
daz du wider gote hîe stast
unde der warhait uerlougint hast.
ich bin ein edeler vrancke,
ich gichtige dich mit dem champhe.
ich sende dich zu der helle:
der guote sent dionisii dich hiute uelle .>
Dem kaiser gerieten sine wisen,
daz er uorderote gisel
ûz iewederem taile:
daz lobeten di vürsten algemaine.
drizzec der wâren
di sich vur genelunen gaben,
ube binabel geuiele,
daz daz gerichte über si ergienge,
alsô di pfaht lerte.
der kaiser si damit erte:
er nam von tirrîche
drizec gisel dem rîche
in dem selben gedinge.
des vrovten sich di karlinge.
Binabel was ein starc man:
des nehete nieman nehain wan,
daz im tirrich vor gehabete
oder dehain wile gelebete:
an dem libe was er chranc.
vil williclichen vrumt er den champf.
di vürsten von karlingen
vluren allen ir gedingen.
der kaiser uiel sine uenie;
er bat alle di menige,
daz si got vleten
daz er daz rîche gerte,
daz er sine tugente bescainte
unde di rechten warhait unter in erzaicte.
sam taten di heiligen vrovwi:
di manten got sîner tougin.
hin zehimele si digeten
daz tirrich gesigete:
wol gehalf im daz.
dâ wart manic ouge naz.
si wegeten im allenthalben
mit missen unde mit salmen,
mit manegen guoten dingen:
von rechte muse im wol gelingen.
Der kaiser scuof zesiner huote
manegen helt guoten;
vil michel was daz gedranc.
dâ gelobeten si den champh
zu dem braiten uelde.
der kaiser unde sine helde
gehabeten zeringe;
sam taten di karlinge.
der kaiser hiz vor in allen sage,
er were vri oder dinist man,
swer dehain strit dâ huobe,
daz man im den hals abesluoge.
di chemphen wâren wol gar:
uermezenliche chomen si dar
ûf zwain ziren marhen.
dô wiste man si zesamene,
di grizwarten si manten.
ein ander si anranten;
di schefte brachen si zestuchen,
di scharphen swert si zucten;
zu der erde si chomen baide.
dane was manne nehainer,
der in den chraiz getorste kom,
er nehete den hals uerlorn.
Binabel unde tirrich
mit swerten uersuochten si sich;
si zehiwen ein ander di schilte.
der kaiser allez zegote diegete:
er uorchte des winigin man.
der elliu dinc wol kan
aine gezechen,
der wolt ez anderes scaffen:
Tirrich gewan eines lewen mut;
daz swert er dô ûf huop,
uast er an in scrait,
den helm er im uersnait.
ia muser dolen dar unter
aine vraissame wnden.
daz bluot im über di ougin ran.
dô sprach des uiandes man:
 <ia du tiwerlicher degen,
ich wil mich dir ergeben.
mîn swert scoltu nemen,
unde wiltu genelune wegen,
vur aigen wil ich dir dînen,
elliu di zirde,
di mich von erbe an chom ist.
unde gewinnestu uns aine vrist,
ich wirde hi zestete dîn man .>
 <ez nescol sô niht gestan,>
sprach der helt tirrich,
 <du bist ein vürste alsô wol sam ouh ich.
kume du zemines hêrren vuzen!
ich wil dich sin alles erlazen.
ich wil dir gerne wegen
daz er dich laze leben.
Genelunen du mir niemir vor genenne,
want ich sin niemir gehenge,
alsô uerre sô ich mac,
daz er dehain tac
hinne vure mere gelebe.
in geriwet hiute marsilien gebe .>
dô sprach binabel:
 <durch genelunen chom ich her.
nemagich im niht gedingen,
sone wil ich niht ligen;
nemagiz niht bezer werde,
ich wil durch in ersterbe .>
 <dar engegene warne du dich!>
sprach der helt tirrich,
 <du lebest unlânge.
der tivel hât dich geuangen.
erne wil dich niht lazen:
mit anderen dinin genozin
vurt er dich zu der helle.
der untriwen bistu geselle .>
di tivren uolcdegene
sprungen wider zesamene;
si uachten mit grimme:
di uesten stalringe
machten niht dâ vor gestan.
ir slege wâren vraissam.
Tirrich der degen
uerwndot in aue durch den helm.
wi vro der kaiser des was!
umbe warf er daz sachs,
den hals er im abesluoc.
daz houbit er ûf huop,
er stachte ez an ein sper.
ûf sin marh gesaz er.
er vurt ez wider ûf den hof.
dâ wart michel vroude unde lof:
si luten unde sungen;
von allerslachte zungen
lobeten si got alsus:
 <te deum laudamus!>
Der kaiser gesaz an daz gerichte:
dô ertailten im di sentphlichte,
daz rîche scolte werden gerainet;
si heten sich selben uertailet,
alle di der untriwen geselle wâren
unde sich vur genelunen gaben.
di vürsten sprachen alle bî einem munde,
alte unde iunge:
 <owol du heiliger kaiser,
richte den armen waisen!
zu dir rufent di kint
der uetere uerraten sint.
sines chunnes scol niht mere
wachsen an der erde .>
di gisel hiz er ûz vuren:
di houbit si in abeslugen.
Genelunen si bunden
mit vuzen unde mit handen
wilden rossen zu den zagelen:
durch dorne unde durch hagene,
an dem buche unde an dem rucke
brachen si in zestucke.
sô wart di untriwe geschendet:
dâ mit si daz liet uerendet.
Nû wnschen wir alle geliche
den herzogin hainrîche
daz im got lone.
di matteria di ist scone.
di suoze wir von im haben:
daz buoch hiz er vor tragen,
gescriben ze den karlingen.
des gerte di edele herzoginne,
eines rîchen chuoniges barn.
mit den liechte himil wizen scaren
nach werltlichen arbaiten
werdent si gelaitet,
unter allen erwelten gotes kinden
dâ si di ewigen mandunge uinden.
daz si sin ie gedachten,
daz man ez vur brachte
intutische zungin gekeret,
dâ ist daz rîche wol mit geeret.
sine tugente dwngin in dar zu.
wa lebet dehain vürste nû
dem ie sô wol gescahe?
der hêrre der ist getriwe unde geware.
Nune mugen wir in disem zite
dem chuoninge dauite
nieman sô wol gelichen
sô den herzogen hainrîchen.
got gap im di kraft
daz er alle sine uiande eruacht.
di kristen hât er wol geeret,
di heiden sint von im bekeret:
daz erbet in von rechte an.
zefluchte gewant er nie sin uan:
got tete in ie sigehaft.
in sînem houe newirdet niemir nacht.
ich maine daz ewige licht:
des nezerinnit im niht.
untruwe ist im lait,
er minnit rechte warhait.
io ovbit der hêrre
alle gotlike lere,
vnt sin tuire ingesinde.
in sime houe mac man uindin
alle state unde alle zucht.
dâ ist vrovde unde gehucht,
dâ ist kuoske unde scham;
willic sint im sine man;
dâ ist tugint unde êre.
wa vraistet ir ie mere
daz imen baz geschahe?
sime schephere
opherit er lîp unde sele
sam dauid der hêrre.
swa er sich uirsumet hât,
ze gerichte er im nû stat:
an dem iungistin tage
dâ got sin gerichte habe,
daz er in ze gerichte nine uordere,
sundir er in ordine
zu den ewigin gnaden,
darumbe rufe wir alle amen!
Ob iu daz liet geualle,
sô gedencket ir mîn alle:
ich haize der pfaffe chunrat.
alsô ez an dem buoche gescribin stat
in vranczischer zungen,
sô hân ich ez in die latine bedwngin,
danne in di tutiske gekeret.
ich nehan der niht an gemeret,
ich nehan dir niht über haben.
swer ez iemir hore gesagen,
der scol in der wâren gotes minne
ein pater noster singe
zehelue mînem hêrren,
ze troste allen geloubigin selen,
daz unsich got an rechtem
geloubin mache ueste,
daz uns an guoten werken nine gebreste,
unde mahe uns sin rîche gewis.
tu autem domine miserere nobis!
