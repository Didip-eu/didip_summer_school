 gelobt sistu, starch unde maehtic got, daz du dîner gnaden gebot sô chreftechlich schinen last, daz du mit ladunge hast alle dise werlde zuo dir gezogen! dîn chraft hât sich niht gesmogen . nû behute mich, hêrre, vor der chraft, dâ mit die tievel sint behaft! hilf mir, daz mich behalte dîn chraft vor ir gewalte! got milt, gnaedec unde guot, ich man dich an den suzen muot, an die gnaden rîche triwe, daz du sô spaete riwe dem schachaere geruchtest geben, dar zu daz ewige leben . hêrre, alsô gnaedic wis ouch mir! ich chum zespate nû zu dir unde bin zelânge gewesen . durch den schachaere hilf mir genesen unde durch alle, die du ie vernaeme unde in ze helfe quaeme! christ hêrre, durch die gehorsam, die dîn lîp, dîn leben unde dîn nam dînem vater laeistet unz an den tôt; durch alle die menschliche nôt; mache mir dîn gnade zam unde mache mich dir gehorsam, daz ich iemer schulden vri unde vor dînem antlutze si! hêrre got, bedenche mich! mîn dinch stet ubel wider dich . erlose mich, hêrre, unde enphah, von den, die mir dâ volgent nah! die tievel unde alle die missetat, die mir islichez liste gefueget hât, si sint sô starche über mich, ich enbriste in niemer âne dich . erlose mich, hêrre, von in! daz ich ir gevangen bin, daz la dir erbarmen, unde loese mich vil armen! owe, was sol mich geschehen, swenne du chumst durch gesehen, swaz isliche mensch sunden hât unde alle mîn missetat? war entrinne ich denne, dâ ich genese unde dînes zornes entwes? wie sten ich vor den ougen dîn? mîner sunde mach niht zal sin . we den gedanchen, dâ mit ich ie dehein dîn gebot ubergie! we den worten, diu ich ie gesprach, dâ mit ich dîniu gebot zebrach! we den werchen, dâ mit ich vil armer hân versundet mich! we allen den stunden, die mir ie gerieten zesunden! owe mir, daz ich ie gesach oder ie gehorte oder ie gesprach oder ie gegreif oder ie getrat oder ie gedaht an die stat, dâ mit ich hân versundet mich! ez ist der maeintate gelich, daz ich unzaellichen hân wider dîn hulde getân . mîner sunde hât manec sele schaden, daz si mit noeten ist geladen . sich hât manic mensch versundet, den mine sunde hant verschundet . verliezze ich dehein sunde ie, daz enchom von mînen tugenden nie . ich hân niht trost, hêrre christ, wan daz dîner gnaden mere ist denne aller mîner sunden . in dîner gnaden unden hilf mir ertrinchen tougen! geuz, hêrre, ûz mînen ougen von zaehern ein wazer groz, ein guzze der sint vluet gnoz, sô tieffe von der minne, dâ si alle ertrinchen inne, daz si mir verswinden muzzen . als ûf dînen vuzen marien magdalenen ergi, enpha mich, hêrre, als si unde als sant marien von egipt lânt unde als sant afran, diu dich vant, daz man dich milter nie gesach, unde als sant pelaien geschach, diu dîn gnade hât gesehen! alsô hilf mir, hêrre, geschehen, durch alle, die ie bechertezt unde dîn lob an in gemertezt! erwaich mîn herce dar zuo, daz ez sich der herte abe tuo, dâ mit ez mich verlaeitet hât! ich enwaiz niht, welher missetat ich dir alrest sol chlagen . daz du mich die erde laest tragen, daz ist, als dîn gnade wil . mîner sunden ist sô vil, ich enchan mich niht berihten us in . ich bin noch tiefer chomen dar in denne lazarus in die erden, den du lemtich hiez werden . alsô geruche mir, hêrre, wider geben dîn hulde unde rehtez leben! mache mich raeine unde niwe! gib mir sô staete triwe, daz us mînem hercem von geistlichem smercen sô lueter zaeher wallen unde von mînen ougen vallen, die dem helle viure widersten, daz ez mich muzze vergen unde mir erleschen muzze! des hilf mir durch dîn süeze!
