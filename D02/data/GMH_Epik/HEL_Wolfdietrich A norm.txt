Ûf kunstenobel ze kriechen ein gewalteger künec saz.
an dem tugent noch êre noch manheit nie vergaz
sîn meister unde sîn schepfer, der in dâ werden liez.
an im gebrast niht mêre wan daz er ein heiden hiez.
Im dienten durch kriechen der bulgerîe walt:
von hiunischem gemerke betwanc ez sîn gewalt.
im dienten mit gewalte kriechischiu künecrîch.
er saz ûf kunstenobele unde hiez hêr huge dietrîch.
Botelunges swester von den hiunen was sîn wîp.
diu het guote witze unde tugentlîchen lîp.
si was alles wandels unde missewende vrî.
si truoc ouch bî dem kriechen schoener süne drî.
Si wâren liep der vrouwen unde ouch dem künege rîch.
durch die grôzen liebe hiez mans alle dietrîch.
dô si der süne zwêne bî dem künege gewan,
dô gienc dem künec rîchen aber ein hervart an.
Die volbrâhte er mit êren unde gewan ouch helde genuoc.
dô weste niht der krieche daz si den dritten truoc.
mit berhtunge von mêrân er dô die hervart swuor,
der was sîn rât getriwer: von rehte er mit im vuor.
Dô wolte er sînem vriunde, einem künege leit tuon,
von tenemarke vruoten sîner swester suon.
dô sprach der künec rîche ze berhtunge von mêrân
 <wem sol ich mîne liute unde mîne bürge lâzen?
Mîn lânt unde mîn erbe, unde ouch mîn künecrîch
unde mîn liebe vrouwen?> sprach huge dietrîch.
dô sprach der vil getriwe < wer möhte ez baz behaben?
bevilh ez mîme gesellen, dem herzogen saben,
Elliu dîniu rîche, diu dir undertaenic sint,
dar zuo mîne vrouwen unde dîn vil lieben kint .>
den rîchen vürsten saben hiez er dô vür sich gân:
allez daz er hête daz machet er im undertân.
Kint unde künecrîche, wîp unde al sîn lânt
bevalh erm ûf sîn triwe: daz was niht wol bewant.
als im den rücken kêrte der liebe hêrre sîn,
er trat gezogenlîchen vür die künegîn.
Er sprach ze sîner vrouwen < nû mîn hêrre sî geriten,
nû solt du niht zürnen, ich wil dich etewes biten .>
si sprach gezogenlîchen < ich zürne wider dich niht,
wilt du gefüeger dinge muoten, ez geschiht.
Du maht aber ûf mîn triwe solher bete gern,
daz ich ê mit dir zurnde, ê ich wolte dich gewern .>
er sprach valschlîchen < diu bete ist ûf geschoben:
ich getar gên dir niht muoten, du wellest zorn verloben .>
Dô sprach diu wol gezogene < diu bete erloubet sî.
ich weiz dich sô getriwen, ich bin lasters von dir vrî.
dîn hêrr hât mich enpholhen dir ûf die triwe dîn:
ich weiz dich sô getriwen, du vârest niht der êren mîn .>
Dô sprach der valsches rîche < ich sage dir waz ich wil.
du hâst urloup mir ze zürnen . nû bite ich ouch niht vil.
ich hân mich mînes hêrren ûf diser verte verzigen:
er kumet doch niemer widere: nû lâ mich bî dir ligen .>
Der vrouwen dô vor zorne ir herze in jâmer brach.
dô vlôz ir von den ougen über die brust ein bach.
si sprach < du hâst zerbrochen an mir die triwe dîn.
unde sent in got her widere, ich klagez dem hêrren mîn .>
Dô er ir angest hôrte, dô tete er alse ein man
der wol mit valschen listen sîn rede verkêren kan.
dô sprach er zühticlîchen < ich het ez niht geruocht:
du solt niht zürnen, vrouwe, ich hân dich niwan dâ mite versuocht.
Ich hân wol versuochet dîn staete unde dîne tugent.
du hâst in dînem herzen bêde kiusche unde ganze tugent.
swaz ich mit dir geschimpfe, daz solt du mir vertragen.
du solt keine untriwe mînem hêrrn von mir niht sagen .>
Si sprach < hâst duz in spotte gegen mir gereit,
sô wirt ez mînem hêrren von mir niht geseit.
ich wil dir des mîn triwe unde mîn wîplîch êre geben:
gewehenest dus ie mêre, ez gêt dir an dîn leben .>
Dô hôrte er an ir worten daz ir wille was niht guot.
er dâchte < ich hân gehoeret daz siz niene tuot.
ich getar niht mêre erzürnen hie mite daz schoene wîp,
unde sagt siz mînem hêrren, ez gât mir an den lîp .>
Dô nâhente ez dem jâre, daz daz dritte kindelîn
geboren solde werden von der edeln künegîn.
si was ein heideninne unde geloubte doch an got:
swâ si vor vorhte mohte, dâ leist si sîn gebot.
Si lac eines nachtes in ir bette unde slief.
si was niht vol entslâfen, unz ir ein stimme rief
 <vrouwe, du solt wachen, diz schrecken mir vertragen:
nû du an got geloubest, ich sol dir guotiu maere sagen.
Dîn man unde du sît heiden, doch tregest ein kindelîn:
got wil dich niht erlâzen, ez müeze kristen sîn .>
si sprach < wie gerne ich leiste sîn bete unde sîn gebot,
sol ich michs an dich lâzen unde an dînen got .>
Er sprach < disiu maere alsô wâriu sint,
daz du an dem vünften morgen, vrouwe, gewinnst ein kint,
daz dir dîn schepfer under dîn herze hât gefrumt.
du solt ouch daz niht lâzen, swann ez zer welde kumt:
über ein halbe mîle sitzt ein guoter man:
du solt mit dînem kinde ze dem einsidele gân.
daz solt du im bringen an einem morgen vruo
unde solt in des niht irren, swaz er mit dem kindel tuo .>
An dem vünften morgen kam si ûz aller nôt.
dô si sich vermohte, si tete swaz er gebôt.
si truoc ûz der bürge ir kindelîn verstoln
unde gienc zem klûsenaere verborgen unde verholn.
Si enweste war si solde unde gienc doch rehte dar.
er was ouch dâ gesezzen mê danne vierzic jâr.
als diu küneginne ze dem hiuselîne gienc,
der selbe klûsenaere si minniclîche enphienc.
Er hiez si vlîziclîchen gote willekomen sîn.
 <dîn sun sol kristen werden: gip mir daz kindelîn .>
si werte sich des lânge: daz kint si im doch liez;
si sach daz harte ungerne, daz erz in daz wazzer stiez.
Dô sach si ob dem wâge schînen kerzen lieht.
die ez im hulfen toufen, der ensach si leider niht.
daz kindel er in sîden vil schône dô bewant
unde gap ez sîner muoter wider in die hant.
Dô sprach er zuo der vrouwen < sî dir liep daz kindelîn,
sô behalt unz an sîn alter daz toufgewaete sîn.
ich wil dir sagen, vrouwe, swaz im dar von geschiht,
unde sî dir liep daz kindel, sô vlius daz gwaete niht.
Swenn du in in sorgen sendest, sô legez an sînen lîp .>
 <sô wirt ez im ze kleine, vürhte ich> sprach daz wîp.
 <ez wirt in sînem alter ein ungefüeger man:
swie enge ab ez dich dunke, sô legt erz doch wol an.
Swenn erz in strîte vüeret, sô ist im sîn lîp gesunt.
von deheiner slahte wâfen wirt er niemer wunt.
von wazzer noch von viure verliust er sînen lîp .>
 <sô wil ich imz gerne behalten> alsô sprach daz wîp.
 <
Ich wil dir sagen mêre, wie lânge ez dir sol leben.
ich wil im ie zem jâre eines mannes sterke geben:
von der gotes gâbe wirt er vünfzic jâr alt
unde vünfzic manne sterke hât sîn lîp gewalt.
Du solt umb in niht sorgen: er kumt vil dicke in nôt,
er kumet ouch vil ofte daz im nâhen ist der tôt,
unde wil dir sagen mêre, daz er mit sîn eines hant
ein schoene küneginne erstrîtet unde ein lânt .>
Si hete wol geleistet ein bezzer gewant.
dô vorhte si des sêre, si wurde drinne erkant.
daz sol des wurmes vîndes êrste âventiure sîn:
noch lebte ûf garte in sorgen diu arme künegîn.
Dô wuohs der junchêrre . des pflac sîn muoter wol
mit muoterlîcher triwe, als ein vrouwe ir kindes sol.
als vil gerne liep den vrouwen ir jungiu kindel sint,
der selbe was ir lieber dann ander ir kint.
Si hete in gote ergeben unde dem tiuvel gar benomen.
dô nâhente ez dem jâre, daz der künec solde komen.
dô enweste er niht dâ heime des jungen sunes sîn.
dô wuohs ouch volliclîchen daz liebe kindelîn.
Die boten vaste gâhten gegen dem künege rîch.
si sageten im diu maere, diu wâren wünniclîch.
 <nû gip uns, hêrre, miete: du hâst ein schoenen suon .>
mit vröuden sprach der krieche < daz wil ich gerne tuon .>
Dô was im liep zem wîbe unde zem kinde: er hete es reht.
dô truoc man im engegene den wunniclîchen kneht.
daz kint was alsô schoene, daz erz vil gerne sach,
unde vreute sich sîn herze, des im sîn muoter jach.
Dô satzte man den kleinen, daz er bî der tavele stuont.
dô er geloufen mohte, als noch diu kindel tuont,
dô gap man im durch liebe brôt in sîne hant:
swelch hunt im aber daz zucte, den warf er an die want.
Dô daz die liute ersâhen, si segenten alle sich.
die wîsen alle sprachen < got behüete mich!
vil ungefüege sterke hât dîn vierthalbez jâr .>
durch des kindes wunder vuor vil der liute dar.
Swer dô des kindes sterke bî der schoene âne sach,
der segente sich durch wunder: ze dem künege maneger sprach
diu wort, als man dâ sprîchet, diu gar unnütze sint:
 <hêr künec, nû heizt in toeten: er ist des übeln tiuvels kint.
Ir sult daz gelouben, erst von dem tiuvel komen.
wâ solde er dise sterke anders hân genomen?
laest du den tiuvel wahsen, dir wirt dâ von sorge bekant:
kumt er ze sînen jâren, er verderbet liute unde lânt .>
Der künec disiu maere hôrte ungerne sagen.
dô begunde er an dem kinde schoene unde sîn lîp klagen.
daz erz verrechen solde, daz gienc im an sîn leben:
vor ungehiuren dingen er wolt im niht vride geben.
Dô sante er heimlîchen nâch dem ungetriwen saben.
dô sprach der künec < ich waene wir übel gehüetet haben.
mîn êre muoz ich vliesen unde daz kindelîn.
ouch sprechent alle liute daz ez nie wurde mîn .>
dô gedâhte im aber saben, der ungetriwe lîp,
wie er die lüge erfunde, dâ mit er erzurnt daz wîp.
er hete in sînem herzen behalten manegen tac
wie er ir ez ûf gehüebe, daz si bî im niht lac.
Dô sprach er zuo dem künege < hêrre, ich sage dir daz,
swaz ich eins nachtes hôrte, dô ich bî der vrouwen saz:
si sprach « unde wolte der tiuvel iemer bî mir sîn! »
von den selben sachen ist komen daz kindelîn .>
Dô dâchte er aber widere < hân ich daz ûf si gelogen,
si saget lîht die wârheit, sô bin ich gar betrogen.
du solt mich drumb niht melden, daz si sô hât getobet:
ich soltz niht haben gesaget; daz hete ich ir gelobet .>
Dô sprach der künec < mich dunket daz unschuldic sî daz wîp.
doch rât uns, hêrre saben, daz wir im benemen den lîp.
rât wie werde dem kinde sîn schoener lîp benomen,
daz ez dem wider werde, von dem ez sî bekomen .>
Dô sprach der valsche sabene < wol ich gerâten kan.
heize dir gewinnen berhtungen von mêrân.
du hâst ir ninder zwêne, die dir getriwer sîn.
den heiz verholne toeten daz kleine kindelîn.
Geschiht ez offenlîchen, die liute unnütze sint,
si zîhent dich vil lîhte, du habest ertôt daz kint.
du solt im verholne heizen nemen sîn leben .>
er sprach < ich wil dir volgen, du hâst guoten rât gegeben .>
Dô sprach aber saben < des râts tuon ich niht abe.
du solt mich des niht zîhen, daz ich dirz gerâten habe .>
ûz dem selben râte er sich darumbe nam:
er wolt daz die getriwen wurden an einander gram.
Berhtunc der wart heimlîche zuo dem künege brâht.
dô sprach der alte wîse < wes ist nû gedâht?
hêrre, lât mich hoeren, waz disiu maere sint .>
mit jâmer sprach der krieche < du solt toeten mir mîn kint
Heimlîche unde sô verholne, daz sîn nieman werde gewar .>
dô sprach der vil getriwe < seht, daz behüete ich gar.
ich wil an sînem tôde vil gar unschuldic sîn.
mir waere leit swer tôte den erbehêrren mîn .>
Der künec sprach < nû gedenke, berhtunc von mêrân,
daz ich niht sô getriwes in mînem rîche hân,
unde lâz mich des geniezen, daz man dir triwe giht.
du solt daz kindel toeten .> er sprach < ich entoet sîn niht .>
 <
Unser zweier triwe ie mêre gescheiden sint.
du hâst ûf lilienporte sehszehen schoeniu kint,
unlânge junchêrren, unde ein schoenez wîp:
die heize ich alle toeten, du ennemest dem kinde sînen lîp.
Die dir suln liep von rehte unde ouch billîche sîn,
die heize ich alle hâhen an die zinnen dîn,
unde ze aller vorderst dir ouch selben nemen daz leben .>
 <ich wil gelt sô grôzen niht wider daz eine geben,>
Sô gedâhte der getriwe: < ez ist niht alsô guot.
ich tuo swaz er mich heize: vil grimme ist sîn muot.
ê danne er mich hienge, mîniu kint unde mîn wîp,
wolt er michs niht erlâzen, ich naeme im ê den lîp .>
Dô sprach er zuo dem künege < welt ir michs niht erlân,
sô wil ich ez gerne ertoeten> sprach berhtunc von mêrân.
 <sît ir niht welt erwinden oder ez geschehe,
sô solt ir mirz antwurten, daz ez nie man ersehe .>
Des gâben si dô triwe an einander dâ.
Berhtunc waer aber gerner gewesen anderswâ.
daz ist diu ander sorge, daz erleit daz kindelîn.
noch lebte ûf garte in jâmer diu arme künegîn.
Der künec sprach zuo berhtungen < ich hân mich wol bedâht,
wie wir daz kint gewinnen: du solt wachen dise nacht.
dir muoz der torwarte als undertaenic sîn:
swenne dichs gelustet, er laet dich ûz unde în.
Deheinen kameraere lâz ich ligen vor der tür.
alsô daz kint entslaefet, sô solt du treten dâ vür.
swenne si in der bürge alle entslâfen sint
unde mîn vrouwe entslaefet, sô gibe ich dir mîn kint .>
Dô tete der vil getriwe, als in der künec hiez.
er schuof mit dem torwarte, daz ern în unde ûz liez.
dô tete der vil getriwe, als in sîn hêrre bat:
dô si in der burc entsliefen, vür die kemenâte er trat.
Dô retten mit einander der man unde ouch daz wîp.
si heten grôzen jâmer umbe des kindes lîp.
der künec sprach zuo der vrouwen < wâ naem duz kindelîn,
du ennaemestz von dem tiuvel?> < nein> sprach diu künegîn.
Dô sprach der künec mit zorne < ez sol niht lenger leben.
ich wil im ouch mîns erbes niemer halbe stat gegeben.
im wirt ouch von mir niemer beidiu burc unde lânt:
swaz ich im erbes gaebe, daz waer übele gewant .>
Dô sprach diu vrouwe in zorne < daz ist als du wilt.
nû ist manec wol geborne, der niemer vüeret schilt.
als muoz er ouch vertroesten sich lîhte der gâbe dîn.
der in dâ hât beschaffen, der bewar daz kindelîn .>
 <
Er sol riuten unde bouwen, von arte ist daz sîn reht.
wer liez im sîn künecrîche? er mac niht küneges kneht
gesîn mit sînem lîbe: er hât niht küneges muot.
er sol in dem walde liute morden umbe ir guot .>
Dô sprach diu vrouwe in jâmer < lîhte im baz geschiht:
swes im got wil gunnen, des mac man im nemen niht.
waz ouch ûz im sol werden, daz ist dir unbekant:
sîn eines lîp erstrîtet ein künegîn unde ein lânt .>
 <
Wilt aber daz gelouben?> sprach er zer künegîn.
si sprach < mir ist getroumet, daz ez sol alsô sîn .>
dô sprach aber der krieche < sol im geschehen daz heil,
sô lâze er sînen bruodern al hie sîn dritteil.
An einem künecrîche hât er iemer lânt genuoc,
unde kan er daz ervehten, sô ist er harte kluoc.
ich gibe dir des mîn triwe unde lâze ez ouch wâr,
daz er aller mîner lânde geniuzet niemer umbe ein hâr,
Noch niemer teil gewinnet, unde solde er iemer leben.
ich verbiutz ouch mînen kinden, daz si im ihtes geben,
swanne sô ich sterbe, dehein des lândes mîn .>
 <sô müeze im got gnâden> sprach aber diu künegîn.
Dô swuor bî den zîten dehein künec deheinen eit,
swaz er in triwen lobte, ez waer diu wârheit.
dô kêrte sich hin umbe diu vrouwe unde slief,
unde sleich er ûz der decke: berhtunge er lîse rief.
Er rûnte durch die porte < berhtunc, bist du dâ?>
dô sprach mit lîsem worte der vil getriwe < jâ .>
 <weist du ob in der bürge die liute entslâfen sint?>
 <hêrre, ez wachet nieman, nû enphelhet mir daz kint .>
Der künec dennoch vorhte, ez wacht sîn liebez wîp.
dô greif er under die hülle an ir munt unde an ir lîp.
sîn hant ez allez suochte swaz man an vrouwen siht:
swie dicke ers aber ruorte, si erwachte leider niht.
Dô gienc er zuo dem bette, dâ lac daz kindelîn:
daz er verstelen wolte der lieben muoter sîn.
dô getorste er nie gerüeren daz kleine kindelîn:
er vorhte obe erz wacte, ez wact die muoter sîn.
Er gedâhte in sînem muote < unde wirt daz kindel lût,
sô erschrîet ouch diu muoter, sô liep ist ir daz trût,
unde bringet mich ze schanden: noch lieber vlüre ichs leben.
ich wil ez rehte ermorden unde wil imz alsô tôtez geben .>
Ze sînes bettes houpte suocht er sîn gürtelgwant,
nâch walhischem site namer ein mezzer an die hant.
er sprach < wilt du weinen, unreinez kindelîn,
unz an die hant daz mezzer stich ich in daz herze dîn .>
Dô zucte er ûz dem bette daz kint, dâ er ez vant.
durch sînen tôt daz mezzer truoc er an der hant.
got gap im dâ ze heile daz daz kindel slief:
anders het erz ermordet . berhtunc im aber rief
 <
Wie lânge wilt du bîten? ez ist gên dem tage.
gip mir daz kint bî zîten, daz ich ez vürder trage,
ê dan diu vrouwe erwache unde uns melde des morgens schîn .>
vil sanfte sprach der krieche < nû nim hin daz kindelîn .>
Berhtunc der getriwe sînen hêrren enphienc.
von der kemenâten er vil lîse gienc.
dô kam er vür daz gewelbe, dô ginc er nâher baz
unz vür die burcporten: ûf daz ros er gesaz.
In sînen regenmantel want er daz kindelîn.
er sprach ze dem torwarten < unde gewehenest du mîn,
ich slahe dir abe daz houbet unde wirf dich in den graben:
verswîgst ab du die reise, du maht sîn vrum gehaben .>
Swie ebene ab er sich sazte, der reise in doch verdrôz.
der torwarte im legte daz kindel in die schôz.
er reit über die brücke, im lûhte des morgens schîn:
reht an der burclîten erwacht daz kindelîn.
Dô rief ez in den sorgen, alse ein kindel tuot,
daz ouch ze solhem tôde hât deheinen muot.
ez sprach erbermiclîche < muoter, decke mich .>
der alte sprach in zorne < ich enruoche, unde vriuset dich .>
Als im der liehte morgen unde ouch diu sunne erschein,
er gedâhte an sîne triwe, dô was er alters ein.
als der sunnen blicke durch die liehten wolken brach,
er was geriten sô verre, daz in nieman sach.
Die stîge unde ouch die strâze er durch vorhte vermeit.
durch walt unde durch gevilde er mit im schâches reit.
dô erwachete in den stunden vil gar daz kindelîn.
dô vergaz ez sînes vrostes unde spilte mit den ringen sîn.
Alsô daz kleine kindel sîner sorgen gar vergaz,
dô greif ez an die ringe unde sprach < waz ist daz?>
des halsperges schoene daz kindel nie verdrôz.
daz ersach der krieche: sîn jâmer wart vil grôz.
Ez lûhte im under d'ougen' sîn lîp als der snê:
swaz daz kint gelachte, daz tete dem alten wê.
er dâchte < ob ich dich tôte, daz ergie mir niemer wol.
mîn herze ist sô betrüebet, ich waen mit dir ersterben sol .>
Dô vuorte erz ûf die heide an ein vil grüenez gras
in ein vrömde wilde, dâ nieman bî in was.
er sazte ez ûf den anger, dô zôch er ûz daz swert:
daz kint wolt er des tôdes durch den hêrren hân gewert.
Daz swert begunde er schouwen, dô was sîn herze verzagt.
daz habet ir wol gehoeret, vil dicke ist daz gesagt:
swem got sîn leben wil vristen, niht leides dem geschiht.
sîn hende ez wolden toeten, dô gestatz sîn herze niht.
Dô sprach er wider sich selben < wie ist mir sô geschehen?
ich hân vor mîner hende wol hundert man gesehen,
die ich alle hân ertoetet unde mit mîner hant erslagen:
daz ich nû bin sô bloede, daz wil ich gote klagen.
Daz ich dich niht tar toeten, wâ von kumet mir daz?>
daz kindel er dô vuorte mit zorne vürbaz.
er gedâhte in sînem herzen < ez hât dir got gegeben.
du bist waen alsô saelic, du solt behalten dîn leben.
Ê danne ich von dir scheide, doch wirt dir dîn lîp benomen.
ich wil durch dîn sterben ze einem brunnen komen.
du muost dich selbe ertrenken in dem wazzer, liebez kint:
daz kumt von liehten rôsen, die enmitten drinne sint.
Ich weiz wol daz dich triuget dîn jungiu kintheit,
daz dîn toerschiu jugent dich dar in verjeit.
der brunne ist tief al umbe, unde wil du kindelîn,
die rôsen brechen drinne, zwâr du vellst dar în.
Sô wil ich danne schouwen, wie der tôt dir sî beschert.
ist dann dîn vater ein tiuvel, er hât dich schiere ernert .>
mit grimmigem muote kam er dar gerant
an eine wisen grüene, dâ er den brunnen vant.
Mit jâmerlîchem herzen erbeizte er ûf daz gras.
dennoch im harte swaere umb des kindes sterben was.
er sazte ez über den brunnen: het aber daz kindelîn
gegriffen nâch den rôsen, sô waerz gevallen dar în.
Ez kam von sîner saelde, die rôsen ez vermeit.
dô gienc ez von dem brunnen hin ûf den anger breit.
durch sîne kurzwîle viel ez ûf daz grüene gras.
ez ahtes harte kleine daz ez alters ein dâ was.
Berhtunc der getriwe was listic unde karc.
sîn ros in loubes dicke unde sich selben er verbarc.
er sprach < nû waere ich gerne disen tac bî dir:
ich vürhte, ob dir iht werre, du vliehest her ze mir.
Ich wil doch bî dir wachen zwâre dise nacht.
du muost benamen sterben, sô ich dich als verr hân brâht.
ich wil grôz wunder hînte an dînem lîbe sehen:
unde gelebest du ouch unz morgen, ez mac vürbaz geschehen .>
Daz kint was alters eine unde hete kumbers niht.
ez warte des gnâden von dem man wunder siht.
der pflac sîn wol mit triwen, sîn helfe ez niht betruoc.
daz wîp was im ze verre, der brüstelîn ez souc.
Er saz unz an den âbent, diu sunne gar verswant.
dô brach der liehte mâne durch die wolken sâ zehant.
dô huop sich zuo dem brunnen durch hitze manic wilt.
dô was aber nieman des kindes vrideschilt.
Swaz wildes ezzen niuzet, daz mac wazzers niht enbern.
genas daz kleine kindel, des muoste ez got gewern.
zuo dem brunnen liefen lewen bern wiltswîn:
mitten under dem gewilde saz daz kindelîn.
Swaz wildes wazzer wolte, daz muoste et allez dar.
ze jungest kam geloufen der wolve ein michel schar
in starkem hungers gîte, als man si loufen siht.
der hunger twanc si sêre unde tâten dem kinde niht.
Von süezes lîbes smacke wart in daz kindel kunt.
von grôzer hungers noete iegelîches wolves munt
daz kindelîn beginte: under in allen ez dâ saz.
sô sat wart iegelîcher, daz er des kindes niht enaz.
Si sâzen zeinem ringe umb daz kint ûf daz gras.
Berhtunc durch daz wunder hin nâch geslichen was.
er sprach < nû muoz ich schouwen, daz ich noch nie gesach:
mich wundert daz die wolve dir tuont kein ungemach .>
Diu ougen in ir houpten brunnen alse ein kerzenlieht.
der arme was ein tôre unde vorht sîne vînde niht.
er gienc ze iegelîchem unde greif im mit der hant,
wâ er ir liehtiu ougen in ir kopfen vant.
Swes er mit in begunde, des muostens im vertragen.
sus gienc er under in umbe, unz ez begunde tagen.
swelher sich sîn dâ werte, den sluoc er daz er dâ lac.
der wunder lacht dô berhtunc die nacht unz an den tac.
Mit jâmer sprach der wîse < dirst der lîp vil unbenomen.
dir müezen disiu zeichen von gotes güete komen.
ich wil daz wol gelouben, unde waerst du's' tiuvels barn,
du waerest von den wolven erstorben unde vervarn.
Ob ich nû hete den willen daz ich gerne tôte dich,
des ist mir niht ze muote, ich vürhte ez riwe mich.
sît dir die argen wolve vride habent gegeben,
wes solde ab ich dich zîhen, ichn lieze ouch dich nû leben .>
Dô in der morgen lûhte, dô mêrt sich sîn gewin,
des armen ûf der heide: die wolve liefen hin.
dô sprach der reine guote < ich wil vristen dînen lîp:
ich wil durch dich wâgen mîniu kint unde ouch mîn wîp .>
Er sprach < ich weste et gerne, von wem du waere behuot.
ich wil dich doch versuochen, als man die kristen tuot .>
er macht von holze ein kriuze unde stiez daz in den sant.
er sprach < unde bist ein tiuvel, sô brîchet ez dîn hant .>
Vür ez in die erde er daz kriuze stiez.
daz kint was sô gehiure, daz ezz niht stecken liez.
ez schowetz in manegen enden, vil lânge ezz âne sach
unde hete ez in der hende, daz ez niht zerbrach.
 <
Ich sihe wol daz der tiuvel an dir unschuldec ist.
ich waene du sîst kristen, dich hât beschaffen krist.
bist aber du ein heiden, doch wil ich ez lâzen sîn.
ich wil dich lenger vristen, vil liebez kindelîn.
Nû versuonen wir uns hiute, ich was dir gester gram .>
daz kint er von der erde ûf sînen arm nam:
 <dô du under disen wolven bist beliben gesunt,>
er sprach < du lebest noch lenger> unde kustez an den munt.
 <
Ich wil durch dînen willen mich vertrîben lâzen,
unde wil ouch durch dich wâgen allez daz ich hân.
ich wil durch dich nû wâgen mîn wîp unde mîniu kint,
die stete unde ouch die bürge, die mir undertaenic sint.
Ich weiz wol daz diz zeichen von guoten dingen vert,
daz du under disen wolven den lîp hâst ernert.
ân dînes vaters willen wirst du noch ein künec rîch:
nû muost ouch iemer mêre heizen der wolf hêr dietrîch .>
Er truoch in zuo dem rosse, ûf er dô mit im saz.
vor sînes hêrren vorhte wurden im diu ougen saz.
er sprach < mir möht noch lieber sîn dîn eines tôt,
dan ich unde mîn geslehte lîden iemer mêre nôt .>
Sus reit er in den sorgen unde vuorte den hêrren sîn
ze einem wildenaere, der hete ein hiuselîn,
sô sîne jegere dicke daz gejeit ze lânge triben
unde in dem walde benahten, daz si danne dâ beliben.
Dô reit er ze dem hûse unde klopfete an die want.
dô kam der wildenaere an die strâze dâ zehant.
dô enphienc er vlîziclîchen den vil getriwen degen:
wan er mit vröuden dicke was in dem hûse dâ gelegen.
Er sprach zem wildenaere < guot man, wâ ist dîn wîp?
nû wil ich versuochen iwer zweier lîp.
durch iwer beider triwe bin ich ze iu geriten:
ich wil durch hôhe miete iuch betelîcher dinge biten.
Den hof hab dir vür eigen, dâ du inne bist gewesen,
unde swaz du von dem walde nutzes maht gelesen;
daz dorf daz hie zuo hoeret, daz sol dîn eigen sîn,
daz du mir nû behaltest daz schoene kindelîn.
Ob dich die liute vrâgen, wâ du habest daz kint genomen,
ich meine ob ez sî vunden, des lâ dich niht überkomen
daz ich ez her vuorte; daz solt ouch nieman sagen.
du solt des swern tiure, ez hab dîn wîp bî dir getragen.
Du solt im ouch mit teilen daz beste daz du hâst.
vrouwe, ich wil dirs lônen, daz duz niht verderben lâst .>
daz kindel si dô nâmen, dan reit der vürste rîch:
nû ist ûz der dritten sorgen der wolf dietrîch.
Als ez mit grôzem jâmer wart der vrouwen tac,
dô greif si an daz bette, dâ daz kint ê vordes lac.
dô lûhte ir mit jâmer der schoene morgen lieht:
si suochte ir liebez kindel: dô vant siz leider nieht:
Si warf an sich ein hemede, ûz dem bette se spranc:
ir kindelîn si suochte under bette unde under banc.
mit jâmer sprach diu vrouwe < owê deich ie wart geborn!
war sol ich gotes arme? ich hân mîn kint verlorn .>
Vor leide dô diu vrouwe viel ûf den estrîch.
ir klage unde ir weinen was alsô jâmerlîch:
si sprach < war sol ich arme? daz ich sô unsaelic bin!
waz touc ich nû ze lebene? tôt, nû nim mich al hin .>
Si schrei mit lûter stimme, daz man ir wart gewar.
die in der bürge wâren, die liefen alle dar.
die si dâ âne griffen, die kunden ir niht gehaben:
si viel under si dar nidere, daz man si muoste laben.
 <
Getörste ich dich schelten, vil ungetriwer man,
unreinez küneges künne, war hâst mîn kint getân?
ez ist erstorben leider, unde ist daz gewesen dîn rât.
du valscher ungehiure, wie wol du weist werz hât!>
 <
Du zîhest mich unrehte> sprach der künec rîch.
 <solt ich mîn kint ertoeten, daz waere unmügelîch.
wilt du michs niht erlâzen, ich sage dir, warz ist komen:
von dem duz hâst erworben, der hât ez ouch zuo im genomen .>
 <
Iezuo sprichst du rehte> alsô sprach diu künegîn.
 <ich hânz von keinem manne erworben: ez was dîn.
du hâst michs ouch beroubet . daz erbarme got!
swenn ez diu welt gefreischet, sô bist du der liute spot,
unde bist ouch zeinem künege iemer mêre enwiht.
sô man ander künege prîset, sô hât man dich verniht.
unde gibe dir des mîn triwe, daz du mirz hâst benomen:
darumbe ich an dîn bette wil niemer mêre komen .>
Dô wart dem künege leide, diu vrouwe quelte ir lîp.
er weste wol ir übel; vil zornic was daz wîp.
in heimlîchen râte er dô ze sabenen sprach
 <nû müeze ez got erbarmen, daz ichs kindes ie gesach!>
Mit zorne sprach dô sabene < berhtunc von mêrân,
der hât an dem kinde unde an dir übel getân,
daz er dirz hât ermordet unde im genomen daz leben:
unde bist du rehte sinnic, du solt niemer imz vergeben .>
 <
Owê> sprach der krieche, < warumbe redest du daz?
nû erbat ich in des kûme; wurd ich im nû gehaz,
daz waere ein grôze untriwe, unde braehtest duz dar zuo,
ich hân es lützel êre, swaz ich im darumbe getuo .>
 <
Jâ wil ich dich berihten> sprach der ungetriwe saben.
 <er möht wol iwer beider dâ mite geschônet haben.
er soltz wol hân gefristet doch einen halben tac.
ze solhen untriwen nieman wol gesprechen mac.
Ich gibe dir des mîn triwe, berhtunc ist dir gram.
swie sêre er sich des werte, er taet aber eime alsam.
er ist als ungetriwe, hêr huge dietrîch,
daz er geruowet niemer, im enwerd dîn künecrîch .>
Dô sprach der künec mit zorne < gip mir dînen rât.
sît er die untriwe an mînem kinde erzeiget hât
unde ir noch gert ze tuonne, wie ich mich gerechen müge,
daz ich in alsô verderbe, daz er niht mêre entüge .>
 <
Daz wil ich dir râten: send einen boten dar,
bit in durch dînen willen daz er ze hove var.
enbiut im, du welst machen rîter, dêst mîn rât,
sô beginnt er mit im vüeren die tiuristen die er hât .>
Der bote ûf lilienporte ze berhtunge wart gesant.
Berhtunc der gelobete die hovevart al zehant.
er sprach < wir suln schouwen mînes hêrren hôchzît:
wol dan mit mir, junchêrren, ob ir gerne rîter sît!>
Von maneger hande varwe gap er rôt gel unde blâ.
hundert swertdegene die wolte er machen dâ.
ze hove er der getriwe unde ouch der milte hiez,
dâ von daz er sich nieman dâ überschallen liez.
dô gedâhte im der wîse < ez mac sô niht gesîn.
ob mich beginnet vrâgen mîn hêrre umbz kindelîn,
sô muoz ich heizen schrîben wâ von ez sî genesen,
ob er iht deste holder sînem kinde welle wesen .>
dô gewan er ein getriwen, der im daz allez schreip,
von welher hande sache dem kindez leben beleip,
von êrste unz zuo dem lesten allez bediuticlîch,
unde daz er wart geheizen der wolf hêr dieterîch.
Dô kam ze hove der vürste unde wart enphangen wol,
als noch ein biderbe dicke von einem künege sol.
er kam sô werdiclîche daz er schône wart vernomen:
der künec sprach ze saben < berhtunc der ist komen.
Nû solt du mir aber râten, wâ von daz geschehe,
daz wir in sô betriegen, daz man in gevangen sehe.
Berhtunc hât von liuten ze hove grôzen schal .>
 <deheiner slahte wâfen lâ du in tragen in den sal.
Berhtunc ist sô kreftic, unde setzt er sich ze wer,
ê dan man in gevâhe, er lestert al dîn her.
unde wil dir râten mêre: swenn er ze tische gât,
daz er sich nider gesetzet unde dîn truhsaeze vor im stât,
Sô solt du disiu maere sagen der künegîn,
daz si über berhtunc schrîe, er ertôt dîn kindelîn.
ir sult bêde wâfen schrîen drîstunt.
ir sult ez mit geschreie tuon den liuten allen kunt.
Sô sols an dîner hende den sal al umbe gân.
vor berhtunges tische hebt daz dritte rüefen an:
 «wâfen über berhtunc hât ermort daz kindelîn! »
sehzic halsperge heiz dringen nâch dir în .>
In den palas wîten sazt man die tavel breit.
wîziu tischlachen spaehe wurden dar ûf geleit.
dô heiz man berhtunge, den vürsten von mêrân,
unde ouch die hêrren alle in den palas ezzen gân.
Dô stuonden kameraere, der maneger umbe sluoc
unde werten daz man'n' helden ir swert niht nâch truoc.
alse iegelîcher gesaz an sîne stat,
der künec mit valschem muote berhtungen sitzen bat.
Er sprach < berhtunc, sitze, edel vürste, unde bîte mîn:
sô wil ich zuo dir setzen dîn vrouwen, die künegîn .>
Berhtunc ims wol dancte; der künec der gienc zehant
in eine kemenâten, dâ er die küneginne vant.
Er sprach < ir sult iuch rechen, vil edeliu künegîn.
ich wil dich ûf den wîsen, der ermort dîn kindelîn .>
mit jâmer sprach diu vrouwe < jâ, hêrre, wer ist daz?
zwâr dem sul wir beide mit willen tragen haz.
Maht du an die wârheit bringen, wer mir hât daz leit getân?>
 <ich wil in iu nennen, ez ist berhtunc von mêrân.
den sul wir hiute vâhen unde benemen darumbe den lîp .>
 <du tuost im vil unrehte> sprach daz tugenthafte wîp.
 <
Si habent dîner êren wênic danne gedâht,
die dich mit lügemaeren habent ûf den vürsten brâht.
du volgest allez sabenen, der wirt iu niemer holt.
Berhtungen den getriwen du nihtes zîhen solt.
Weist du waz dir berhtunc, der vürste von mêrân,
êren unde guotes unde vil liebes hât getân?
ob er niht mêre hête, wan daz er mich dir gap,
du solts im iemer danken unz an dîn selbes grap.
In mîne kemenâten het in sîn zuht gewent.
Botelunge mînem bruoder wart ich von im entspent.
dô erwarp er mich im selben, sich, unde gap mich dir dô:
wilt du des niht gedenken, wie tuost du danne sô,
Swenn du des berhtungen niht geniezen lâst,
daz du lânt unde bürge unde dîn êre von im hâst.
swenn dir berhtunc aleine mit triwen abe gât,
sô wizz daz al dîn êre gar ein ende hât .>
Dô sprach der künec mit zorne < er giltet disen mort,
swie wol du habest gesprochen hiut disen tac sîn wort.
du muost doch über in schrîen: er nam dir dîn kindelîn .>
 <nein ich ûf mîne triwe> alsô sprach diu künegîn.
 <
Jâ wil ich im niht râten an sîn êr noch an sîn leben.
bist an dem kinde schuldic, daz wil ich dir vergeben,
durch daz ez berhtunge an sîn êre niht engê:
ich wil an dînem bette darumbe slâfen alse ê .>
Dô sprach der künec rîche < des maht du mir niht versagen.
ich hôrt dich sô jaemerlîche dîn liebez kindel klagen:
wilt du niht über in schrîen, ich nime dir dînen lîp .>
 <ich riefe ê vünfstunt wâfen> sprach daz schoene wîp.
Dô sprach der künec zer vrouwen < nû bereitet iuch dar zuo .>
 <nû sol daz got wol wizzen, daz ich ez vil ungerne tuo .>
dô zewarf si ir gebende unde zefuorte ouch ir hâr:
von klegelîcher swaere wart si übele gevar.
Der künec schrei dô vil lûte unde mit im diu künegîn,
dô si zuo des sales porte mitalle drungen în,
 <wâfen über berhtunc hât ermordet unser kint!
daz klage wir gote von himele unde allen den die hinnen sint .>
Daz dritte rüefen lûte vor berhtunge geschach.
die halsperge dringen man nâch dem künege sach.
dô saz ir iegelîcher unde sach den andern an:
der künec hiez berhtunc vâhen unde alle sîne man.
Dô man berhtungen in sînen zühten vie,
zehant sprach der guote < nû bin ich übele hie.
ich wânde daz mir dienest unde triwe solde vromen:
nû enmac mir hie dewederez ze deheinen staten komen.
Ich muoz durch triwe lîden, swaz ze lîden mir geschiht.
swie man die an mir brîchet, sô enbrîche ich ir doch niht.
nû waenent alle liute, ich hab mînen hêrrn erslagen:
west ich von im iht guotes, des wolt ich iu doch niht sagen .>
Berhtungen den getriwen man in ein kerker stiez.
der sînen liute deheinen man ungevangen liez.
alrêrst het berhtunc sorge durch den lieben hêrren sîn,
unde lebte noch ûf garte diu arme künegîn.
Berhtunc dô gevangen mit sînen helden lac.
diu reine küneginne ir aller schône pflac.
âne des küneges willen hetens alles des genuoc,
des man ûf ir tavele ezzen oder trinken truoc.
Sus lâgen si gevangen vier mânôt oder mê.
Berhtungen tete der kumber durch sîne triwe wê.
der künec hiez gebieten durch elliu sîniu lânt,
daz si ze hove kaemen, den gerihte waere erkant,
Hin ze kunstenopele vür die burc ûf den plân;
dâ wolte er heizen rihten über berhtunc von mêrân.
er verbôt den hêrren allen daz si kaemen gar,
noch dehein gewaefen braehten mit in dar.
Den künec muostens vürhten, wan er in gewaltic was.
in sîdîner waete erbeiztens ûf daz gras.
dô vuorte ouch nieman ringe wan der küene baltram,
Berhtunges swâger, dem was der künec gram.
Der was ouch dâ verholne, daz in dâ nieman sach.
ze liebe unde ze hilfe ez berhtunge geschach.
der künec erbarmiclîche im dô rihten bat.
den ungetriwen saben sazt der künec an sîne stat.
Der saz ûf sînem stuole, die krône er im verlêch.
sînes künecrîches er sich durch in verzêch.
der vil ungetriwe saben winkt im mit der hende dar:
er rûnte im in sîn ôre < nû nim vil rehte war:
Laest du im vorsprechen, sô mac er vil wol genesen.
er hât im selbe schiere die besten ûz gelesen .>
der künec dô die sînen bat unde ouch gebôt,
daz nieman mit worten hulfe berhtungen ûz der nôt.
Dô sâzens ame gerihte, die man welte dâ zer kür.
Saben gebôt dem künege daz er berhtungen braehte vür
mit ruofen unde mit geschreie, als er ê het getân,
unde daz er die küneginne ouch hieze mit im gân.
Der künec sich niht ensûmte: ûf sîn burc er dô getrat,
die huotaere ûf kunstenobele er vlîziclîchen bat
daz si ze liehte braehten den gevangen man,
unde in gebunden braehten vür sîn gerihte dan.
Dô sprach zuo dem künege diu edel künegîn
 <nû lâz in noch geniezen der guoten triwe sîn.
er hât dir wol gedienet, des solt in geniezen lâzen:
lâ mich berhtunge sprechen, ich wil eine zuo im gân .>
Dô sprach der künec mit zorne < vrouwe, ich gan ius wol .>
dô gienc diu küneginne zuo im über daz hol.
dô brâhte man berhtungen ûz der vinster an daz lieht:
diu vrouwe gruozte in schône: dô antwurt er ir aber dâ niht.
 <
Wilt du mir niht danken?> alsô sprach diu künegîn.
 <wes möhte mich gelusten, vil liebiu vrouwe mîn?
het ich die welt versenket, ich waere genuoc beschrît.
nû sihe ich wol, vrouwe, daz ir ungetriwe sît .>
 <
Jâ solt du mirz niht verwîzen, jâ tete ich ez âne danc.
dir ist leider niht gewizzen, daz michs dîn hêrre betwanc.
swaz ich habe begangen, daz solt du mir vergeben
unde sage mir nû diu maere, ob daz kint habe sîn leben .>
Dô kêrte er sich hin umbe unde enbôt ir kleinen gruoz.
 <hâst du sîn êre, ich valle dir an dînen vuoz .>
dô wolte zuo der erde diu vrouwe sîn gesigen:
lachende sprach der alte < ich lâze iuch dâ niht ligen.
Seht waz ir mir darumbe ze einer miete gebet:
ich gibe iu des mîn triwe, daz iwer kint noch lebet .>
si halsete unde kusten mê danne tûsent stunt:
si sprach < ûf dîne triwe, unde ist er aber noch gesunt?>
 <
Ir klaget dan ander swaere, ir sult daz kint niht klagen.
vrouwe, ich liez ez lebendic, ir sultz ab nieman sagen.
in mîner vancnüsse ich deste senfter slief,
daz ich in lebendic weste: nû nemet hin disen brief.
Den sult ir mir behalten, ich sül sterben oder genesen.
swenn ich iuch iwer triwe ermane, sô heizt in lesen .>
der künec rief lûte < ist er noch niht ûz der steinwant?>
die hende man im vaste hinder sînen rucken bant.
Er sprach < sol man mich binden als ein übersagten diep?
swie übele man mich behandelt, daz ist mînem hêrren liep.
nû engilte ich anders niht wan der triwen mîn.
swaz ich begie ie übeles, daz was in dem dienste sîn .>
Man vuorte vür gerihte den vürsten von mêrân.
dô muoste er vür saben mit gebunden handen stân.
si schriwen als si vor tâten, umbe ir kindelîn,
unde swaz vor hete geweinet, daz lacht dar nâch diu künegîn.
Die vrouwen hiez man sitzen . dô muoste der künec klagen
über den getriwen, er het im sîn kint erslagen.
dô sprach der ungetriwe, des küneges vormunt:
 <lougenst oder gihstu, berhtunc? daz tuo uns nû kunt .>
Mit witzen sprach der alte < owê, geselle saben,
ir sît ze künege worden, ir sult mîn gnâde haben.
des mich mîn hêrre zîhet, dâ bin ich unschuldec an.
ich getar gereden niht mêre, nû gebt mir einen man,
Der mit sînen worten sî hiut mîn vrideschilt .>
dô sprach aber sabene < sô nim swen du nû wilt .>
vil wê tete sînem herzen, daz die hende heten bant.
dô suochte er under in allen: deheinen man er vant,
Der sîn wort torste gesprechen; nieman er brâhte dar.
si sprâchen < ez ist uns verboten gar .>
dô stuont er vor gerihte als ein vil ellender man:
er sprach < swie wol ich selbe mîn wort gesprechen kan,
Sô wil ez nieman hoeren . wâfen über die vriunde mîn,
daz si mich alters eine in disen noeten lâzen sîn!>
dô kam ouch zuo der sprâche hêr baltram gerant:
im volgten hundert rîter, die vuorten alle stahelgewant.
Mit hundert halsbergen erbeizte er ûf daz gras.
der künec sach im vil leide, daz er alsô wol dâ was.
sîn halsberc im vor zorne an sînem lîbe erklânc:
durch die rote vür gerihte er zuo berhtungen dranc.
 <
Bist du verteilet iezuo, berhtunc von mêrân?>
 <nein, ich stân hie gebunden als ein helfelôser man .>
er sprach < bist du gebunden, unde hâst mir daz verholn,
gelîche einem diebe, wâ ist daz du hâst verstoln?>
Dô sprach der vil getriwe < si sagent ûf mich mort.
des entredete ich mich vil gerne, nieman sprechen wil mîn wort .>
 <owê> sprach der küene, < war zuo sol vürsten lânt?>
Baltram sneit mit zorne berhtungen abe diu bant.
Dô rief von bulgerîe der küene baltram
 <jâ habent des edele vürsten iemer laster unde scham,
daz si verderben lâzen einen vürsten guot.
unde tuot man im daz hiute, daz man iu morgen tuot .>
Daz im iemen helfen wolte, des wurdens alle vrô.
si gestuonden alle gelîche baltramen dô.
er sprach < swerz gerne taete, man möht wol ûf mich sagen
daz ich alle künege unde heiser hete erslagen .>
Dô sprach vil zorniclîche der küene baltram
 <swaz küneges gerihtes ich aber ie vernam,
sô dûht mich zwâr kein teidinc alse ungereht.
hêr künec, des solde iu hengen weder rîter noch der kneht,
Daz ir saben volget, einem ungetriwen man,
der bî botelunge vürsten ambet nie gewan.
jâ wart er zen hiunen nie grâven genôz.
daz ir in hie über uns ziehet, daz ist ein laster grôz.
Zwâre ir müezet hoeren mînes swâgers wort:
mit swerte muoz er rechen daz ir in zîhet mort.
daz müezt ûf in erziugen oder gên im behaben.
nû bestêt er iwer einen, ir sît ez oder saben.
Mit swerte unde ouch mit schilte wil er sich des mordes wern:
swer in des hiute zîhet, ûf des hals wil er daz bern
daz er des nie gedâhte, oder er wirt schuldic gar .>
die rîchen zuo den armen sprâchen < er hât wâr .>
Der künec sprach heimlîchen < wiltu vehten mit im, saben?>
 <nein, hêrre, dez kint ist iwer, ir sultz ûf in behaben .>
dô sprach der künec mit zorne < nû sint die raete enwiht.
daz kint hiez ich in toeten: ich viht mit im darumbe niht .>
Dô sprach aber saben < sô sult irn der rede begeben.
wir kunnen mit keinem rehte dem manne benemen daz leben.
du sprichst, du welst in lâzen gar unschuldic sîn,
ob er halt hete ermordet daz kleine kindelîn .>
Dô sprach der künec mit witzen < berhtunc, mir ist vil leit,
daz ich dir hân geholfen in dise arbeit.
ich enweiz, hâst du schulde: ich wil dich ledec lâzen sîn.
swaz ich nû drumbe taete, sô waer doch vlorn daz kindelîn .>
Berhtunc rief vil lûte < nû sî des got gelobt,
hêr künec, daz irs gedenket unde niht iemer tobt!
unverdientez laster tuot den getriwen wê.
vrouw künegîn, nû heizt sehen waz an iwerm brieve stê .>
Dô suochts in in dem stûchen . dô si den brief vant,
einem kappelâne gap si'n' in die hant.
als er den brief schouwete unde vor ir ûf gebrach,
der vrouwen gap ern widere, dô er die schrift ersach.
Diu vrouwe sprach mit zorne < ir sît ein müelîch man.
habt ir den brief geschouwet, sagt uns waz stêt dar an .>
 <sô wunderlîche raete dar âne mîn ouge siht:
tuot swaz ir wellet, vrouwe, ich lise iu dise brieve niht .>
Swaz pfaffen si in dô zeiget, die tâten alle sam,
unde wurden in ir herzen dem künege drumbe gram.
si torsten vor dem künege des brieves niht gelesen.
si gedâhten < er ist zornic unde laet uns niht genesen .>
Einem kappelâne gap diu vrouwe den brief dar.
si sprach < nû nemet des brieves durch mînen willen war .>
si sprach < ir sult mir sitzen hie vil nâhen bî.
hêr pfafe, nû saget mir rehte waz dar âne geschriben sî.
unde saget ir mir niht rehte waz an dem brieve stê,
ich nim iu iwer pfarre unde tuo iu dar zuo vil wê.
unde sult in sagen sô lûte, daz man in wol verneme,
hab iemen misserâten, daz er sich hiute scheme .>
Dô sprach der pfaffe lûte < an disem brieve stât geschriben
daz unser junchêrre noch lebendic ist beliben.
ez genas ab nie sô kûme ein kleinez kindelîn .>
 <daz sint vil guotiu> sprach aber diu künegîn.
 <
Vrouwe, ez ist von dem künege unserm hêrren komen,
daz dem kleinen kinde der lîp solt sîn benomen.
der gebôt ez berhtunge, daz er im neme den lîp,
od er hieng vor lilienporte sîn kint unde ouch sîn wîp.
Mîn hêrre ûz sînem bette daz kindelîn verstal
unde gap ez berhtunge, der truoc ez durch den sal.
dô vuorte erz ûz der bürge . dô ez ertôt solt haben sîn hant,
dô enmohte er vor der triwe, die er in sîm herzen vant.
Er vuorte ez zeinem brunnen, der stuont rôsen vol,
daz ez sich hete ertrenket; daz bewarte ez aber vil wol.
het ez gesuocht die rôsen, ez waere gevallen drîn.
dô huop sich von dem brunnen daz kleine kindelîn.
Ungâz unde ungetrunken saz ez eine einen tac
in regen unde in winte, daz sîn leider nieman pflac.
ân aller slahte hilfe saz ez als ein weiselîn .>
 <des müeze ez got ergetzen> sprach diu künegîn.
 <
Dô saz ez undern wolven, vrouwe, ein lânge nacht.
wolt got deheines tôdes dô an im hân gedâht,
sô waere ez dâ erstorben: die wolve tâten im niht.
swie kûme ez sich gefüege, ez hât noch an vröuden pfliht.
Berhtunc stuont sô nâhen, daz er diu wunder sach,
daz alsô menegiu zeichen an dem kinde geschach.
dô huop er von der erde daz kleine kindelîn
unde kuste ouch vil dicke den lieben hêrren sîn.
Er sprach « swie mir gelinge, dir ist der lîp ernert.
ich weiz wol daz diz zeichen von guoten dingen vert.
du erstirbest niemer, du gewinnst ein künecrîch . »
dâ von wart er geheizen der wolf hêr dietrîch .>
Dô wart under der krône saben alsô heiz,
daz im durch die stirne vor vorhte dranc der sweiz.
er waere michels gerner alswar gewesen:
 <vrouwe, bî iwern hulden, der brief ist gar gelesen .>
Dô sprach der künec mit witzen ze berhtunge von mêrân
 <ich vienc dich ze unrehte, ich bin selbe schuldic dran.
ich bin selbe schuldic an mînem lieben sun.
nû rich dich swie du wellest: mich hiez ez saben tuon.
Solt ich in diser welte leben tûsent jâr,
sô wolte ich mich an saben niht lâzen umbe ein hâr.
er kumt ouch niemer mêre an die hulde mîn .>
nû ist berhtunc erloeset ûz der grôzen sorge sîn.
Dô sprach der künec mit zorne < nû rich dich an dem man
unde lâz in des engelten, des er uns hât getân.
er hete drîe tôde ûf dînen lîp bereit.
ez wirt ouch im von rehte, daz er dir ûf hete geleit .>
 <
Du solt dich an im rechen> sprach diu künegîn.
 <jâ gruop er dir die gruoben, dâ muoz er selbe în,
radebrechen oder hâhen oder brennen ûf der hurt:
zuo der marter alle wolt er dich hân gefuort .>
Berhtunc nam dô saben unde vuorte in von dan.
niwan durch sîne schoene beweinte in manic man.
dô wîste er im den galgen, die hurt unde ouch daz rat:
er was als ungetriwe, daz nieman umb in dô bat.
Dô sprach berhtunc der guote < wie nû, geselle saben?
nû muost du in die gruobe, die du mir hâst gegraben.
dar in hât dich gevellet dîn ungetriwer site.
du hâst des niht gedienet, daz iemen umb dich bite .>
Dô sprach der ungetriwe < ich enruoch waz mir geschiht,
wilt du dich erbarmen über mîn leben niht.
bist aber du getriwe, sô erbarmest lîhte dich:
geselle unde hêrre, erbarm dich über mich .>
 <
Wir sîn von kindes jugende gesellen her gewesen,
unde gunte ez mir mîn hêrre, ich liez dich gerne genesen>
alsô sprach der vil getriwe berhtunc von mêrân,
 <unde wolte ouch verkiesen, daz du mir hâst getân .>
Dô sprach aber saben < gesell, wilt du mich nern
durch geselliclîche triwe, lâz dir daz lânt verswern,
niemer dar ze komene, die wîle unde du lebest,
daz du durch dîne triwe mir disen mort vergebest.
unde tuoz durch dîne güete unde erner mir mînen lîp.
habe dir mîn vürsten ambet, lâ mich unde ouch mîn wîp
von allem mînem erbe mit einem stabe gân .>
 <jâ hât mir> sprach der guote < diu vrouwe niht getân .>
Dô nam er sîn gesellen unde vuorte in bî der hant,
dâ er den künec sitzent unde ander vürsten vant.
er sprach zuo dem künege < lâ mîn gesellen leben.
ich hân mînen zorn lâzen, nû solt du im ouch vergeben .>
Dô sprach der künec mit zorne < ich enruoch waz du'm' getuost.
ich sag dir daz du dich iemer vor im hüeten muost.
swaz du in nû lânger vristest, daz ist ûf den schaden dîn .>
 <er muoz entriwen hangen> sô sprach diu künegîn.
Dô sprach berhtunc mit zühten < vrouwe, lât iwern zorn.
ich wilz nû wider bringen, daz ir hetet von im verlorn.
des lât mich geniezen, edel küneginne rîch,
unde nert mir mîn gesellen, als liep iu sî wolf dietrîch .>
Dô sprach diu küneginne < wilt du daz ich in ner,
sô solt du im gebieten daz er diu lânt verswer
unde ouch den hof mir rûme; anders mac ez niht geschehen.
ich wil in mit mîn ougen niemer âne gesehen .>
Dô sprach der künec in zorne < er sol verswern diu lânt.
...sîn lânt habe dir ze lêhen unde die dar inne sint .>
 <nein ich> sprach der getriwe, < sîn wîp diu tregt ein kint.
Ich wil mich underwinden der vrouwen die wîl si lebet,
unde wil daz ir des kindes erbe eht nieman gebet.
ich wil si beide ziehen . stirbt aber daz kindelîn,
sô teile ich mit der muoter; daz ander sî ouch mîn .>
Des dankete im der valsche: diu lânt er dô verswuor.
urloup nam er zen vürsten, zen hiunen er dô vuor.
dô danktens alle gelîche berhtunge von mêrân,
daz er an sîme gesellen het alsô wol getân.
Berhtunc sich berihte unde vuor heim in sîn lânt.
sînen junchêrren nam er dâ'r' in vant.
er kleite in liehter waete den lieben hêrren sîn,
neben im vil gelîche sîn sehzehen kindelîn.
Dô kam er mit vröuden wider ûf den hof geriten,
als dô die vürsten pflâgen, in vürstenlîchen siten.
aller vürsten schallen was gegen im ein wint,
dô er ze cunstenobele brâht diu sibenzehen kint.
Vil rehte vroelîchen enphiengs diu künegîn.
si sprach < nû sage an, guoter, wâ ist mîn kindelîn?>
dô sprach der getriwe < nû seht wâ er dort gât,
der lengist unde der groezist, der under in allen stât!
Die andern sint dîn dienest unde ouch mîniu kint,
diu wol in niun jâren über in elter sint.
sô wol hât er gewendet sîniu kleinen jâr,
daz er sich mit in allen roufen wol getar.
Ich wil iu sagen, vrouwe, ein armman in zôch,
den er vil harte roufte, daz er z'' walde vor im vlôch.
swenn er in iht erzurnte, er sluoc im einen slac,
swann er in mohte erlângen, daz er vor im lac.
Sich verbarc ouch vor im dicke des armmannes wîp.
si klagten ouch mir beide, si behielten kûme den lîp.
dem tiuvel ûz der helle wurdens nie sô gram:
si kusten mich vor liebe, dô ich in von in dâ nam .>
Sîn vater wolte in triuten, er was im liep genuoc:
daz kint in niht erkande, den vater ez von im sluoc
unde stiez im mit dem vuoze ein ungefüegen stôz:
 <jâ kumst du niemer mêre> sprach der vater < ûf mîne schôz .>
Berhtunc gedâhte an sîn êrste hovevart.
sîne helde er dô vür brâhte, mit den er gevangen wart.
er sprach < hêr künec, ergetzet dise geste ir schaden.
si wurden mit mir gevangen, ich hete si ouch her geladen.
Si wolten harte gerne dô hie rîter worden sîn .>
 <ich wils ir schaden ergetzen> alsô sprach diu künegîn.
swaz rîter haben solden, des wurden si bereit,
satel unde schilde unde drîer hande kleit.
Diu kastelân iegelîchem wurden gegeben starc,
dar zuo knehte, kleider, iegelîchem vierzic marc.
diu hôchzît dâ werte wol vünfzehen tage.
dô vergaz diu küneginne ir jâmerlîchen klage.
An dem vünfzehendem morgen sprach diu küneginne rîch
 <wem welle wir enphelhen, der dâ heizt wolf dieterîch?>
dô sprach der künec mit witzen < ir sult berhtunge biten,
daz er den knaben ziehe: er hât doch vil nôt durch in erliten,
dô er sîner triwen êrste an im niht vergaz.
des sul wir im bêde danken, wan sîn pfliget ouch nieman baz .>
im gap diu küneginne den junchêrren an die hant.
dô sprach der vil getriwe < zwiu sol er mir âne lânt?
Swaz ir mir bevelhet an im, dâst niht verlorn .>
dô sprach der künec < zwâre, berhtunc, ich hânz versworn.
sîn teil gaeb ich im gerne, ich entar vor'n' eiden mîn.
daz ich ez verswuor als sêre, daz macht diu muoter sîn.
Diu sprach, er solde ervehten ein künegîn unde ein lânt.
zwiu solde im dann daz mîne? alsô sprach ich sâ zehant .>
diu vrouwe sprach mit zorne < solt er mir anders leben,
er nimt im lîhte selbe, well wir im niht geben .>
Dô sprach der künec mit witzen < swaz er behaben kan,
des solt du dich underwinden, berhtunc von mêrân.
kumt er ze sînen jâren, ist daz er strîtes gert,
sô hân ich im behalten ein harnasch unde ein swert,
Dâ er sich sîner vînde vil wol inne erwert,
unde ein ros, dâ in nieman ouch gâhes ûf ervert.
unde gebent im sîne bruoder niht swaz im rehte sol,
unde ist er danne biderbe, er gewinntz in abe vil wol.
Dar zuo solt du im helfen, ich enphilh dirn umbe daz,
bit in daz er belîbe mit sîn bruodern âne haz.
bit si dazs im ouch gerne geben sîn dritten teil,
od si werden im lîht alle, unde sol er haben heil.
Ich bevilh dir nâch mînem tôde allez daz ich hân,
vürste vil getriwer, daz sî dir undertân,
daz du ez rehte teilest under mîniu kindelîn,
unde bevilhe dir dîn vrouwen ouch ûf die triwe dîn .>
Dô sprach berhtunc mit witzen < sô gibe ich im diu kint,
diu mîn unde mînes wîbes von gotes gnâden sint:
vil lieber junchêrre, diu sîn iu undertân,
dar zuo dien ich iu selbe, unde wahset ir ze man .>
Berhtunc bat urloubes, des werte man in dô.
dô vuor mit sîn kinden ze lânde unde was vil vrô,
daz er behalten hête daz leben dem künege rîch.
nû ist aber ûz einer sorgen der wolf hêr dietrîch.
Berhtunc nam mit riwen daz liebe kindelîn
unde bevalh ez ûf sie sêle der lieben vrouwen sîn.
er sprach < der selben triwen du iemer geniezen muost,
daz du unserm erbehêrren als dînem kinde tuost .>
Dô was ouch berhtunge harte wol dâ mite.
er lachete vaste dicke sînes hêrren site,
daz er in der bürge nieman niht vertruoc,
daz er sô manegen starken roufete unde sluoc.
Ouch wart er in der bürge sô vrevel unde müelîch,
daz si alle wâfen schriwen über den wolf dietrîch.
swenn in hêr berhtunc wolte umb sîn ungefüege slân,
sô muosten si in iemer rehte binden unde vân.
Als si in ouch gebunden, sô sluoc er in ze vromen:
des muoste er der ungefuoge deste schierer abe komen.
er sluoc in harte dicke, die slege im tâten wê.
swaz er im ouch verlobte, daz brach er niemer mê.
Sus nâhete ez dem tôde, als ez noch vil dicke tuot,
daz si alle müezen sterben, si sîn übel oder guot,
arme betelaere unde edele künege rîch:
als lac ouch an sîm ende huge dieterîch.
Dô bevalh er berhtunge bürge unde lânt,
sîne süne alle drîe unde die vrouwen bî der hant.
dô sprach gezogenlîchen berhtunc von mêrân
 <swer mir niht envolget, umb den nime ich mich niht an .>
Sus wart der künec vil schiere verklaget unde ouch verswigen.
des muoste vil der lânde nâch im verwüestet ligen.
dô der trôst des lândes verschiet unde ouch verstarp,
der ungetriwe saben umb sîner vrouwen hulde warp.
Dô wart dem lânde jâmer unde mort alrêrste gefrumt.
owê daz man die vrouwen sô lîhte überkumt!
si vrâgete berhtunge, ob er hulde solde haben:
ez wurbe umbe ir hulde der ungetriwe saben.
Dô sprach berhtunc mit zorne < welt ir im nû vergeben,
unde wolt in, vrouwe, vor niht lâzen leben?
unde gewinnt er hulde, iuch unde iwer kint
er verderbet mich unde alle, die iu holt mit triwen sint .>
Dô sprach diu küneginne < sol ich dâ von getreten?
die hôhsten in dem lânde habent mich umb in gebeten,
daz ich im gebe hulde, swaz dich nû dunke guot .>
 <ez gerouwet iuch alrêrste, vrouwe, ob ir ez tuot .>
 <
Sît daz du mirz verbiutest, sô wil ouch ich ez niht tuon .>
 <unde tuot ir ez, er verderbet iuch unde iwern sun .>
daz si imz verlobte unde im doch hulde gap,
des muoste si verliesen den rehten leitestap.
Als der ungetriwe ir hulde dô gewan,
dô begunde er râten ûf berhtunc von mêrân,
unde begunde ouch râten ûf die edel künegîn,
wie er die verstieze unde ir vil liebez kindelîn.
Dô sprach der vil getriwe < nû si im hulde hât gegeben,
nû raet er ûf mich sêre, daz ez mir gêt an mîn leben.
nû sol man niemer mêre gelouben an ein wîp.
wâfen über mich selben, wan nam ich im niht sînen lîp?
Swer die argen diebe unde ungetriwen spart,
die verkêrent sich vil selten, daz solt ich wol hân bewart.
zwiu wolte ich den ze neren, der mir ungetriwe was?
nû muoz ez gote erbarmen, daz er vor mir ie genas .>
dô verstiez man berhtunge von dem râte sâ zehant.
der vrouwen unde der kinde sich saben underwant.
er truoc an mit den hêrren beidiu tac unde nacht:
dâ erz hin bringen wolde, dâ hete erz schiere brâht.
Zuo den junchêrren sprach er dô alle zît
 <ir sult vil rehte wizzen, hêrre, wer ir sît.
von iwer muoter valsche ist der dritte künec enwiht;
dens iu dâ zelt ze bruoder, der ist iwer bruoder niht.
Si traht ûf iwer êre beidiu nacht unde tac,
unde ist staete an dem râte wie si iuch verderben mac.
verstôzt si von der bürge, s'ist' ûf iwern schaden hie,
unde nemet ir al daz erbe, daz ir iwer vater lie.
Dâ von ir in den lânden die liute hazzic sint.
des si iu dâ giht ze bruoder, der ist ein kebeskint.
dâ mite wart zerstoeret iwers lieben vater ê.
got gebe daz ir geschaffet, daz ez ir übele gê .>
Die junchêrrn beide wânden, er hete des wâr.
des wart daz wîp verderbet von sînen lügen gar.
unde ouch dem armen kinde verriet er sîn künecrîch:
diu künegîn ward verstôzen unde ir sun wolf dietrîch.
Die junchêrrn bêde sprâchen zuo ir muoter dô
 <wir sîn eines dinges worden harte unfrô:
sol der wolf dietrîch niht unser bruoder sîn?>
 <jâ er ûf mîne triwe> sprach aber diu künegîn.
 <
Er ist niht vaterhalp, muoter, mînes vaters kint.
daz sagent uns die liute, die des wol bewîset sint.
wir enmügen ouch uns entriwen vor dir niht bewarn .>
dô sprach der elter bruoder < du solt von dem hûse varn.
Waz solt dir küneges erbe? du bist niht künegîn.
daz du bî grôzem gelte den lieben vater mîn
unde uns sô hâst verhuoret, daz sol dir niht gefromen:
nû hebe dich zuo dem manne, den du dir dâ hâst genomen .>
Mit jâmer sprach diu vrouwe < nû sî ez gote geklagt?
daz du mich des solt zîhen; wer hât dir daz gesagt?
owê mir, ach daz sabene mîn hulde ie gewan,
unde daz ich niht envolgte berhtunge von mêrân .>
 <
Got erbarme> sprach der junge < daz ir unser muoter bint
alsô rehte unreine unde daz wir ie wurden kint.
habt ir im niht gevolget, daz wirt wol widertân:
hebt iuch gên lilienporten unde volgt berhtungen von mêrân .>
Mit jâmer sprach diu vrouwe < sun, lâ mich bî dir hie
unde ouch bî dem erbe, daz mir dîn vater lie.
het ich man bî sînem lebene, des wolt ich mich harte schemen:
wan ich wil nâch sînem tôde zwâre deheinen nemen .>
Dô sprach der künec mit zorne < ich sage dir waz du tuo.
du belîbest hie niht lânger danne unz morgen vruo.
dîn rîchiu morgengâbe ist mîns bruoder unde mîn:
du wirst ûf mîner bürge nie mêre künegîn .>
 <
Nû müeze ez gote erbarmen daz ich saben ie gesach,
daz ich von sînen schulden hân disen ungemach!>
swen si gebiten mohte, daz was gar verlorn:
die junchêrren wolten nie gelâzen iren zorn.
Man liez ir vil kûme ir ros unde ir gewant.
swaz sô man in der kamere des rîchen schatzes vant,
des wolte man der vrouwen niht einer marke lâzen.
si muoste als arme rîten ze berhtunge von mêrân.
Si reit vil barmiclîchen unz zuo der porten în.
dô sagete man berhtungen < dâ kumt diu künegîn .>
er sprach < sô lît enwâge swaz wir der erbe haben.
ich waen, si habe verstôzen der ungetriwe saben .>
Iedoch er gegen der vrouwen mit sînen helden gienc
unde ouch mit sînem wîbe die künegîn er enphienc.
dô sprach er zuo dem kinde < nû wol dan, hêrre mîn!
mit mir du solt enpfâhen die lieben muoter dîn .>
Dô sprach der junchêrre < nû ist doch mîn muoter hie.
si kam in einem jâre vür lilienporte nie .>
er wânde ez waer sîn muoter daz berhtunges wîp:
von dem selben wâne beswâret wart sîn lîp.
Dô sprach der vil getriwe < zwâr s'ist' dîn muoter niht,
unde dient dir doch vil gerne, swâ dir sîn nôt beschiht.
als tuon ouch ich zewâre, swâ dir sîn wirdet nôt:
der aber dîn vater solt heizen von rehte, der ist tôt .>
Sus wart der rede ir beider vor jâmer gar geswigen.
diu vröude in ir herzen diu muoste gar geligen.
iedoch was im vil leide, swie er waere ein kindelîn.
dô lief er vür die porte unde enphienc die muoter sîn.
Berhtunc mit schoenen zühten zuo der vrouwen sprach
 <waz welt ir, küneginne, in mîn armez obedach?>
si sprach < wir müezen suochen die vriunde als wir si haben:
mîn kint hânt mich verstôzen unde hât in daz gerâten saben .>
 <
Des lône im got von himele, daz er iuch verstôzen hât.
er tuot an iu vil rehte, sît iu versmâht mîn rât.
swer getriwen vriunden volget, des volgen wirt vil guot:
wer sol sich an den lâzen, der nie gewan getriwen muot?>
 <
Mir ist geschehen übele> sprach dô diu künegîn.
 <gedenke an dîne triwe unde lâ mich bî dir sîn,
unde lâz mich bî dir lîden, vürst, waz dir geschiht .>
 <entriwen> sprach der alte, < ir belîbet bî mir niht.
Iuwer süne bêde die habent mê dan ich.
Saben hât daz rîche, des bestât nû lützel mich.
ir woltet mir niht volgen, nû habt ouch iu den schaden.
der mich ie hete ze vînde, den habt ir ze hûs geladen .>
Dô sprach erbarmiclîchen diu küneginne hêr
 <nû tuo mir swaz du wellest, ich hân et nieman mê .>
mit zühten sprach der alte < ir sult gote wilkomen sîn.
nû sît in mînem lânde vrouwe unde künegîn .>
Mit zühten sprach der junge < vrouwe, ir sult sîn wilkomen
ze mînes vater hûse . swaz ich iu mac gefromen,
unde daz ich iu mac gedienen, daz tuon ich alle zît.
ich diene iu deste gerner daz ir mîn muoter sît .>
Diu vrouwe gesweic vor jâmer, daz si nie wort gesprach.
dô trôste si der alte unde vuorts an ir gemach.
mit guoter handelunge man dô der vrouwen pflac.
der junge erbeite kûme, unz ez wart des morgens tac.
dô betwanc in ouch der alte daz im vorhte was bekant,
daz er im alle morgen muost reichen sîn gewant.
er tete ez durch sîn liebe, swa er sich an im vergaz,
daz in in vrömden lânden dienstes luste dester baz.
Des morgens vor dem bette er eines mâles stuont
unde warte im mit dienste, als die kameraere tuont,
unz er alles dinges ze der kirchen was bereit:
swaz er haben solde, daz hete er âne geleit.
Ûz der kemenâte wolte er vor im gân.
mit zühten sprach der junge < hêrr, ir sult stille stân:
ir müezet mînes dienstes ie mêre wesen vrî,
ir saget mir wer ich selbe unde mîn geslehte sî .>
Lachende sprach der alte < nû bist duz doch mîn kint.
du bist mir zwâre lieber dann dîne bruoder sint .>
 <swiget> sprach der junge, < der schimpf ist gar enwiht.
sît ir mîn vater hiute unde wârt sîn gester niht?
Ich wil iuch vrâgen, hêrre, ir sult mich berihten gar,
in welhem lânde ich rehte nâch mînem vater var,
oder wâ i'n' tôten vinde; der reise ist mir vil gâch.
bin ich von edelem künne, ich wil ouch tuon dar nâch .>
Dô werte des der alte, wan er's' tôdes waere gewert.
er truoc under üehsen des edeln vürsten swert.
er sprach < nû vrâg die vrouwen diu gester în dâ reit:
diu erkennt wol dîn geslehte unde saget dir die wârheit .>
Von im begunde er strîchen, nihtes niht er in dô bat.
sich vreute dô der alte daz der junge von im trat:
ûz der kemenâten er von sînem meister gienc.
iedoch sprach er mit vorhten < daz swert daz lâz et hie .>
 <
Entriwen> sprach der junge, < daz wil ich iu widersagen:
warnt iuch eins andern swertes, ditz wil ich selbe tragen .>
er truoc vil zorniclîche daz swert in sîner hant:
hin gienc er in daz münster, dâ er sîn muoter vant.
Er sprach < nû saget mir, vrouwe, unde heizt ir ein künegîn,
wizzt ir ob ir erkennet den lieben vater mîn?
sît aber ir mîn muoter unde bin ich iwer kint,
ir sult mich dar wîsen dâ mîne vriunde sint .>
 <
Ir vart sô zorniclîchen> sprach diu vrouwe guot,
 <unde bin doch des geloubic daz ir mir niht entuot:
ich kan dir niht bewîsen nû mêre der vriunde dîn,
wan ich bin dîn muoter unde du mîn kindelîn .>
 <
Mac aber ein kint von muoter âne vater komen?>
 <entriwen> sprach diu vrouwe, < des hân ich niht vernomen.
von vater unde von muoter wirt wol ein kint geborn:
den vater den aber du hête, den hâst du leider vlorn .>
 <
Sô saget mir wâ der sturbe oder wâ der sî gewesen,
unde saget ir mir unrehte, ich lâze iuch niht genesen .>
si sprach < vil lieber hêrre, ir sult mir niht entuon:
von allen vier enden sît ir eins küneges sun.
Dîn vater unde dîn muoter was künec unde künegîn.
du solt ouch von rehte gewalteger künec sîn.
dîn vater was ze kriechen ein gewalteger künec rîch:
der saz ûf cunstenobele unde hiez huge dietrîch .>
Si sprach < ir sît gelêret, nû nemet den brief enhant .>
sîn leben unde sîn sterben er dran geschriben vant;
wie berhtunc in ernerte, an dem brieve er daz las,
wâ von er was verrâten unde wâ von er genas.
Dô neigte er sîner muoter daz houbet in die schôz.
dô wart ir beider weinen unde ouch ir jâmer grôz:
er haltes unde kustes, ir kleider wurden naz.
durch sînes meisters liebe des swertes er vergaz.
Der muoter er die tavele in den buosem wider stiez.
dô suochte er berhtungen, daz swert er ligen liez.
dô bôt er sînem meister vil senelîchen gruoz:
er kuste im an die hende unde neic im ûf den vuoz.
 <
Got müeze dir vergelten, vürste von mêrân,
meister unde hêrre, daz du mir hâst getân.
ich hân von dîn gnâden mîn êre unde ouch mîn leben.
ich wil mich, lieber meister, in dîne gnâde geben.
Ich hân vil rehte erfrâget, von wanne ich bin bekomen.
mir wart unbillîchen mîn erbeteil genomen.
weiz got, mir giltet sabene den ungetriwen rât,
daz er mich unde mîne muoter alsô verstôzen hât!
Sô bin ouch ich gewahsen vil nâch zeim starken man.
man muoz ouch mir von rehte mîn erbeteil verlân.
zwâr ich geruowe ouch niemer, ich gewinne ein künecrîch .>
alrêrst wil in die sorge wolf her dietrîch.
Mit jâmer sprach der alte < du hâst manheit unde tugent.
in dînem grôzen lîbe hâst du ze kleine jugent.
ez schadet dînen saelden in dîner kintheit,
daz du strebest alze vrüeje nâch seneder arbeit .>
Mit zühten sprach der junge < swer gerne hât gemach,
der versuochet selden vrömdez obedach.
swer aber in dem alter wil mit gemache leben,
der muoz in sîner jugende nâch dem hûsrâte streben.
Du solt mich des niht irren al die wîle ich tüge,
ich versuoche in mîner jugende waz ich erwerben müge.
ez müezen mîne bruoder mîne vînde sîn,
si enlâzen mir mîn erbe unde ouch der muoter mîn .>
Mit jâmer sprach der alte < swaz ich sage, daz ist wâr.
ich was vor urlouge geruowet vierzic jâr.
ich muoz in mînem alter mit dir haben ungemach.
nû muoz ez gote erbarmen daz ich saben ie gesach!
Ûf den wil ich dir helfen unde ûf die bruoder dîn,
si tuon dir danne rehte unde der vrouwen mîn.
sol aber ez dir iht helfen, ( du wilt nâch strîte toben
dâ vor der êzîte,) du solt mir daz verloben
Daz du iht vehtest, swâ wir komen in den strît.
ich saehe ab ez vil gerne, nû ist sîn noch niht zît.
des habe wir site ze kriechen, er muoz volwahsen gar,
daz im iemen swert erloube, ern hab vier unde zweinzic jâr .>
 <
Nû swîc> sprach der junge, < unde sih ich dich in der nôt,
ê ich dich sterben lieze, ich laege ê bî dir tôt.
ich wil entriwen vehten umb mîn selbes künecrîch:
ich erloube mir ez selbe> sprach wolf dietrîch.
 <
Triwen> sprach der alte, < ich tar ez dir niht wern.
wir kumen doch wol widere, wil uns got von himele nern.
uns dien daz lânt ze kriechen oder wir verliesenz leben.
alrêrst muost du nû hoeren waz ich dir wil ze stiure geben.
Sehzehen junchêrren, die liebsten die ich hân:
mîne süne sint si alle unde sint dir undertân:
si müezen aber alle mit dir vüeren sturmgewant,
iegelîcher tûsent rîter unde ein vanen an der hant.
Ouch wil ich, lieber hêrre, dir mêren dîne schar
in snêwîzen ringen ouch mit tûsent dar.
ich gibe dir die helde unde ein banier lieht:
die sint sô ûz gesuochet, daz si dir entwîchent niht.
In der zwelften wochen sint si dir bereit.
sô rechen wir mit zorne beide unser leit,
ez enkume von ungelücke, man geb uns ein künecrîch .>
 <got lône dir der gâbe> sprach wolf dieterîch.
Dô muosten sich bereiten die recken in die nôt.
si kâmen ûf lilienporten des tages, als er gebôt,
die edelen unde die küenen, die berhtunc dâ gerne sach:
ir deheinem eines ringes noch eins riemen nie gebrach.
Mit vröuden sprach der junge < si sint vil vroelîch komen,
unde wird ich ze hêrren, ez sol in allen vromen:
swes ir einer muotet, des wil ich im niht versagen.
nû welhez ist diu brünne, die ich sol selbe tragen?>
Er sprach < ich gaeb dir gerne dînes vater swert.
dâ waerest du ze strîte vil wol mite gewert.
des solt du mich erlâzen, des mac niht gesîn:
got vellet dich vil lîhte, vüerstuz ûf die bruoder dîn .>
 <
Triwen> sprach der krieche, < ich bin ouch mîns vater sun.
doch wil ich in mit dem swerte deheinen schaden tuon .>
dô hiez er im gewinnen ein ander klingen lieht
unde einen halsperc guoten, der was aber sô veste niht.
dô urloubte er in den ringen sich von der muoter sîn.
dô sprach diu küneginne < nû schône der bruoder dîn.
lâz si des niht entgelten, ob si ungetriwe sint:
ir sît doch alle drîe wan zweier liute kint.
Swaz ich dir hân behalten, daz ist dir noch niht guot,
sît daz du ûf dîne bruoder hâst urlouges muot .>
 <möhten wir si twingen daz tete mînem herzen wol.
wol mich> sprach wolf dietrîch, < daz ich mit in vehten sol!
Iedoch leist ich vil gerne, muoter, dîn gebot .>
dô kuste si den lieben unde bevalh in dicke got.
vil lûte rief der alte < junchêrre, rûmt daz loch.
waz tuot ir tâlânc drinne? sûgt ir iwer muoter noch?
Ich hân iwern bruodern offenlîche widerseit.
si bringent vil der vînde ûf daz gemerke breit.
wir vehten nâch dem rehte, daz sol uns got beschern:
mit drîzic tûsent helden wil man uns daz gemerke wern .>
 <
Nû lât die vanen vliegen mit vröuden über velt.
mir wirt an den tôten mîner lânde widergelt.
gan mir got gelückes, mir wirt ein künecrîch.
nû sul wir mit vröuden vehten!> sprach wolf hêr dieterîch.
Diu schoenen castelâne si den recken zugen.
die vanen über die heide gewalticlîche vlugen.
dâ muoste man gedranges sîn ûf den staten:
baz dan über ein raste kôs man der schefte schaten.
Mitten in kriechen si gewalticlîche riten,
daz si des nieman irrte, vil gar ungestriten.
 <entriwen, mir gît nieman> sprach der krieche < ein künecrîch.
ich wil mînen teil verbrennen> sprach wolf dietrîch.
Dô vuorens unverborgen durch der kriechen lânt:
den âbent unde den morgen huop sich roup unde brant,
unz an dem vierden tage gên dem morgen vruo,
dô zugen ouch die künege mit grôzer menege zuo.
Vil gewalticlîche kreftic was ir her.
si vuorten in der dicke drîzic tûsent oder mê.
gên dem morgensterne, als der tac ûf brach,
ietwedere ir beider huote man ûf einander stên sach.
 <
Seht ir> sprach zuo dem künege der ungetriwe saben,
 <waz wir an berhtungen her geheien haben?
mit solher schar grôzer dient er iwerm vater nie mê;
unde sol er leben lânge, er tuot uns grôz herzensêr .>
Dô sprach mit vrömdem muote berhtunc von mêrân
 <nû suln ouch wir die kriechen ûf die rede bestân.
des sol sich hiute getroesten der rîter unde der kneht,
daz uns got iemer danket, wir strîten umb daz reht .>
Die schar bêdenthalben zesamene kêrten dô.
die sich dô strîtes trôsten, die wurden alle vrô.
zesamene si dô drungen, die schefte brâchens gar:
ir wîse si dô sungen in beidenthalp der schar.
Dô huop sich beidenthalben angest unde nôt.
dâ muosten liehte ringe von bluote werden rôt,
dâ gegen einander drungen die schar gemeiniclîch:
dô streit vor berhtungen der wolf hêr dietrîch.
Die sprîzen gên den wolken in von den handen vlugen.
dô si die schefte brâchen, diu scharfen swert si zugen,
unde erbeizten von den rossen nider ûf daz gras.
si muosten alle wîchen swâ wolf dietrîch was.
Er hiw dâ bêdenthalben lucken unde pfat.
si namen alle ir ende, swenn der junge hin getrat.
die schar durchbrach der krieche unde berhtunc dâ drîstunt:
swen er niht sluoc ze tôde, der wart doch sêre wunt.
Unz ûf den swertvezzel sluoc er manegen durch den helm.
dô wart mit mannes bluote begozzen gar der melm.
 <nû vliehe wir> sprach saben zuo dem künege rîch,
 <ditz ist der übel tiuvel, ez wart nie wolf dietrîch .>
Dô wurden liehte ringe von bluote rôt gevar.
des muoste ouch im entwîchen diu krefticlîche schar.
doch rach er mit grimme alrêrste sînen zorn:
dô wuot er durch die tôten in bluote unz über die sporn.
Dô wart von lebenden liuten diu beide schiere blôz.
daz bluot durch liehte ringe vast ûf die erde gôz.
über den jungen kriechen dô vil maneger schrei:
des tages sluoc wolf dietrîch vil manegem sîn houpt enzwei.
Berhtunc unde sîn hêrre die gâhten über velt,
si wolten saben suochen: dô was laere sîn gezelt.
dô si in niht enfunden, grôz was ir ungehabe:
si sluogen nider die hütten unde den rossen die hahsen abe.
Swaz si der vlieher vunden, ir deheiner der genas.
si betungten mit den tôten daz velt unde ouch daz gras.
die vînde jagete nieman wan berhtunc von mêrân
unde sîner süne zehene: daz wârn sîn einlif dienstman.
Als si beidenthalben vaste mit einander strîten,
dô was ouch mit den künegen saben ûf daz velt geriten.
si warten wie ez ergienge dem krefticlîchen her:
dar âne si sâhen beide, dazz vlôch ân alle wer.
Sus habeten ûf der heide die zwêne künege rîch.
 <nû wer sint jene drîe> sprach wolf hêr dietrîch,
 <die ich dort ûf der warte sihe bî einander haben?>
 <jâ sint ez dîne bruoder unde der ungetriwe saben .>
 <
Si mugen uns niht entrinnen> sprach er < nû wol dran!>
 <du maht ir niht errîten> sprach berhtunc von mêrân.
 <daz aber ich saben hête> sprach wolf hêr dietrîch,
 <dar umb wolt ich verliesen ze kriechenz künecrîch .>
Swie vil man im ez werte, doch reit er über velt.
dô riten ouch die drîe baz vor im danne enzelt.
Wolf dietrîch rief vil lûte < ungetriwer saben,
ich wil dir vride gebieten, du maht wol stille haben .>
Dô sprach der ungetriwe < des mac nû niht gesîn.
jâ vürhte ich berhtungen unde die untriwe dîn .>
mit zorne sprach der krieche < wer gap dir aber heil,
daz du mir solt verirren mîn rehtez erbeteil?
Oder wer hât dir erloubet über mîne muoter zuht?
daz muost du mir büezen, unde hilft dich niht dîn vluht .>
dô sprach aber saben < man hât dich wol gewert.
dir hât der künec geschaffen sîn harnasch unde sîn swert.
Dâ hâst du, mordaere, iemer âne genuoc.
dar zuo ist dir bevolhen sîn ros daz in dâ truoc.
diu gâbe ist dir nützer dan elliu künecrîch .>
 <mir sol noch mêre werden> sprach wolf dietrîch.
Dô sprach aber sabene < reit dan ûf unser leben.
dir unde berhtunge well wir vride geben
unde welln dir mite teilen, daz man dir des besten giht .>
Berhtunc sprach < valscher hovewart, er gert dîns vrides niht .>
Sus wart ein michel schelten mit zorne under in.
dô kêrten dise widere unde jene riten hin.
vil lûte rief dô saben < ich sage dir waz du tuo:
helt, ob du ie biderbe wurdest, nû bît uns hie unz morgen vruo .>
 <
Entriwen> sprach der krieche, < daz wil ich wol bewarn .>
sîn ros was erstrecket, er kunde ir niht ervarn.
dô er sîn niht mohte errîten noch der künege rîch,
dô weinte alrêrst vor zorne der wolf hêr dietrîch.
Dô riten die hergesellen wider ûf daz wal.
swaz si der vînde vunden, die sluogen si ze tal.
mit zorne sprach der junge < unde wilt du meister mîn,
wir suln der vînde bîten unde hie unz morgen sîn .>
 <
Daz wil ich widerrâten> sprach berhtunc von mêrân.
 <si bringent vruo here baz danne tûsent man,
die halsperge vüerent unde tuont uns grôzen schaden.
ich waene wir sîn bêde ûf grôzen jâmer her geladen .>
 <
Verzaget niht als schiere> sprach der wolf hêr dietrîch.
 <ich muoz den lîp verliesen, ichn gewinne ein künecrîch .>
mit zorne sprach der alte < sol ich dir die wârheit sagen?
die wir ze strîte brâhten, die sint alle erslagen.
Ich vuorte dir ze strîte sehzehen mîniu kint:
diu sint bî dir erstorben daz ir wan zehene sint.
wilt du nû selbe zwelfte ein ganzes her bestân?
nû viht mit swem du wellest, du hâst waen einlif man .>
 <
Nû enwelle got von himele> sprach wolf dietrîch,
 <daz si sô hôhe kouften mîn armez künecrîch!
mir sol niht an den mînen sô grôzer schade geschehen.
ich geloube niht ir tôdes, du lâzest michs ê sehen .>
Dô vuorte sâ der wîse sînen hêrren bî der hant,
dâ er gesach die tôten: die het er schiere erkant.
dô er ir antlitze als sêre verschrôten sach,
er viel ûf iegelîchen: vor leide er niht ensprach.
Dô brach er abe die helme, si wârn ze tôde wunt.
dô enliez er ir deheinen, er kuste in an den munt.
sîn herze was betrüebet, sîn ougen wurden naz:
Berhtunc durch sînen hêrren der kinde gar vergaz.
Dô zôch er den jungen von sînen kinden hin.
dô sprach er zuo dem hêrren < wâ ist nû iwer sin?
welt ir die hêrrn beweinen, die mir dâ sint erslagen?
mîniu kint si wâren, lât mich diu selbe klagen .>
Mit jâmer sprach der krieche < jâ riwet mich mîn leben.
die wîle daz ich lebte hetest du mirs gegeben:
ich wolte ez nemen vür kriechen unde vür elliu künecrîch,
daz mîne gesellen lebten> sprach wolf dietrîch.
 <
Sît aber du die hêrren von mir hâst verlorn,
Berhtunc, lieber meister, rich an mir dînen zorn:
du hâst von mînen schulden vlorn dîniu kindelîn.
dir sî vor gote erloubet, slah mir abe daz houbet mîn.
Durch got solt du mich toeten, sît ich des hân begert .>
dô wolte er durch sich selben gestochen hân sîn swert.
vil schiere gesach der alte daz im sîn ernest was:
dô zucte er im die klingen unde warf si ûf daz gras.
Er sprach ze sînem hêrren < des jâmers ist genuoc.
lât si die vrouwen beweinen diu si in ir lîbe truoc .>
der junge sprach < mîn swaere was ie unklegelîch.
alrêrst bin ich in sorgen> sprach wolf hêr dietrîch.
Mit zorne sprach der alte < nû lâz die klage sîn:
mîn unde mînes wîbes wârn diu kindelîn.
nû hilf mir selbe râten unde lâzen wir den zorn:
swaz wir darumbe taeten, doch waeren si verlorn.
Ja ist unser beider helfe an in niht verdorben gar.
uns wahsent ander liute unde koment ouch andriu jâr.
ez kan uns niht gehelfen, swaz wir weinen diu kint.
si werdent ouch niht lebendic, die erstorben sint .>
 <
Ich sage dir> sprach der alte, < wilt du nû volgen mir
 (nû volge mir mit willen, daz beste râte ich dir):
ich wil mit dir verderben, dir enwerd dîn künecrîch .>
 <ich tuon swaz du gebiutest> sprach wolf dietrîch.
 <
Ich sage dir> sprach der alte, < unde beweinest du diu kint,
diu in dînem dienste alhie erstorben sint,
wilt du si lânger weinen, ich diene dir nie mê .>
 <sô muoz ich mit dir lachen> sprach der künec hêr.
 <
Ditz wal wir müezen rûmen> sprach berhtunc von mêrân.
 <du hâst ûf diser erde niwan einlif dienstman.
dâ mite sul wir entwîchen, ez ist nû vliehens zît:
uns kument wol tûsent rîter, den hab wir deheinen strît .>
Mit jâmer sprach der junge < solt ich nû dîniu kint
ungerochen lâzen, diu bî mir erstorben sint,
wem lieze ich mîne gesellen unde mîne dienstman?>
 <wir suln niht staetes zürnen> sprach berhtunc von mêrân.
 <
Ich sage dir> sprach der alte, < sî wir hie unz ûf den tac,
sô kumet sô vil der vînde, daz in nieman entrinnen mac.
nû vlieh wir z'' unser vesten, daz ist wîslîch .>
 <ich vliuhe vil ungerne> sprach wolf dietrîch.
 <
Du solt von rehte vliehen, wir haben deheine wer.
du hâst ouch wol gehoeret: zwên sint eines her.
sô koment vil lîhte tûsent unde vehtent alle ûf dich.
warumbe wilt du toeten dich selben unde mich?
Wir suln ze walde vliehen> sprach berhtunc von mêrân.
 <du maht mit eilf gesellen niht tûsent man bestân,
unde habe wir danne ouch deheinen ganzen schilt .>
mit jâmer sprach der krieche < ich volg swes du wilt .>
 <
Sô sul wir> sprach der alte < ûf die burc ze lilienport.
wir haben an den kriechen begangen grôziu mort .>
 <ja enruochte ich> sprach wolf dietrîch < unde werden si mir holt,
waer kunstenopel mîn eigen unde aller kriechen golt .>
 <
Ich sage dir> sprach der alte, < ich hân alles des genuoc,
des man hundert rittern ûf tavele ie getruoc.
des gibe ich dir dâ heime vil genuoc wol vünf jâr:
welt aber ir iht mêre, daz bringet selbe dar.
Die wîle uns nert diu spîse diu lîpnar unde der wîn,
sô sul wir vor den vînden alles stürmens sicher sîn.
ist daz man uns besetzet, wir gemüen daz künecrîch .>
 <ûf der burc wil ich ersterben> sprach wolf dietrîch.
Si bewâgen sich der genge die nacht unz an den tac.
dô gienc in vor der alte, der sîner kinde pflac.
si erstrîchen daz gebirge, daz was et hôch genuoc:
Berhtungen muoten sêre die ringe die er truoc.
 <
Du maht mir niht gevolgen> alsô sprach hêr dietrîch .-
 <ich enruoch waz mir geschaehe, hetest du ein künecrîch .>-
 <swîc> sprach der junge < unde nim vil rehte war:
ich sihe ein viwer blicken, dâ ligt waen der vînde schar.
Ê ich ûf lilienporte hin în kume geriten,
waern ez niht guote vriunde, mit in wurde gestriten .>
 <entriwen> sprach ein ander, < ich sihe ouch dort ein lieht.
sint ez die rehten vînde, sô geniset ir einer niht .>
 <
Zwâre ich sol ersterben, ich besehe dan wer si sint .>
er spranc in sîner brünne spilnde alse ein kint
ze tal die hôhen lîten huop er sich vor in dan,
daz im gevolgten kûme sîn einlif dienstman.
Dô dûhten in ie kleine die ronen unde ouch die graben:
ê si im ze helfe kâmen, er hete den strît erhaben.
Berhtunges süne gemeine nâch im die lîten spranc:
dô envorhten in die vînde, dâ sô manic brünne erklânc.
Ê si sich ûf gerihten ze strîte al gelîch,
dô hete ouch si erschrecket wolf hêr dietrîch.
si liezen bî den viwern ir halsberge unde ir ros:
si vorhten niwan des lîbes unde entrunnen ûf ein mos.
Vünfzic kastelâne si vunden dâ stân,
der nâmen niwan einlif die einlif dienstman.
den zwelften nam ouch selbe der wolf dietrîch.
si liezen dâ den vînden manegen halsberg wünniclîch.
Mit jâmer sprach der alte < wir suln gên der veste varn.
wir vinden morgen geste, des müge wir niht bewarn.
aller mîner lânde ich nie mêre geniezen mac:
man besitzt uns ûf der bürge, ê ez morgen werde tac .>
In was gelâget hiute; doch komens ûf lilienport.
vil schiere der wahtaere vernam des meisters wort.
ouch hôrte in ûf der zinne wol diu vrouwe sîn:
si zelte durch die porten niwan zehen kindelîn.
Den eilften si dô vrâgte < berhtunc, wâ'st' unser her?>
mit jâmer sprach der alte < wir haben iezuo niht mê.
swaz uns ist erstorben, daz ist unklagelîch.
gehabe dich vil wol, vrouwe: ez lebt noch wolf dietrîch .>
Si sprach vil klagelîche < wâ sint nû mîniu kint?>
mit zorne sprach der alte < ich weiz wol wâ si sint.
si habent wol vergolten ir tôdes herzensêr.
ich wirf dich über die mûre, gedenkst ir iemer mê.
Swaz wir zwei klagen solden, daz wirt er eine klagen.
nû troeste mînen hêrren, dem müeze wirz vertragen,
daz er der kinde tôde vergezze durch uns zwei.
mich müet der jâmer iemer, daz er sô lûte ob in schrei .>
Sus volgete im diu vrouwe, der kinde si vergaz.
verborgenlîchen tougen wurden ir ougen naz.
dô wart in der bürge diu klage unmâzlîch:
nieman klagte als sêre, als der wolf dietrîch.
Sus werte ir aller jâmer unz an den vünften tac.
doch verklagten si die tôten, die nieman erwecken mac.
an dem vünften morgen huop sich ein grôzer schal:
von den argen vînden wart vol dâ berc unde tal
Geleit unde erfüllet, die burc al umbelegen.
si muosten von der veste der reise sich bewegen.
die wahter riefen lûte < nû wacht unde hüetet wol!
daz velt unde daz gebirge ist allez vînde vol .>
dô erschrac an sînem bette der vürste von mêrân.
dô trat er in daz venster unde erkante manegen man,
vil manegen der geste, die vuorten vrömdez dach.
sîn herze erschrac vil sêre, dô er sô vil der geste ersach.
Dô gienc er über daz bette, dâ sîn hêrre ûf lac.
den weckete er vil sanfte < nû wol ûf, ez ist tac.
dîne bruodr uns habent besezzen, alrêrste geschiht uns wê:
ez ligent vor mîner bürge vünf tûsent oder mê .>
Dô warf er einen mantel über sîne brust blôz.
si trâten in daz venster, die menge sâhens grôz,
die vor der mûre lâgen, die zwêne künege rîch:
 <nû bin ich êrste in sorgen> sprach wolf dietrîch.
 <
Swîc> sprach der alte < unde gehabe dich noch wol.
sînes leides nieman sich ze übele gehaben sol.
der man sol sînes liebes ouch niht sîn ze vrô.
swaz wir darumbe taeten, sô waere ich im doch alsô .>
Mit zorne sprach der junge < sît mir got hât gegeben,
daz si kumen sint sô nâhen, sô wil ouch ich mîn leben
wâgen unde mîn êre umb mîn künecrîch.
got lât mich niht verderben> sprach wolf hêr dieterîch.
Die in der bürge wâren, die rihten sich ze strît,
unde was doch ungesperret ir tor ze aller zît.
si liezen nider die brucke unde giengen vür daz tor:
swes si in der bürge luste, daz vunden si dâ vor.
Swie grôz ir menege waere, doch was ez ungelîch.
dâ sigete ouch vil dicke wolf dietrîch.
von starker patalje huop sich vil ofte nôt.
die vînde gestriten selten, ir belibe wol zweinzic tôt.
Sus wart von den wirten der geste vil gevalt.
die wunt dannen kâmen, die lâze ich ungezalt.
alsô erwerten die wirte den vrömden gar,
daz dô durch sturmes willen kam deheiner dar.
Dô wart ein vride gemachet unde ein gesprâchtac.
Saben der teidinge unde meister berhtunc pflac.
 <ich râte dir daz beste> sprach der ungetriwe saben,
 <des solt ouch du mir volgen, wilt du den lîp behaben.
Berhtunc, ich wil dir râten, unde wilt du gerne leben,
du solt dîn junchêrren unde die burc den künegen geben .>
 <nû enwelle got von himele> sprach berhtunc von mêrân:
 <er hât sich gar ze verre ûf die triwe mîn verlân .>
Saben sprach < die künege zwên eide habent gesworn,
daz si daz velt iht rûmen, diu burc werd ê verlorn.
dich unde dînen hêrren unde elliu dîniu kint
diu haeht man an die zinnen unde die ûf der bürge sint .>
Mit jâmer sprach der alte < des muoz ich mich bewegen.
sô bin ich doch in triwen unde in êren tôt gelegen .>
der vride niht lânger werte, dô reit er wider în
unde sagete disiu maere dem lieben hêrren sîn.
Swes dô die künege swuoren, des liezens allez wâr.
si lâgen vor der bürge unz in daz vierde jâr.
dô wart des jungen riwe unde ouch sîn jâmer grôz,
daz er alsô sterben solde; des verligens in verdrôz.
Von sorge wart er wîse, als die jungen tuont.
vil vruo an einem morgen er vür berhtungen stuont.
dô sprach vil barmiclîchen wolf hêr dietrîch
 <mit ruowe erwirbet nieman êr noch künecrîch .>
 <
Nû sage an> sprach der alte, < waz wilt du deich nû tuo?
west ich wie ich ez erwurbe, dâ hulf ich dir gerne zuo .>
mit jâmer sprach der krieche < got müeze dich bewarn:
ez ergê swie got welle, ich muoz leider von dir varn .>
Mit zorne sprach der alte < nû enweist du war du solt.
daz du der rede erdenkest, ich wird dir niemer holt.
swelch vogel ze vruo vliuget ûz dem neste sîn,
dem mac wol misselingen: als geschiht dir, hêrre mîn .>
Mit zühten sprach der krieche < mir sint mîn vedern lânc
unde sint alsô gewahsen, daz si mich niht dunken kranc.
der sterkist unde der lengist ich under iu allen bin:
als mich diu sorge twinget, ich gewinne ouch lîhte sin.
Erloube mir die reise . warumbe tuost du daz,
sol ich bî dir verderben? waz ist dir dester baz?
ich wolte gerne loesen dich unde dîniu kint,
diu durch mich in die sorge unde angest komen sint .>
Dô sprach der getriwe < wes hâst du dir gedâht,
daz du dich underwindest, daz du niht volenden maht?
unde daz du dirz gedenkest, dar ab tuost unwitziclîch .>
 <waz touc et unversuochet?> sprach wolf hêr dietrîch.
 <
Ich wil die welt durchrîten unde dar zuo elliu lânt,
mir werde ûf diser erde eteswâ ein künec bekant,
der sô gewaltic heize, des dienst wil ich ouch sîn,
daz er mir rehtes helfe an den argen bruodern mîn.
Hilft er mirs betwingen, dar umb wird ich sîn man.
ich wil ein teil des lândes durch sînen willen enphân .>
 <weiz got> sprach der alte, < du rîtest manegen tac:
den künec weiz ich nindert, der dir gehelfen mac .>
 <
Swîc> sprach der krieche, < wie möhte daz geschehen?
ich wil ez niht gelouben, ich wil ez ê besehen.
waz touc daz leben dem kinde, ez ensî ouch muotes vrî?
ob du indert keinen wizzest, den sage mir wâ der sî .>
 <
Sît du niht wilt erwinden> sprach berhtunc von mêrân,
 <du wellest hilfe suochen, sô weiz ich einen man:
waer er uns niht ze verre, er lôste uns hie mit her .>
 <den selben wil ich suochen, unde waere er über mer.
Den solt du mir zeigen unde sîn lânt wâ ez lît .>
 <daz heizet lamparten unde heizt er ortnît.
kein künec mac sich im glîchen, sô mehtic ist sîn her.
ein vrouwen mit gewalte nam er eim künege über mer.
Der selben küneginne gehalf im ein getwerc:
im ist vil wol kündic swaz decket tal unde berc.
swes ouch den künec gelustet, daz muoz benamen ergân:
swâ gegen er sich geneiget, daz mac vor im niht gestân .>
Mit zühten sprach der krieche < nû erloub mir daz ich var.
ob ichs halt niht bedörfte, doch sô wolte ich dar,
daz ich den künec gesaehe, von dem ich hoer wunder sagen .>
si enwesten aber leider daz in der wurm het hin getragen.
Mit witzen sprach der alte < diu reise ist dir ze grôz.
du vindest nindert strâze noch keine stîge blôz.
du kumest ouch harte dicke daz du mir der wârheit gihst:
du muost sehs wochen rîten, daz du lânt noch liute sihst.
Ez heizt diu romanîe, daz lânt noch liute enhât.
du vindest nindert huobe noch acker wol besât.
hebst du dich ûf die strâze, kint, ez geriwet dich .>
dô sprach aber der junge < hêrre meister, troestet mich .>
 <
Jâ muoz ich> sprach der alte < dar umb die reise wern.
du maht dich ûf der strâze vor hunger niht ernern.
gelîche den vihes herden dâ gênt die wilden leun .>
 <du maht mir> sprach der junge < von tieren niht gedreun .>
 <
Sît du niht wilt belîben> sprach berhtunc von mêrân,
 <sô gibe ich dir vil gerne, daz ich dir behalten hân:
Valken den vil guoten, den wîln dîn vater reit:
in manegem volcwîge ze sige dar ûf er streit.
Sînen helm, sîne brünne, sînen schilt unde ouch sîn swert,
daz hân ich dir behalten, ob dîn wille des nû gert .>
 <den schilt man entriwen an mînem halse nimer gesiht.
warumb solt ich den vüeren? mir wart sîn ampt noch niht.
Ein schilt kius ich mir selbe> sprach der junge man.
 <ich wil durch übermüete elliu wilde tier bestân.
man vermisset sîn doch lützel, swelhez dâ wirt erslagen.
swelch sich wert aller lengist, des sigel wil ich tragen.
Ich wil des swern eide, oder ich gelige tôt,
daz ich durch sîne êre iemer mêre ûz aller nôt
wil sîn genôzen helfen unde wil in triwe swern .>
mit jâmer sprach der alte < nû müez dich got mir nern.
unde wilt du niht belîben, vil lieber hêrre mîn,
ganc balde unde nim urloup von der lieben muoter mîn!>
dô giengen si dâ beide dâ er sîn muoter vant.
mit jâmer sprach der alte < iwer sun wil in diu lânt .>
 <
Nû enwelle got von himele> sprach dô diu künegîn.
 <er sol vil vaste wallen, liebiu muoter mîn .>
si sprach < sun unde hêrre, wem lâst du danne mich?>
 <mînem meister berhtunge wil ich bevelhen dich .>
 <
Got müeze dir behalten, vil liebez kint, dîn leben.
swaz ich dir hân behalten, daz wil ich dir nû geben.
nû muoz ich iemer weinen mîn leit ze grôzem schaden .>
si sprach zuo dem jungen < nû reiche mir mîn laden .>
Ir herze wart durchbrünstic, dô si diu kleider vant.
si sprach zir lieben kinde < nû habe dir ditz gewant .>
swie unde si dâ geweinte, sîn ouge wart nie naz:
daz gewant begunde er schouwen: < muoter, zwiu'st' mir daz?
Ich naem vil michels gerner ein herten halsberc lieht.
gip ez swem du wellest, muoter, ich wil sîn niht .>
 <jâ solt du dran gelouben, sun, ez ist dir guot,
swâ du wilt einic rîten; ze kindisch ist dîn muot .>
 <
Jâ bin ich dem gewante gar ein ze grôzer kneht:
an lenge unde an der wîte ist ez mir nindert reht .>
si sprach < nû gip mirz widere, tuot ez dir indert wê.
als liep ich dir ie wurde, lâ sehen wie ez dir stê .>
Dô volgete er der muoter unde nam ez in die hant.
dô meinte er daz im waere ze wênic daz gewant.
die wâr er an sich sloufte, dô warts im gar ze wît:
er sprach < nû sage mir, muoter, ist ez guot vür keinen strît?>
Si sprach < ez waere als lânge niht gelegen in mîner laden.
dir kan viur noch wazzer noch anders niht geschaden.
swâ ez hin gereichet, dâ wirst ouch niemer wunt,
unde bist vor allem wâfen dar inne sicher unde gesunt.
Du hâst über dîn herze der saelden tac geslouft.
daz sint diu selben kleider, dâ du inne bist getouft:
du solt an got gelouben, sô wirt dir dîn künecrîch .>
 <nû geruoche er mich behüeten> sprach wolf hêr dietrîch.
Dô hiez er im gewinnen sîns vater sturmgewant.
sîn muoter vil geweinte, dô si im die riemen bant.
si wâren alle verzwîvelt an dem küenen degen hêr
unde wolten ouch des waenen, si gesaehen in niemer mê.
Alsô man dô mit jâmer in der bürge innen wart,
daz der junchêrre wolt ûf die senenden vart,
die alten zuo den jungen mohten weinen niht verlân:
ez trûrte ab nieman als sêre als sîn einlif dienstman.
Der alte sprach zem jungen < nû gedenke an unsriu jâr.
kumst du ze vrömden liuten, sô vergizzest unser gar.
in dîner kindes jugende geliebt dir lîhte ein wîp.
dâ von sô hebet dich ringe, unde verliesen wir den lîp .>
 <
Du getrouwest mir vil übele> sprach wolf dietrîch.
 <der mir die schoenste gaebe unde tûsent künecrîch
unde dar zuo lânt unde bürge, swaz ir in der welte sint,
ich wil niemer wîp gewinnen, ich loes dich ê unde dîniu kint .>
 <
Des gip mir dîne triwe> sprach berhtunc von mêrân,
 <daz du der niht enbrechest .> dô wart ein eit getân:
den swuor er ûf sîm swerte . den eit er staete lie:
swie guote state ers hête, den eit gebrach er nie.
 <
Ich sage dir> sprach der alte, < mîn armuot die ist starc.
doch hân ich dir behalten goldes drîzic marc,
ob dich got gesendet under eines wirtes dach,
daz du doch des êrsten habest dâ mite gemach.
Nû solt dich niht entrihten, dîn ros ist alze snel.
an dem satele hanget wînes zwei parel
unde ouch von jegerspîse anderhalp ein bulge vol.
swenn dir des zerinnet, got dich berâten sol.
Ich enmac dir vor der porte ze keinen staten komen.
rît als dich got bewîse, du hâst ein dichs an genomen.
als man dich vrâgt der maere, sô du rîtest vür daz tor,
sô sprich « ich binz ein hüeter unde sol wachen hînt hie vor . »
Welnt si dich lîhte vâhen, sô bist ouch du niht kranc.
du erwerst wol dînen mantel âne ir aller danc .>
dô man im sînen valken ûf den hof gezôch,
ein mensche ie daz ander vor grôzem jâmer vlôch.
Vor jâmer mohte nieman den andern sehen an.
dô kusten in vil dicke sîn einlif dienstman.
si wurfen ûf die porte: ir jâmer wart vil grôz:
als vuor er über die brücke sîner kindelîne blôz.
Dô er alsô balde von der veste reit.
im sâhen nâch die sînen, den was von herzen leit.
dô kêrte er gegen den vînden einem degene gelîch:
alrêrst wil in die sorge wolf hêr dietrîch.
Dô wart ein michel vrâgen wer er waere,
unde von wanne er rîte . er sprach zen huotaeren
 <ich hüete vor der bürge, diu was iezuo ûf getân:
Wolf dietrîch wil entrinnen unde sîn einlif dienstman .>
Dô reit er durch die vînde daz in dâ nieman vienc.
swer aber im ze nâhen inder an dem wege gienc,
den lazte er als unschône, daz ern nihtes mêre enbat:
man truoc in danne tôten, er kam niemer von der stat.
Dô reit er vor dem walde die nacht unz an den tac.
der huote gên den vînden er alters eine pflac.
des tages wol zweinzic tôten sant er in in daz her:
dô sis innen wurden, si vluhen âne wer.
 <
Nû müeze ez gote erbarmen> sprach der ungetriwe saben,
 <daz wir sô lasterlîchen alle hie gehüetet haben,
daz uns ist entrunnen wolf dietrîch:
er gewinnet lîhte widere alters ein sîn künecrîch .>
Dô kêrte er ûf die strâze des andern morgens vruo.
er wolte gên lamparten, dâ rihte ouch er sich zuo.
den tac unz an den âbent er vaste vür sich reit:
vil schiere wart er irre, des muoste im wesen leit.
Dô twanc in des der âbent, er mocht niht vürbaz.
daz er dar hete gefüeret, ein lützel er des az:
er enmohte von der müede, als manegem noch geschiht.
swie wê der slâf im taete, doch sô slief er allez niht.
Dô machete er ein viwer, daz über al den walt erschein.
die ronen ungefüege truoc er alters ein.
dô versuochte er vil des wildes durch sînen tumben sin:
vil gern het ers bestanden, deheinz bestuont aber in.
An dem dritten morgen dô zôch er vürbaz,
swie wê diu reise im taete, wie selten er vergaz,
er gedâhte an berhtunge, sînen meister von mêrân:
er bevalch gote vil dicke sîn einlif dienstman.
Unz an den vünften morgen der küene degen reit.
die strâze unde ouch die stîge er vil gar vermeit.
aller hande wildes sach er vil manege schar.
sîn ros begunde müeden, des wart er trûric gar.
Dô muote in harte sêre sîn starkiu arbeit.
an allen sînen vröuden was im widerseit.
in begreif grôziu swaere, des enkunde er niht bewarn,
daz er in der wilde muost âne strâze varn.
 <
Nû müeze ez gote erbarmen> sprach der wolf dietrîch.
 <ich lâze in disem walde allez mîn künecrîch .>
dô zôch er abe die brünne unde warfs ûf einen ron.
mit trûriclîchem muote sô schiet er dar von.
 <
Owê> sprach der krieche < wie sol ich mich ernern?
ich mac mich alsô blôzer der vînde niht erwern.
mînes vater erbe wartet mir niht mê.
wem sol ich dich nû lâzen?> sprach der künec hêr.
Harte barmiclîche er von dem geserwe vlôch
über ronen unde über steine . sîn ros er mit im zôch.
dô hete er im der müede vil gerne gemachet buoz:
wol drîer raste lenge gienc er neben im ze vuoz.
Mit stecken unde mit ruoten sluoc er im manegen slac.
von hunger unde von müede daz ros im dâ erlac:
im mohte niht gehelfen, swaz er im slege sluoc:
sô liep was im sîn valke, daz er den satel truoc.
Dô bant er in vil vaste ûf den rucken sîn.
er kam ûf ein gebirge, dâ lûht im der sunnen schîn.
dâ erhôrte er eine stimme diu vil lûte erschal,
daz ir aldâ antwurte beidiu berc unde tal.
 <
Sô ungehiurem ruofe wart nie niht mêre gelîch.
ich waen ditz sî diu helle> sprach wolf hêr dietrîch.
 <nû hân ich leider nieman, der mir diu maere ervar.
nû ergê mir swie got welle, ich muoz et selbe dar.
Ich waen wol daz die tiuvel mir hie vil nâhen sint.
ich hoer lûcifern schrîen unde elliu sîniu kint .>
sîn ros daz treip er nidere die lîten hin ze tal:
vor hunger unde vor durste si bêdiu tâten manegen val.
Mit jâmer sprach der krieche < got mir ein stîc bescher,
dâ ich den tiuvel vinde! swie kleine ab sî mîn wer,
man sol mir daz gelouben, ich muoz den tiuvel sehen:
sol aber ich nû ersterben, daz muoz alhie beschehen .>
Die lîten zôch er nidere, ein wazzer er ersach.
 <wâfen> sprach der krieche, < wie ein ungefüeger bach!>
die ungefüegen helle unde die tiuvel dier dâ vant,
die wârn des meres ünde unde sluogen an die steinwant.
Mit vallen unde mit strûchen sô kam er an den sant
ûf die ebenen erde nider an daz lânt.
dâ stuont ein grüene linde, dar under ein anger was:
im gienc unz an die gürtel die bluomen unde daz gras.
Ez gap gesmac vil süezen die rôsen unde der klê.
 <ôwol mich> sprach der krieche, < swie halt ez mir ergê,
got hât mînem rosse weide alhie beschert:
mir ist vil deste sanfter daz ez sich ernert.
Ez wirt hie von dem anger vürbaz niht gezogen.
nû wil ich ouch hie slâfen ûf mînem satelbogen.
sol ich vor hunger sterben, sô lig ich hie lieber tôt
dan ûf der boesen erde: ditz gras ist rôsen rôt.
Sît ich die grüenen linden unde den anger vunden hân,
 (ich enmac vor hungers noete weder rîten noch gân)
wâ möhte ich baz ersterben? ez ist hie sô wunniclîch .>
dô entslief in senenden sorgen der wolf hêr dietrîch.
Der durst unde ouch der hunger het im nâch benomen den lîp.
ûz des meres grunde gienc ein ungehiurez wîp:
si truoc an ir lîbe von schuopen eine hût.
si sach ouch dem gelîche sam si waere des tiuvels brût.
Mit lângem wazzermiese si gar bewahsen was,
als in dem wazzer wahset vil ungefüegez gras.
ir hiengen von dem kinne die granen unz ûf den vuoz.
swie ungestalt si waere, si het dannoch senften gruoz.
Si was an allen enden vil slîmic unde naz.
ir hâr gienc über die versen unde dannoch vürbaz.
ir was diu ougengruobe wol einer spannen wît,
wol zweier vinger tiefe, aldâ daz ouge lît.
Ir munt was als ein schaffel, ir zene wol spannen lânc,
ir vüeze als ein schûvel: vil unsaelic was ir ganc.
ir was ouch ir stirne wol einer ellen breit.
dô si den degen wacte, daz was im vil leit.
Si trat über den kriechen unde zôch im ûz sîn swert.
si sprach < nû weiz et nieman wes du hâst begert.
du suochest aventiure> sprach daz wilde wîp:
 <er waer doch harte übele, swer dir nû naeme dînen lîp.
Nû hâst in dîner jugende vil wünneclîchiu lide.
west ich obe du edel waerest, ich gaeb dir gerne vride .>
sîn swert daz barcs vil schiere, wan daz kund si wol.
si verbarc sich selbe hinder eines boumes hol.
Dô der krieche erwachte unde des swertes niht ensach,
dô want er sîne hende, vil barmiclîche er sprach
 <weiz got, mir sint diebe hie nâhen bî gewesen.
vund ich doch iht gehiures, sô möhte ich noch wol genesen .>
Dô nam er sîne brieve mit jâmer in die hant.
alle sîne swaere er dar âne geschriben vant.
diu vrouwe lîse hôrte, unz daz er gar gelas
allez daz an dem brieve von im geschriben was.
Dô alle sîne swaere gelas wolf dietrîch,
dô gesprach ûz dem boume diu küneginne rîch.
mit gremelîchem muote diu küneginne sprach
 <wer hât dir erloubet ditz ligen unde den gemach?>
Vil schiere blicte er umbe: dô diu vrouwe im wart erkant,
dô viel im vor vorhten der brief ûz der hant.
der krieche sprach mit vorhten < waz mac ez dir geschaden?
ich bin mit ungemache an dise stat geladen.
Du maht mit senften worten mir wol sprechen zuo,
unde lâz mich des geniezen, daz ich dir nihtes tuo.
ist aber diu grüene linde unde diser anger dîn?>
 <jâ er ist mîn eigen> sprach diu künegîn.
 <
Daz ich hie hân geslâfen, daz lâzet âne zorn,
unde helfet mir gerihtes, ich hân mîn swert verlorn.
daz wart mir ûz der scheide gezogen dô ich dâ lac .>
si sprach < ich hilf dir gerne, swes ich dir gehelfen mac.
unde hetest du iemen vriunde, dir wurde lîhte baz.
ich sihe wol> sprach diu vrouwe, < dir gewirret etewaz.
nû sage> sprach diu vrouwe < waz ist aber dîn nôt?
du hâst gesundez herze unde lîst doch schiere tôt.
Ez ist doch vil übele, ob du verderben solt.
ich trowet dir wol helfen, waer ich dir anders holt .>
 <mir gewirret an dem herzen noch an dem lîbe niht:
ez kumt von arbeite, daz man mich als bloeden siht.
Got, sît ich sol ersterben, sô lâz ez schiere sîn!
iedoch genaese ich lîhte, het ich spîse unde wîn.
ze mîner erzenie hoert lützel meisterschaft:
der durst unde ouch der hunger benimt mir mîne kraft .>
 <
Ich erkenne wol die salben, die dîn herze haben sol.
drîzic tûsent rîter die ernerte ich eine wol .>
mit jâmer sprach der krieche < sîstu ein gehiure wîp.
unde ob du an got geloubest, sô erner mir mînen lîp .>
 <
Mir ist vil unmaere, ob du tôter hie gelîst.
mîn helfe vrumt dir kleine, du sagest mir wer du sîst .>
 <mîn vater was ein krieche unde was ein künec rîch:
er saz ûf kunstenopele unde hiez huge dietrîch.
Nû habent mich verstôzen die argen bruoder mîn .>
 <daz habe ich wol gehoeret> sprach diu künegîn.
 <alle mîne helde ich von in verlorn hân.
si habent mir ouch besezzen mîn einlif dienstman.
Nie mêre ich ez überwinde, ligent si ze kriechen tôt .>
si sprach < wilt du mir volgen, si kument wol ûz der nôt.
swaz dir dîne vriunde râten, dâ bist unverdorben mite.
wil du genesen gerne, sô tuo des ich dich bite.
Daz du mich nemest ze wîbe, ich gib dir driu künecrîch .>
 <nein ich, ûf mîne triwe> sprach wolf dietrîch.
 <nû lâ mich alhie sterben, ich enruoch waz mir geschiht:
des übelen tiuvels muoter kumt an mînen arm niht.
Daz ich dir versage sô schiere, daz lâ dir niht wesen zorn.
ich hân dich unde alle vrouwen unz an mînen tôt versworn.
ob du begünnest zürnen, wie solde ich mich ernern?
naem aber ich alle vrouwen, dannoch muoz ich dich verswern.
Der tiuvel ûz der helle kaem wol zer hôchzît .>
vor vröuden wart ir mündel wol drîer spannen wît.
sus trat si ûf hôher: diu vrouwe schoener was.
si slouft sich ûz den schuopen unde warf si ûf daz gras.
Si lûhte ûz allen wîben, als diu sunne lieht.
aller megede schoene was gên ir gar enwiht.
des hungers unde des durstes er durch ir schoene vergaz:
 <ich waene> sprach der krieche < mir geviel nie vrouwe baz.
Mîn muot ist mir gehoehet, du gevellest mir sô wol.
nû erbarme ez gote von himele, daz ich dich niht nemen sol.
nû sitze nider, vrouwe, durch got unde troeste mich .>
si sprach mit süezen worten < sag an, waz irret dich?>
 <
Ich hân gesworn des eide, vrouwe wol getân,
daz ich niemer wîp gewinne, ich loese ê mîne man .>
 <ich sage dir> sprach diu vrouwe < unde wilt du gerne leben,
betwingst du dîne bruoder, du solt mir einen geben.
Ob ich dich baete, hêrre, umb dîn eines lîp,
des wil mir got niht gunnen, du nimst ein ander wîp.
nû lâ mich dînen bruoder vüern an des meres grunt:
ich mache im tegelîche wol tûsent wunder kunt.
Swaz daz mere bedecket, daz stêt in mîner hant.
dar zuo ob dem wâge hân ich wol drîzic lânt.
alle schrâwazen wil ich im ze eigen geben
unde elliu merwunder: wie möhte er schôner leben?>
 <
Entriwen> sprach der krieche < ich gib dir den bruoder mîn.
des maht du ûf mîn triwe gar âne zwîvel sîn,
unde mac ich in betwingen, vil schoeniu vrouwe hêr .>
dô sprach diu küneginne < ich bite dich nihtes mê.
Ich erkenne eine spîse, diu ist nütze unde guot,
diu dir an dem lîbe unde dem herzen sanfte tuot,
die du vil sanfte vüerest mit dir in der taschen dîn.
si müet ouch dich niht sêre, si ist weder spîs noch wîn.
Wilt du mirz loben bî triwe, sô belîbest sorgen vrî.
du gip der spîse nieman, wan der getriwe sî.
ich sage dir von der wurzen, diu hât solhe meisterschaft:
swenn du ir geniuzest, sô hâst du eins lewen kraft.
Dir ist dar ûf dîn houbet gelegen.
ir stêt vil in der welte, man solde ir schône pflegen .>
si vuorte in zuo dem boume, dâ si die wurze ersach.
si lêrt in daz ers erkande, swa ers iemer mêre gesach.
Als er der wurze ein wênic genam in sînen munt,
 <ôwol mich> sprach der krieche, < nû bin ich aber gesunt.
mir gewirrt an mînem lîbe niht sô grôz als umbe ein hâr:
al mîne sterke, vrouwe, die hân ich wider gar.
Ir sult mir, vrouwe, râten, sî ir sô getriwe sît,
wie ich wider ze sîner sterke bringe mîn ravît .>
si sprach < der selben wurzen solt du im ouch geben ein teil:
sô gewinnt ez sterke widere unde wirt vrô unde geil .>
Ez wart zehant versuochet, sîn ros wart wider starc.
in einem vrechen muote vant er aber sîn marc.
swie mager ez aber waere, iedoch truoc ez in dan:
dô kam ûz sînen sorgen der helfelôse man.
Mit zühten sprach der krieche < vrouwe, ist dir iht bekant,
welhen wec man rîtet in der lamparten lânt?>
 <du vindst deheine strâzen, rît niwan bî dem mer,
du sihest lamparten schiere: got dir gelücke dâ bescher.
Du solt dich, hêrre, hüeten, daz lânt ist âne vride:
dâ vant man ê gerihte bî dem halse unde bî der wide.
du wirdest niemer irre> sprach diu küneginne rîch.
nû ist aber ûz den sorgen der wolf hêr dietrîch.
Von dannen er dô kêrte durch den grüenen walt,
als in diu vrouwe lêrte, die stige manicvalt
bî dem mere vil nâhen durch daz wilde lânt.
die stige unde ouch diu strâze im wârn vil unbekant.
Des reit er ofte irre, als ich vernomen hân.
an dem vierden morgen dô kam der küene man
in eine starke wilde: dâ hôrte er sêre klagen;
dâ was ein maget vil schoene mit gewalte hin getragen.
Dô wâren in dem lânde vünfzic schâchman:
die heten in dem walde schaden vil getân.
ze velde unde ûf der strâzen roubten si daz lânt:
daz was den lântliuten mit schaden wol bekant.
Dar kom der degen küene al eine zuo geriten.
owê hie von dem recken mit ellen wart gestriten!
als in die schâchaere zuo in sâhen komen,
ieglîcher sprach besunder, als wir daz hân vernomen.
 <
Dort her vert ein recke, der vüert ein harnasch an,
daz sult ir wizzen alle, daz selbe wil ich hân .>
dô sprach aber der ander < er dunkt sich nie sô starc,
er muoz mir in der wilde lâzen hie sîn marc .>
 <
Sô gunnet mir des helmes> sprach der dritte dô.
dô sprach ez der vierde < sô bin ich des swertes vrô .>
sus wart dâ geteilet swaz er mohte hân.
als si ersach der recke, er îlte durch den tan.
Gegen den schâchaeren wart dem degen ger.
dô wart vil schiere gezucket swert schilde unde sper.
die bî dem viure sâzen unde schreiten dâ die meit,
der sluoc er vier unde zweinzic, als uns ist geseit.
Die andern im entrunnen, si wurden aber wunt.
dô wart diu maget ledic an der selben stunt.
dô lief si gegen dem recken, danken si im began:
si sprach < got müeze iu lônen, vil wunderküener man .>
dô erbeizte er zuo der erde der küene degen starc.
er huop die maget edele vür sich ûf daz marc.
dô kêrte er durch die wilde, als uns daz ist bekant,
zuo einem riutaere, den er dâ nâhen vant.
Dem bevalch er die vrouwen, als wir vernomen hân.
dâ mite kêrte dannen der vil küene man.
dô sagte im nieman maere, im was ouch unbekant
wie berihtet waere liute unde ouch lânt.
Swâ er ûf der strâzen vür die liute reit,
die wâren sô betrüebet daz in nieman vreit.
dô vrâgete er ouch nieman, sus kam er in daz lânt:
Ortnîdes tôt des küneges der was im unbekant.
An einem morgen vrüeje dô gevienc der küene man
einen wec vil engen, der truoc in in den tan.
daz kam in ze sorgen: der walt vil dicke was,
wan dâ was vil tiure beidiu velt unde gras.
Des reit er ofte irre als vil dicke noch geschiht.
der edele vürste küene der het der spîse niht.
swâ er die nachtselde het durch daz lânt genomen,
dâ wart er ie berâten, als wir daz hân vernomen.
Dô reit der küene recke allen den tac,
daz er in dem walde vil kleiner spîse pflac.
dô ez gienc an den âbent, dô vant der küene man
einen riutaere, als ich vernomen hân.
Der half im mit der spîse unde vrâgte den küenen degen,
wes er in dem walde des tages het gephlegen,
daz er alsô spâte waere zuo im komen.
alrêrst sagt er im maere, als wir daz hân vernomen.
Er sprach < ich bin von kriechen komen in ditze lânt,
ich wolte ouch gegen garte . nû tuo mir daz bekant
wâ ich die rehten strâze rît von dir aldar .>
er sprach < vil lieber hêrre, der bewîse ich iuch vil gar .>
Der riuter der gienc danne mit im in den tan.
er wîste in ûf ein strâze, den ûz erwelten man.
dô was ez worden vinster . daz er niht dâ beleip,
des nimt mich iemer wunder, waz in von danne treip.
Doch kêrte er durch die wilde durch daz gebirge dan.
gegen den gartsêwe gâhen er began.
jâ reit er in dem walde des nachts vil kumberlîch.
nû ist aber ûz einen sorgen der wolf hêr dieterîch.
Den gartsê hôrte er diezen, vinster was diu nacht.
von den wahtaeren hôrte er einen braht
unde ein küneginne vil jâmerlîchen klagen:
dar begunde er gâhen, ê dan ez wolte tagen.
dô erbeizte er von dem rosse unde wîste ez durch den tan.
aber klagen sêre hôrte der küene man.
er gedâht < bist du gevangen, sô hilfet dir mîn lîp .>
jâ klagete ortnîden sîn vil schoenez wîp.
Dô was im unkunde diu burc unde ouch daz lânt.
dô kam der edle recke ze garte vür gerant.
sîn ros daz bant er balde, als wir hoeren sagen.
er huop sich zuo der mûre unde hôrt die vrouwen klagen.
Si klagete jâmerlîche, ir klage diu was grôz.
 <nû bin ich hie ze garte vil maneger vröuden blôz.
himelischer keiser, waz het ich dir getân,
daz du mich hâst gescheiden von mînem lieben man?
Der gewan mich mit noeten verre in der heiden lânt.
alle mîne mâge sint mir vil unbekant.
ich was ein heideninne unde er ein kristenman,
wan ich durch sînen willen den reinen touf gewan.
Nû muoz ich mich sîn ânen, daz wil ich klagen krist,
der ob aller welte vil gar gewaltec ist .>
hie klaget vil klagelîchen diu küneginne rîch:
daz hôrte bî der mûre wolf hêr dietrîch.
 <
Sît ich verloren habe mînen lieben man,
sô wil ich mich ervallen, wan mir got leides gan .>
hie wart mit sînem schilte wolf hêr dietrîch.
dô behabete ein juncfrouwe die küneginne rîch.
Diu was tougenlîche mit ir gegangen dar.
si nam der küneginne mit ganzen triwen war.
 <klagt maeziclîchen, vrouwe, iwern lieben man:
jâ lebt noch got der rîche, der iuch wol ergetzen kan .>
 <
Wie möhte ich werden ergetzet des lieben hêrren mîn?
ich waen daz in der welte iht sô biderbe müge sîn.
er jach daz in der welte indert waere sîn gelîch,
wan einer von salnecke, heizt wolf hêr dietrîch.
Der ist dâ ze kriechen gar ein gewaltic man.
im dient gewalticlîchen gevilde unde manic tan.
dô ortnît mîn hêrre ze jungest von mir reit,
waz er guoter maere mir von dem recken seit!>
Alrêrst sprach bî der mûre wolf hêr dietrîch
 <klaget maeziclîche, küneginne rîch .>
dô erschamte sich diu werde unde wolte danne gân.
durch aller vrouwen güete bat er si stille stân.
 <
Ir sult mich lâzen hoeren umb wen ir jâmer traget.
wer was der ellensrîche, den ir sô sêre klaget?>
si gedâhte, ez waere ir hêrre, ortnît ir lieber man,
unde hete durch versuochen dise vrâge dâ getân.
Trahene von ir ougen die vielen hin ze tal.
die nazten im die hende vor dem wîten sal.
diu nacht diu was niht vinster, si kôs den küenen degen:
dô het diu küneginne sich vröuden gar bewegen.
 <
Bist duz, mîn lieber hêrre?> sprach daz reine wîp.
 <waz tete mîn armer dienest wider dînen lîp,
daz du mich sô versuochest? nû melde dich enzît,
unde scheide mich von jâmer, hôher künec ortnît.
Nû muotet mîn ze wîbe der grâve herman,
der bî dînen zîten ie dir was undertân.
gedenke, künec hêre, wie stât dir daz an,
unde scheide mich von noeten, vil tugentlîcher man.
Nû muoz ich tegelîchen lîden vil grôze nôt,
daz mir nû endiclîche vil lieber waere der tôt.
jâ muotet mir ze wîbe, der under ortnîden saz:
rîcher got von himele, dir si geklaget daz.
Sît ortnît mîn hêrre ze jungest von mir schiet,
sît het ich leider nieman, der ihtes mich beriet.
des ist mir sorge unde jâmer ze allen zîten kunt.
man gît mir mînes geldes niwan kupfers hundert pfunt.
Dâ muoz ich mich zem jâre mit noeten mit betragen.
swaz ich unde mîne vrouwen mit handen mac bejagen,
daz ist mîn gelt zem jâre, des ich mich neren muoz.
der süeze got von himele, der tuo mir sîn schiere buoz.
Nû gedenke, künec hêre, dô ich êrste bî dir lac,
wie rehte tugentlîche dîn küener lîp mîn pflac!
ich leist durch dînen willen gar eine herte vart:
dar an solt du gedenken, vil edeliu vürsten art .>
 <
Ich binz niht iwer hêrre, ich bin ein vetribner man,
der weder lânt noch liute noch erbe nie gewan.
gar âne mîne schulde sô bin ich vertriben:
mir ist sicherlîchen niht wan schilt unde sper beliben.
Dar zuo mîn ros gesatelt, des muoz ich mich begân.
ich bin in disem lânde gar ein ellender man.
ich klaget iu gerne, vrouwe, mîne grôze nôt:
nû ist iwer manicvelter umb des edelen hêrren tôt .>
 <
Waz möht ir, ellensrîcher, iurs leides mir geklagen?
man hât in manegen lânden von mir einen vil ze sagen.
man saget in disem lânde mînes hêrren tôt:
des lîde ich hie ze garte jâmer unde grôze nôt .>
 <
Nû sagt mir, küneginne, wie mac ez umbe in stân?>
 <ich sante ûz disem hûse ein wol begarten man,
der wolte an den wurmen rechen sînen zorn:
dâ von hân ich den lieben hêrren mîn verlorn .>
Er sprach < durch âventiure bin ich her komen:
iwer klage, vrouwe, hân ich wol vernomen:
ichn reche iuch an den wurmen, si müezen mich nâch im tragen.
mich erbarmet harte sêre sus getânez klagen .>
 <
Daz wil ich widerrâten> sprach vrouw liebegart.
 <zwelf manne sterke het ortnît mîn zart:
den hât der würme einer in den stein getragen.
ir muget wol hie belîben, lât mich in eine klagen.
Wâmite het ich verdienet> sprach daz reine wîp
 <daz ir durch mînen willen solt wâgen iwern lîp?
daz geverte ist nâch den würmen vil swinde in den tan:
ich wil iu, degen, râten daz ir hie sult bestân .>
Dô sprach der rîter edele < des mac niht ergân.
ich bestân si endiclîchen, vind ich si in dem tan.
sît si sich mordes vlîzent, si lâzent mir ir lîp.
der maere sult ir bîten, vil tugentrîchez wîp .>
Urloup gerte er dannen, si bat in stille stân.
 <saget mir, rîter edele, wie ist iwer name getân?
durch iwer tugende willen nennt iuch, küener man,
deich got umb iwer êre dest baz gepflêgen kan .>
Er sprach < küneginne, des enmac niht wesen.
ich muoz ê dâ ze walde sterben oder genesen .>
er gienc ze sînem rosse, des habe er iemer danc:
gewâpent âne stegreif er in den satel spranc.
Sêre weinende sprach vrouw liebgart
 <owê mînes hêrren, ditz gelîchet sîner vart!
wilt du mich baz versuochen?> sprach aber daz reine wîp.
 <got durch sîne güete behalte dînen lîp!>
Ein puneiz ûf dem rosse tete er ûf dem graben
harte baldeclîche, als wirz vernomen haben.
er neic der küneginne: von danne was im gâch.
im tete diu tugentrîche vil manegen segen nâch.
Dô kêrte er von der bürge durch den vil tiefen tan
her nider gên der etsche, dâ vant der küene man
die rehten lântstrâzen; die reit der helt sâ:
Wolf dietrîchs âventiure ist aber einiu dâ.
Ze berge bî der etsche gâhen er began
harte baldiclîchen gegen triente dan.
dâ sâzen arzliute an der selben stunt:
dô tâten im diu armen ir grôzen jâmer kunt.
 <
Got willekomen, hêrre, her in ditze lânt,
ob iuch got von himele ze helfe uns hât gesant.
uns hât ein wurm wilder ze leide vil getân:
er hât hie verderbet wol vünf hundert man.
Daz sult ir helfen rihten, vil hôch geborner helt.
ze vogte unde ouch ze hêrren uns allen sît erwelt.
er hât uns verderbet den künec ortnît:
der was ein kint der jâre, sîn lop was worden wît .>
Ez wurden sicherlîchen schilte dar getragen
mit schatze vür den recken, als wir hôrten sagen.
 <iur guot sult ir behalten> sprach der werde degen:
 <ich hân durch gotes willen der reise mich bewegen .>
dô beleip der rîter edele unz an den dritten tac.
sîn unde sînes rosses vil güetlich man dâ pflac.
si dienten im mit vlîze, daz was michel reht:
daz tete mit guotem willen manec rîter unde kneht.
Eins tages gên der nône ( ze ruowe was der mân)
dô begunde er vrâgen gên der wilden tan.
er bat daz si im taeten des wurmes vart bekant:
dô zeigten se im bî dem mersê zuo der steines want.
Urloup nam dô ze triende wolf hêr dietrîch.
dô gâhte über die heide, der helt vil lobelîch.
er kêrte ûf eine strâze in den wilden tan:
dâ vant er sicherlîchen einen tôten man.
Der was dem wurme enpfallen in der selben stunt.
er beizte zuo der erde, grôz jâmer wart im kunt.
er sprach < owê, recke, dîn kumber ist mir leit.
du maht wol edele wesen: sîdîn sint dîniu kleit.
Du maht sicherlîchen wol vürsten künne sîn .>
er vant an sîner hende zwei rîchiu vingerlîn.
stucke von gewande lâgen umbe den kreiz:
bluotic was diu strâze, in begôz ein angestsweiz.
Eines wîbes stimme die hôrte er sêre klagen:
diu was in den zîten mit sorgen umbetragen.
diu was ein graevinne: wie kunde ir leider wesen?
eines degenkindes diu vrouwe was genesen.
Der vor im lac tôter, der was gewesen ir man.
si hete sich verloufen von den liuten in den tan.
dar îlte baldiclîchen der degen ûz erkant.
si bôt ûz unkreften im ir vil wîzen hant.
Ir was von unkreften ir sprâche gar gelegen.
daz begunde erbarmen den ûz erwelten degen.
dar nâch in kurzer wîle diu vrouwe sich versan:
si begunde zehant vrâgen den rîter wol getân.
Dô sprach gezogenlîche der vürste vil stolz
 <saget mir, vrouwe edele, wer brâhte iuch in daz holz?>
 <hêrre, mir nam ein der würme den aller liebsten man,
den in diser welte dehein vrouwe ie gewan.
In einem boumgarten hiut morgen daz geschach.
dâ von sicherlîchen mîn vröude aldâ zerbrach:
er was milte des guotes unde gar ein werder man.
ich stal mich vor den liuten dâ her in disen tan.
Vröude ist mir gezucket, nû hân ich vunden nôt>
sprach diu tugentrîche, < nû nâhet mir der tôt .>
dô sprach der rîter edele < vrouwe, ir mugt wol genesen.
ob sîn got geruochet, ich sol iwer amme wesen .>
Dô sprach ûz unkreften diu vrouwe lobesam
 <owê, rîter edele, dâ habe ich gên iu scham .>
 <schame ist hie zergangen> sprach wolf hêr dietrîch,
 <jâ hilfe ich iu ûz sorgen, ob ich bin sinnerîch .>
Von der steinwende gâhen er began.
in sînem helme balde wazzer brâhte er dan.
hie labte sich diu vrouwe, daz tuon ich iu bekant:
ir half ûz unkreften dâ des vürsten hant.
Von harnesch wart er geblôzet, sîn cursît von im gezogen.
si was von des recken helfe unbetrogen.
mit kinde mitalle truoc er si al zehant
zuo einem riutaere, den er nâhen bî im vant.
 <
Pflic mir der vrouwen> sprach wolf hêr dietrîch
 <mit vil grôzen êren: ich tuon dich guotes rîch .>
dô sprach der wirt zem gaste < allez daz ich hân,
daz sî mîner vrouwen mit dienste undertân .>
Dô sprach zem riutaere der vil küene man
 <wirt, durch dîne triwe sî dir kunt getân:
du solt daz kindel toufen, tuo sô tugentlîch,
nenn ez nâch mînem vater huge dietrîch .>
Ir wart von dem wirte mit êren wol gephlegen.
urloup nam von in beiden dô der werde degen.
wider zuo dem tôten gâhte er al zehant.
sîn ros der edele rîter dannoch gebunden vant.
Er sprach < owê recke, nû riwet mich dîn leben.
got ruoche dîner sêle ein ringe wîze geben .>
sus klagete er jâmerlîche des edelen grâven lîp:
er sprach < ich vant in noeten hiut dîn schoenez wîp .>
Hie brach er über den tôten beidiu loup unde gras.
dô gâhte er nâch dem wurme, dem er unwaege was.
diu nacht begreif mit krefte den ûz erwelten degen:
er het sicherlîchen slâfes sich bewegen.
Dâ mite der degen küene reit et al die nacht.
er hôrte in dem walde von vogele süezen braht.
diu nacht was gar vinster, des reit er kumberlîch:
nû ist aber in sorgen wolf hêr dieterîch.
Er reit durch ein gevelle gegen einer steinwant:
in luste sêre slâfens, saz tuon ich iu bekant.
nû im der tac erlûhte, als wir nû haben vernomen,
dô was der degen küene ûf eine heiden komen.
Dâ erbeizte er von dem rosse nider ûf daz lânt,
unde leit sich slâfen in sînes schildes rant.
dâ slief der degen küene wol ûf den liehten tac.
der wurm gienc von dem loche, dâ er aber der weide pflac.
Durch sîne snabelweide gienc er von dem neste dan.
ein getwerc von dem steine rüefen dô began
 <wachâ, degen maere, jâ ist ez an der zît:
du manest mich grôzer leide umb den künec ortnît.
Der kam durch die würme dâ her in disen tan.
hie verlôs ouch sîn leben der ûzerwelte man.
Ortnît der vil edele verlôs hie sînen lîp:
den weinet noch ze garte liebgart sîn schoenez wîp .>
Dannoch slief underm schilte der wunderküene man.
der wurm gâhte balde zuo im durch den tan.
dannoch slief vil sêre diu edele vürsten art.
daz getwerc begund sich roufen bî dem hâre unde bart.
 <
Owê, wilt du niht wachen, wunderküene man,
sô lebt nieman in der welte der die würme türre bestân.
owê, wilt du niht wachen, wer sol uns vride geben?
od wer riht nû die armen, verliusest du daz leben?>
Dannoch slief ûf dem schilde der küene degen stolz.
der wurm gâhte balde zuo im durch daz holz.
daz ros daz brach den zoum unde lief den wurm an:
ez treip in von dem hêrren mit strîte in den tan.
Swanne ez den wurm wilden getreip verre dan,
sô lief ez zuo dem hêrren, als ich vernomen hân,
unde wolte in gerne wecken, daz tuon ich iu bekant:
ez sluoc in mit dem vuoze ûf des schildes rant.
Ez leit von dem wurme vil ungefüege nôt:
daz sult ir gelouben: vil nâch was im der tôt.
er begunde im zerren sîn vil schoenez vel:
doch was ez in den zîten vil küene unde snel.
Ez het den wurm grôzen verre dan getriben.
nû was der degen küene al eine hie beliben:
der was nû erwachet; hoert wie er dô sprach,
dô er sîn ros daz guote naz von bluote sach.
 <
Wê deich niht hân gewachet> sprach der küene man,
 <jâ het ich dir geholfen, als du mir hâst getân.
ich sihez an dînem sweize, du bist gewesen in nôt:
wan got unde dîn helfe wir waeren bêdiu tôt.
Nû hân ich dîner triwe unde ouch der helfe dîn
genozzen daz ich hiute hân daz leben mîn.
ich sihez an dîner gebaere, der wurm ist hie gewesen.
nû hât uns got geholfen, daz wir sîn genesen .>
Er riht sich von der erde, als ich vernomen hân.
den zoum den machte er balde unde legt in dem rosse an.
er maz des wurmes vüeze, vil eislich was sîn ganc:
die klâ vor dem riste wârn dûmellen lânc.
Dô sprach der rîter edele < sich, waz sol ditze wesen?
der tiuvel ûz der helle, wer kund dar vor genesen?
waere ich alsô tôte beliben in diseme tan,
wer hete danne erloeset mîn einlif dienstman?
Die liez ich dâ ze kriechen in vil grôzer nôt.
si ringent tegelîchen niwan umbe den tôt.
hêrre got von himele, lâ mich die zît geleben,
daz ich in trôst mit vröuden noch einest müeze geben!>
Dô gurte er sînem rosse vil snelliclîchen baz.
in einem grimmen muote er dar ûf gesaz.
dô kêrte nâch dem wurme der degen lobelîch:
nû wil in die sorgen wolf hêr dietrîch.
Dô kêrte er gegen der wilde durch daz gebirge dan
gên der steinwende, als ich vernomen hân.
dâ erbeizte der rîter edele nider ûf daz lânt.
sîn ros er harte snelle zuo einem boume bant.
Dô gienc er gên dem berge, der vil küene degen.
er het vil sicherlîchen strîtes sich bewegen.
dô er kam zuo dem loche, als ir wol habt vernomen,
in einem grimmen muote was der helt dar komen.
 <
Hêr wirt, sît ir hie heime?> sprach der küene man,
 <jâ wellent iuch die geste mit strîte hie bestân.
nû wert iuch manlichen> sprach der küene degen.
 <ir geltet mir die tôten, die vor iu sint gelegen .>
Der jungen wâren vünviu, diu grinen den rîter an.
der alt was niht dâ heime, der was nâch spîse gegân.
 <waz solde ich an iu welfern êren hie begân?
jâ wil ich nâch dem alten, der hât uns leide vil getân .>
Dô kêrte er von den jungen ûz der steines want
wider gên dem walde: dô hôrte er zehant
vor im in dem walde ein vreislîchen sturm,
den vaht ein lewe wilder, daz ander was der wurm.
Dô vuorte er an dem schilde den lewen von golde rôt.
dô sach er dort den wilden stân in grôzer nôt.
 <mac ich dir niht gehelfen, ich wil dir widersagen,
deich dich nie mêre gemâlet an mînem schilte welle tragen .>
Daz sper ze sîner hende gevienc der küene man.
mit einer starken tjoste rant er den wurm an.
daz sper ze manegen stücken vor sîner hende brast:
er kund sîn niht gewinnen: daz betûrte sêre den gast.
dô erbeizte der rîter edele nider ûf daz lânt.
sîn ros er harte balde zuo einem boume gebant.
daz swert ze beiden handen sluoc er ûf den wurm.
er kund sîn niht gewinnen: der gast huop den sturm.
Daz swert ze drîen stücken als ein aphel hin gespranc.
dô het der rîter edele vil manegen gedanc.
ûf racte er sîne hende < vil genaediger got,
du maht mir wol gehelfen, ich stên hie in grôzer nôt.
Hilf, got von himele, genaediclîcher krist,
hilf an disen zîten, sît du gewaltic bist,
unde ist daz ich tôter belîbe in diseme tan,
sô berât doch dâ zen kriechen mîn einlif dienstman.
Die sint ouch verdorben, verliuse ich hie mîn leben.
süezer krist von himele, ich hân mich dir ergeben.
ez stêt an disen zîten umb mich vil kumberlîch .>
alrêrste ist in noeten wolf hêr dietrîch.
