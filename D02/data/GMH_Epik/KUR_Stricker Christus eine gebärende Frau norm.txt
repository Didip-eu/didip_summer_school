 
Christ hât sich mit dem libe gelichet einem wibe, der niemer wirs mohte wesen, sô si ir kindes muz genesen . swenne daz wîp kindes genesen muz, sô ist daz der erste gruz: ir tut diu angest sô heiz, daz ir ûz bristet der sweiz . sô si grozzer nôt gewinnet, daz si citeren beginnet, sô ist ir leides aber mê . zeiungist wirt ir alsô we, daz si lute rufende wirt . swie unsanfte dehein wîp gebirt, noch gebar die christ unsanfter vil, die er zehimel chronen wil . sin angest unde sin arbeit, die er gein sîner marter leit, die taten im we unde alsô heiz, daz er swizte blutigen sweiz . daz geschach deheinem wibe nie . dô er manegen geisel slac enphie unde manegen scherphen pesem slac, sin zitern, des er dô pflach- darzu betwanc in grozziu nôt . zeiungist twanch in der tôt, dô er an dem heiligem kruce stunt, daz er rief, sam diu wîp tunt, eine stimme, diu was chlaegelich . dâ mit hât christ gelichet sich dem wibe, diu alsô gebirt, daz ir âne mazze we wirt .
