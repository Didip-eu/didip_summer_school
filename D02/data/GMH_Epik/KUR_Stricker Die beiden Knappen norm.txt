 ditz ist von zweier hande knehte pfliht; der eine wolde rîter werden, der ander niht . 
Ein kneht sprach zu einem knehte: < wir haben getân unrechte, daz wir sô lânge knehte sin . ez ist der gantze wille mîn, daz ich rîter werden welle . nû sage mir, traut geselle, durch mînen willen dînen mut! wir haben geburt unde guot unde sin ouch wol dar zu gestalt, wir sin ze junch noch zu alt: got hât daz sin an uns getân . du macht dich des vil wol verstan, swelch selde zitlich chumet, die vrewet sere unde vrumet .> 
Dâ wider sprach der ander kneht: < sich hât verkeret manich recht, alsô hât ouch ritterlichez leben . nû la dir ritters namen geben! daz muz dich chosten harte vil . sô dir des nieman dancken wil, sô wirdest du durch den selben schaden dar nach mit treuwen sô geladen, daz ez dich unvrewet mê, denne ez dich habe gevrewet ê . sô pfligestu, des die geiz pfliget, die schirret, untz sie harte liget . du solt dich des genugen lân, daz wir knechte bezzer hân danne die rîter benamen . si muezzen sich der dinge schamen, die uns ein schande niht ensint . beideu unser wîp unde unser kint, die sint als edel als die ir: si gezzent wol, als tu ouch wir; wir getrincken ouch alsô wol; swelcher unser lehen haben sol, der engiltet ouch knehtes namen niht . habent ez die rîter bezzer icht, daz chostet si sô sere, daz si die selben êre teuwer choûfent, dan sie si . wir sin vil maneger sorgen vri, dâ mit die rîter umbe gant . sit si den namen mit schaden hant, unde wir sin mit vrumen âne bin, wir weren âne guoten sin,liezze wir uns des bedriezzen,
 des wir sô wol geniezzen .> 
dô sprach aber der erste kneht: < dîn rede ist chrumber denne sleht, daz du rîter leben druckest unde knecht leben chuckest . ist er tumb, der rîter wirt, unde ist er weis, der daz verbirt? daz gehort ich ê gesagen nie . die rîter wâren wiser ie unde sint ouch werder iemer; in gelichent knechte niemer . die rîter gent an hohen rat, dâ lutzel chnechte hin gat; sie habent mê werdikeit noch . nû bin ich dester werder doch, daz mîn vater het ritters prîs . wer er tôt in knechtes wis, were ich danne ouch iemer kneht, sô gebe man mir gebouren reht unde tete mînem sun alsam: daz wurde ein houbthafte scham beide mir unde mînen kinden . daz si ê niht konden vinden, unser vordern, den rat . den nû dîn wisheit vunden hât, eintweder dô wâren si vil tump, oder dîn wisheit ist vil krump .> 
dô sprach der ander aber zu: < swie ich wider dînen willen tû, ich wil benamen kneht wesen . unser vordern sint hie vor genesen mit ritterlicher arbeit unde mit sô grozzer werdikeit, daz si wol lusten mochte, swaz in zu tun tochte . ir tugent wâren âne wanch: des saget in alle die werlde danch . ir selde het gantze kraft: daz twanck si zu der ritterschaft .sonen ist niht, daz uns nû twinge,
 wan swer nach schaden ringe .der werde rîter dester ê,
 daz er des guotes dester mê âne lop unde âne danch vertu . man twinget rîter nû dar zu, daz si mit harnasche muezzen varn . daz muz man hie vor wol bewarn; man muz ez mit ir minnen hie vor an in gewinnen . die sippe ist leider ûz gezalt . man twinget manegen mit gewalt, den man doch solde vlehen . man gebeutet imz bî dem lehen, daz sin vordern habent vergolten, als si von rechte solden . daz muz er doch nû gelten unde muz sin dicke engelten mê, denne er sin kan geniezzen . des wil mich niht bedriezzen: ichn welle gerne kneht sin . muz ich denne dem herzen mîn dienen mit isengewande in dem lânde oder von dem lânde, sô rite ich einen hengest wol, als ein kneht von rechte sol . daz enmac niht vil gechosten unde bin im doch enbrosten . vil hêrren sint nû bitter; er si knecht oder rîter, swer ir willen begat, der muz verdienen, swaz er hât, âne lop unde âne danch . wirt er ze jungest sô kranch, daz er den dienst muze lân, sô ist ez allez umbe niht getân . dâ vor wil ich mich bewarn unde wil sô vil von in ersparn, daz ich niht uzze belibe, noch mich selben niht vertrîbe .> 
Der ander sprach: < nû sage mir, ob wir alle volgeten dir, die knechte, die nû lebende sint, unde iemer elleu ritters kint, unde liezzen ritterlichen wan, deuchte dich daz wol getân? nû sage mir, deuchte dich daz guot, daz wir alle heten dînen mut?> der ander sprach: < sô were mîn wisheit wandelbere, ob mich daz deuchte billich, daz si alle teten alsam ich . hete alle die werlde des mannes mût, der aller billichste tut, si weren versueumet der mit . ich hân den mut unde den sit, den mich mîn herze leret . swen got sô habe geeret, daz er sich baz danne ich verstê, der tu des besten dester mê . swie tump ich si, ich weiz doch wol, swer dar ûf rîter werden sol, daz er diene dester mê, unde man in twinget alsam ê; sô ist er zu dem grozen schaden mit grozem laster uberladen . der ist dem rîter zu vil . daz man in twinget, swez man wil, dâ vor wil ich behuten mich . izn ist uns niht sô lesterlich, beide mînem hêrren unde mir, die wile ich ritters namen enbîr, swez er mich die wile twinget unde swarzu er mich bringet . twunge er mich mit ritters namen, des muzze wir uns beide schamen . des wil ich mich unde in erlân unde wil dar zu daz guot hân, daz ez mich chosten solde, ob ich rîter wesen wolde .> 
dô sprach der erste vurbaz: < sô must du dîner vreunde haz liden durch die zu versicht, ob in dîn rechte nôt geschiht, daz du in sô swache wilt chomen unde in vil lutzel macht gefrumen . wirdest du durch dîn bosheit dîn selbes vreunden denne leit, sô achtent die vremden ûf dich vil lutzel, daz ist billich . sô gewinnest du die vintschaft durch dîner bosheit kraft, daz du durch dînen boesen mut macht verliesen allez dîn guot, unde hast daz danne beiaget, daz nieman dînen schaden klaget .> 
Der ander sprach: < daz erfurcht ich niht . gewinne ich grozes guotes icht, si habent mich alle dester baz . ich hân vil wol vernumen daz, wie manegen wis daz guot vrumt, unde was dô êren von chumt, wie ez die tumben wiset unde wie ez die valschen prîset, wie ez die unschoenen schoenet, wie ez die unedeln kroenet, waz ez den leuten vröude git, unde wie manic lob dar an lit; daz en moechte ein pfaffe niht erlesen . ich truwet harte wol genesen, het ich guotes die kraft; ich nem ez vur die ritterschaft .> 
Der erste sprach: < nû wis gewert an guot, swes dîn herze gert! sonen macht du doch niht iemer leben unde must die sele dar umbe geben . dâ nimt dîn vriheit ende mit des teufels gebende unde hast daz guot unheiles gesehen . sô ist einem rîter baz geschen, der in den zwein banden stat . daz er gotes segen enphangen hât, dâ mit ist er got gebunden; des mut hât ze allen stunden zu got dester bezzer vlucht . daz ander bant, daz ist die zucht, der er die werlde sol gewern . wilt du der zweier bande enbêrn unde wil dich vrien durch daz guot, swaz ez dir libes danne tut, dâ mit hât er dir vergeben; dunen soltest ouch danne niemer leben .> 
Der ander sprach: < ich hân den mut, gewinne ich iemer groz guot, dâ wil ich recht mit leben . ich wil mîn almusen geben unde wil zu chirchen gern gan unde wil daz guot alsô hân, daz der wise noch der tumbe mich ninder dar umbe vor got noch vor der werlde beclaget . sô mich danne nieman schuldick saget, wem richtet danne got über mich? mich duncket daz vil billich, swer guot rauplich beiaget, ob der vor got wirt beklaget, daz got dâ richte über in . daz guot, des ich gewaltick bin, daz chumt mich vereigen an . swie vil ich des geniezzen kan âne klage, daz ist mîn . sol ich dâ mit verlorn sin, sone mac ouch nieman genesen, ich wil des guotes entwesen, daz mîn eygen niht en ist . swaz mir unser hêrre krist dar umbe tut, daz ist sin gewalt, bin ich zeinem rîter niht gezalt, sô geloub ich doch als sie . sine wâren niht rîter ie, die an der sele sint genesen, wir mugen niht alle rîter wesen .> 
Der erste sprach: < nû sage mê, wie ez umbe dîn eigen guot ste! du bist ein seliger man . daz nie dehein mensche gewan zu dirre werlde eigen guot noch niemer mensche getut, wannen ist dir eigen chomen? daz het ich gerne vernomen .> 
Der ander sprach: < der vater mîn, der liez mir ez allez; ez waz sin .> 
Der erste sprach: < la mich verstan: waz wil dîn vater danne hân? wes wil er denne sanfte leben, daz er dir hât sin guot gegeben?> < ern bedarf sin niht; er ist tôt .> < wer bracht in zu sô grozer nôt?> < daz tete des oberisten gebot .> < weder hât nû unser hêrregot unrecht oder reht getân, oder mac ez dir alsam ergan? durch got, daz mache mir bekant!> 
dô sprach der ander ze hant: < ichn gihe got unrechtes niht . ich weiz wol, daz mir sam geschiht: swenne mich ez got niht wil erlân, sô muz ich ez verlorn lân .> 
Der erste sprach: < wie mac daz sin, daz dir got den lîp dîn, dar zu dîn eigen habe, mit rechte muge gewinnen abe? nimt er dir daz eigen dîn, hât er recht, sô waz ez sin: sô hast du vaste uberzalt . nimt er dir mit gewalt unde mit unrecht dîn guot, sonen hât sich got niht wol behut: sô ist er wandelbere unde ein sundick roubere . nû sage: weder geloubest du, daz ez got mit unrecht tu, swenne er uns nimt, daz wir hân, oder ez mit rechte si getân?> 
Der ander sprach: < swaz mir geschiht, ichn gihe got unrechtes niht . swaz er getân hât unde tût, daz ist allez recht unde guot .> 
Der erste sprach: < sô weist du wol, daz dir got daz eigen sol billich nemen, swenne er wil, ez gelte wenic oder vil; dar über bistu sin knecht . sô ist daz ein michel unrecht, wilt du mit sînem guote leben nach dînem mute . nû sage mir, wie dir were, ob dir dîn kelnere dîn varnde guot vor besluzze unde in des niht bedruzze, ern enphiengez allez vor der tur unde gebe dir niht sô vil her vur, daz du dich vor hunger nertest oder dich dem vroste erwertest!> < 
En trewen,> sprach der ander dô, < ich macht in drumbe unvro; er muest daz ambt hân verlorn . dar zu wurde im mîn zorn mit ungefueger zuchte kunt . ich neme einen andern sazestunt .> < 
En treuwen,> sprach der ander kneht, < got wil von dir daz selbe reht . du hast sin guot in dîner pflege . wil du im daz legen von dem wege unde wil der mit senfte senfte leben unde wil got anders niht geben, wan daz dir niht geschaden chan, unde wil tu sin ein rîcher man mit einem vremden guote, got wirt wider dich ze muete michel wirs, danne dir were wider dînen kelnere, ob er sich setzet wider dîch . trawet er dîn niht erweren sich, sô begunde er sich von dir zihen: sonen macht du doch niht enphlihen . die wile du bist des guotes kneht, sonen wirst du got niemer recht . got selbe giht, daz nieman tuge dar zu, daz er zwein hêrren muge gedienen nach ir mute . dienst du denne dem guote, sô must du got lân under wegen; wilt du aber gotes willen pflegen . sô get ez über daz varnde guot . daz nim vil rechte in dînen mut . du bist in zwein weis verlorn, daz du den segen hast verkorn, den gotes rîter habent von gote . uns saget ein ieslich gotes bote, swer des segenes niht geruche, der binde sich mit dem vluche . dar zu hastu den tumben wan, du wellest daz guot eine hân, daz dir got alsô bevolhen hât, daz ez dich anders niht bestat, wan daz du die notturft hast . ... sô ist daz ander dîn gast; des solt du dich anen durch got: daz ist sin wille unde sin gebot . swaz du sin behaltest âne nôt untz hin an des libes tôt, daz hast du got gar versaget . des wirdest du vurbaz beklaget, danne ein rouber oder ein diep tu, den sin armut bringet dar zu, daz er stilt oder roubet . ob er sich ze hant geloubet, swenne er gebuezzet die nôt unde lit mit rechter rewe tôt, sô wirt er dô geheilet, dâ du gar wirst verteilet . nû merke rechte dâ bî: wie groz got vur den menschen sîn, alsô groz ist die missetat, der got sin teil verstoln hât, wider der des menschen teil verstilt . swer die sunde ûf im verhilt, untz daz sin tôt wirt newe, der stirbet âne rewe . wer die rewe inder dâ, sô wer daz guot anderswa . swie wol wir got getrewen, swelch sunde uns niht wil rewen, die enwirt uns niemer vergeben . du ensolt dir ritterlichez leben sô sere niht lazen leiden . er chan dich wol bescheiden von dem uberigem guete beide mit gotes mute unde mit der notdurfte dîn . du solt vil gerne rîter sîn: sô muz dir dienen daz guot; daz geit dir vrolichen mut . die vröude machet dich got reht unde allen rechten leuten sleht .> 
Der ander sprach: < sit varnde guot ieslichem gehaltere tut an sîner sele sulchen schaden, der angest wil ich mich entladen unde wil ez allez samt verzern unde wil mich des vil wol erwern, daz ich niht uberiges hân, unde wil mit kumber mich began unde wil iedoch ein kneht sin . mac aber ich die sele mîn behalten mit dem leben, daz sage du mir vil eben!> 
Der ander sprach: < daz merke! du hast wol mannes sterke unde bist ouch wol mannes groz unde bist wol ritters genoz . wildu dabi knecht wesen unde an der sele iedoch genesen, sô must du ritterlichez leben umbe geistlichez leben geben unde must von der werlde varn . dunen macht dich anders niht bewarn, wan du hast allez die kraft, des man bedarf zu ritterschaft . dich enirret niht wan der mut . irte dich lîp oder guot, oder irten dich die sinne icht, wirdestu denne rîter niht, daz sol dir got ubersehen; desn mack sust niht geschen . dir hât got daz wol schin getân, daz er dich des niht wil erlân, dunen muesest ritterlich leben . er hât dir vîer dinch gegeben, dâ mit er dirz wol chunt tut: geburt, sinne, lîp unde guot . ist daz du dâ bî sô geverst, daz du dich ritters namen erwerst, sô bistu got entrunnen sam die munche unde sam die nunnen, die ûz ir kloster entrinnent . den lon, den si gewinnent, die dâ niemer chument wider in, den enpfehstu, verstu sô hin, daz du niht rîter wirst genant . des wirdest du vurbaz geschant denne ie kein sundere . daz dir die êre ist swere, die lîp unde sele chronet, des wirdest du sô gehonet, daz du dich must iemer schamen, stirbest du an ritters namen . sit du ritters namen scheuhest unde den durch bosheit vleuhest, sonen solt du kein swert tragen . wirt ein man von dir erslagen, dar an begestu sunden mê, der ein gotes rîter bege, ob er alle tage sluge dri . dem rîter ist der gewalt bî, daz er gewaltes sol pflegen, dar umbe hât er gotes segen unde sol die sele mit nern, daz er daz unreht sol wern, unde sol vechten umbe daz recht . den gewalt hât kein kneht . durch swelch bosheit du verbirst, daz du niht gerne rîter wirst, die selbe bosheit ist dîn got . du wilt hie leisten ir gebot . des geit si dir vur gotes lon des iemer wernden todes dôn . des lons solt du dich erlân unde solt, swaz ich gesprochen hân, niht haben vur ein klaffen . vor leien unde vor pfaffen mache ich daz recht unde war, wilt du durch bosheit beliben kneht gar, daz du niht rechter kristen bist, sit dich der heilige krist in dri wis hât geschonet . wirt er von dir gehoenet, daz du versmehest sinen segen unde des gewaltes niht wilt pflegen . den got den rittern hât gegeben; unde wilt niht nach der zuchte leben, des du die werlt solt gewern; muz dîn got unde die werlt enbern, daz du in nihtes schuldick wilt sin; daz ist ein ketzerlicher schin: sô bist du sam der heiden von der kristenheit gescheiden . dich enhilfet daz oede wort niht, daz des dîn tumber munt giht, du geloubest kristenliche . daz sprîchet krist, der rîche, der geloube si an die werk tôt . der geloube wiget niht ein lot, danen sin die guoten werk bî . nû merke, was die rede si! swaz christ, der gotes sun, ie in dirre werlde be gienc unde daz er über richten sol, daz geloubet der teufel sô wol, daz er von dem gelouben niht kumt . swie klein daz den teufel vrumt, ez vrumt dich als kleine . wilt du die werk gemeine elleu lazen under wegen, der die geloubigen sullen pflegen, daz ist ein chetzerlicher mut . sô ist dîn geloube als guot sam des teufels von der helle: du bist wol sin geselle .> 
Der ander sprach: < nû dunket dich, du sist vil bezzer danne ich, unde dunkest dich vil heilick, daz du mich sagest sô meilick . ich troeste mich doch der geschiht, dunen hast der himel sluzsel niht . mich duncket an dem mere, werest du dâ pfortenere, du liezzest dâ niwan rîter in . wa solden danne knechte hin, sô dir die gewizzen bî, daz ieslich rîter heilich si? des bringe mich an die warheit! swaz du mir danne hast geseit, des volge ich ze allen stunden . sint si got sô gebunden, daz si behalten sint benamen, sô mack sich elleu die werlt schamen, daz man ir deheinen chrenket alsô, daz man in hencket oder an kein gewicke leit . daz missezimt die heilikeit . sit der segen daz niht kan bewarn, sine mugen doch wol missevarn, sonen hât er niht ze groezze kraft . swelch rîter wirt sô schadehaft, daz er dem teufel wirt beschert, sô ist ein kneht, der wol gevert, baz gesegen denne er . daz die bebest lânge her die manege wisheit habent verdaget, die du mir lânge hast gesaget, daz ist gewesen ein wunder . dâ waz etteslich babest under, het er daz inder gelesen, daz die knechte weren ungenesen, er het daz wol geschaffen mit bisschoeffen unde mit pfaffen, daz si uns mit dem banne bunden, untz si uns des uberwunden, daz wir ritters namen enpfiengen oder ûz den kirchen giengen unde muesten an dem velde ligen . sit daz die bebest habent verswigen, unde bisschoeffe unde pfarrere, sô ist daz wundern bere, daz dir nû vor in allen die wisheit ist gevallen, daz du die rechte hast verbracht, der nie zu rome wart gedaht . ze rome unde ze latran let man si tun oder lân, si werden rîter oder niht . gelustet einen gebueren icht, er wirt zu rome rîter wol . daz nimt man allez dâ vervol . du wilt ein newer babest wesen unde hast ein ander ê gelesen, denne man von rome bringet . sô dir nû dran gelinget, daz dir die werlt gar gestat, sô hân ich gerne dînen rat . die wile bin ich wol ein kneht, unde ist ot mîn geloube reht, got enlet mich niht mit alle . ist daz ich wol gevalle den pfaffen unde den gesten, den wisen unde den besten, unde hân mîn elich wîp wol, nimt daz got niht vervol, sô nem ez doch vur daz vierteil . er mack mich wol gemachen heil . ich getrawe im, daz er mich entlade, daz er mich wasche unde bade in sîner gnaden unden; der ist mê danne mîner sunden . du wenest, ez si ein heilikeit, den segen, den ietslich rîter treit . im wirt die himel kroene umb den segen niht ze loene: die muz in geben rechtes leben . die sich in ritters leben habent gegeben, den schadet der segen michel mê, danne er der sele zu staten ste, sine wellen rechter werke pflegen . der groz gewalt unde der segen, den die bisschof habent enphangen, der noch vurbaz mack gelângen, der hilfet si vil kleine, si en sin rechte unde reine . sit der gewalt an rechtes leben, der den bisschoefen ist gegeben, mê schadet, danne er vrum si, dâ suln sich rîter zihen bî, ir segen ist sô vil minner wol; swaz er die sele helfen sol, daz muz an rechten werken sten . wes mac ez denne baz ergen einem rîter, danne ez mir tut? chere ich wort, werk unde mut nach den geboten unser ê, mir mutet got nihtes mê . du wenest mich mit lânt rehte bringen von einem knechte: daz ist, als ich wil, unde anders niht . du nen chanst mir niemer enwiht machen den gelouben mîn: er ist als guot sam der dîn .> 
Der erste sprach: < ich wil dich lân bî dînem gelouben bestan . dune hast ouch nie kein vlucht . nû muz ich brechen mîn zucht durch aller rîter êre . ichn schone dîn nû niht mere; ich sprîche dir an die trewe . die schart, ist iemer newe, daz du si enzweî gebrochen hast . ob du knecht wesen bestast, des macht du dich bereden niht . ich sag dir, we daz geschiht: dîn vater was ein rîter wert; dem was gesegent sin swert . im wart der urloup gegeben, daz er ritterliche solde leben . dô wart sin êre gemeret, unde wart got an im geeret . die êre, hât er dich an bracht . nû hast du leider des gedacht, die sol sich an dir verenden . du wilt dine kint schenden; sô man den sprîchet, daz si sint gebauren unde gebauren kint, daz ist billich ir rewe . sô hast du dine trewe an in ze brochen unde an got . der hât mit sînem gebot dir gemachet ein geslechte, daz er dich von einem knehte zu einem rîter wolt becheren unde wolde sich an dir êren . die êre wildu im erwenden unde wilt got an dir schenden . daz verweizzet er dir vil sere . got het dîn groezzer êre . daz du sin rîter werest, danne du in dâ mit beswerest, daz du dich minner machest unde in dâ mit swachest, daz du ez durch got niht entust . nû wizzest, daz du ez arnen must . dîn vrunt, die muet vil sere, daz si dîn groezzer êre mit ritters leben solden hân, unde si der êren wil erlân . die trewe hast du doch in verseit; daz lazzent si niht ungekleit, sit du got unde dineu kint unde die dir aller neheste sint an dir selben wil uneren . des suln sich lutzel cheren die vremden an dich; daz ist reht . du bist ein tugentloser kneht . daz en wil ich von dir niht verdagen; ich wil ez den lântleuten sagen, daz si dir iehent alle, du sist ein kuene galle .> 
Der ander sprach: < nû swige durch got! dîn rat, dîn bet unde dîn gebot, die wil ich leisten iemer mê, daz ez ein vreuntschaft si als ê . ichn streit mit dir niht umbe daz, daz ich noch ie keinen haz zu ritters namen getruge . dine rede was sô gefuge, daz ich si gerne dolte unde ouch bevinden wolte dînen ernst zu der ritterschaft, unde dîner wisheite kraft . nû erkenne ich mich als dich: swi du wilt, sô wil ouch îch; ich wil dir gerne volgen . daz im got si erbolgen, der unser vreuntschaft wende!> sust nam der strit ein ende .
