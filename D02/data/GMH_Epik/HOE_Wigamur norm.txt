Hie vacht sich an daz puoch wigamurs
des ritters mit dem adler,
der bî kuenig artus was,
unde an der tafelrunde sass, gar ein schoenes.
Wir lesen in den puochen,
Der es kan darin suochen,
Manec seltzam mere,
Wie daz ein küneg waere,
Der was paltriot genantt,
Der beriht lendrie daz lândt
Nach êren manec stundt,
Wan im die veld des gundt,
Des er bejagt manegen preyz.
Er was hübsch unde ouch weyz,
Milte seines guoetz,
unde senft seines muoetz,
Zu ritterschafft was er paldt;
Er bezwang mit gewaldt,
Was im der lândt was gelegen bî,
Seines muoettes was er vrey,
Gar volkomen was sein leyb.
Er het ym geleich ein weyb,
Die schönest in dem lândt;
Sie lebt an alle schandt
Vrolichen manegen tag,
in den sitenn, als man pflag.
einen sun sie gewunnen,
Als in got wolt gunnen,
Des wurden si vil vro;
Wigamur nanten si in dô.
Des kindes wâren si gemaydt;
Layder dâ geschach in lândt
in vil kurczen zeittenn.
Der küneg solt reittenn,
Wan nach im het gesandt
Sein potten in daz lândt
Der reich küneg artus,
Het geladen jnn sein hus
unde ouch sein schöne vrouwen,
daz sye daz solden schawenn,
Turnyeren unde vederspill
unde ouch ander kurczweyl vil,
Der man ze caridol mit züchten pflag,
Baide, nacht unde tag.
Dar raitt der küneg paltriott
unde die künegîn mit im gnott,
unde ouch manec junckfraw gemaidt;
Die warenn all wol beklaitt,
Küneclich was ir geuertt gar,
Mit vröden komen si dar.
Vor pfingstenn vil nahen,
Seyt in begunnde empfachen
Artus der küneg vil reych
unde manec rîter lobleich.
Dâ si sein namen war,
Vil vro ward daz gesindt gar,
Nit als groz, als umb ein har,
Was kain valsche vnder in dar.
ouch was die schön künegîn
Mit wol betachtem synn
Vur daz burgtor gegan,
unde manec vrouw wol gethan
Von vürsten geschlechte.
ouch wâren dâ wol ächte,
Die künegîn hiessen,
Die doch niht enliessenn,
Was in die hausfraw gepott.
Alsô ward der künec paldriot
Lieblich empfangen wol,
Als man solch gest empfachen sol,
unde sein vrouwe die künegynn,
unde ouch die gesinde mit in.
Die hochzeit ward gesprochen
ein manat unde ein wuochen,
Die wâren sie dô alle
Mit vrölichem schalle,
Wan in dâ nihtz geprast;
Er waer vründt oder gast,
Den ward allen vorgetragen,
Als ir daz mer hörent sagen,
daz yemannt kund erdencken.
ouch traten die schencken
Vor dem tisch manegen wanck,
Wein unde lautter tranck,
Siroppel unde ouch marras,
Des wâren dâ die golduaz
Vol zu allen stunden,
daz die tafelrunden.
ouch mocht man dâ schawen
Vil manec schöne vrouwen
Mit rosen rotem munde,
Mit vleysse schön gepunden,
Mit lachenden augen liecht.
Anders was in niht,
Dan mit züchten hübschait.
ouch ist offt gesait,
Was tugent die rîter habent,
unde wie offt si preyz bejagent;
daz wöllen wir nû lassen hie.
dô die hochzeit ergie,
dô schied dâ von dann
künec paltriott unde sein mann
Hin haim zu lendrie.
Den küneg von karthasye
Batt er mit ym keren,
Der vil offt nach êren
Zu rechter abenteür raitt;
Wol hundert rîter gemaidt
Het er zu gesellen,
Die vürtten manec schellen
Geschlagen von gold rott:
Die vurtten die künegin paldriott
Durch hübschait in sein lândt,
Dâ er ein laidiges mer vandt.
in dem lândt wonet dâ
ein wildes weyb, hiez lespia,
Die tatt dem küneg groz laidt,
Dâ er zu der hochzeit raidt,
unde mit im die künegynn.
Des tags kam die valentin,
Des künegs sun sie dâ ving,
Dâ er mit anderen kunigen gieng;
Vil pald si von dannen lief;
daz gesind alles nachrieff.
Sie truog in jnn daz mer;
Dâ was verlorn gar die wer;
Darumb ward ein vnmuoet.
Der küneg vand daz gesinde guoet
Trauren hart unde sere,
Die künegîn michels mere.
Sie suchten allenthalben rat;
Dâ kund in sô gethanner tat
Niemans kain vrumen gesein,
Wan verlorn was daz kindlein.
Djs was alsô ergangen,
Wigamur was gefangenn
in dem mer manegenn tag,
daz sein die merfrawe pflag.
Mit vleysse sie in bewarte,
unde pflag sein wol unde zartte
Mit jren tochteren, zway schöne kind.
Sie getacht, sô si gewachsen sind,
Sô solle dieser kinde paren
Mit ainer zu hoffe varen.
Diser wan hât si betrogen.
Yedoch ward daz kind gezogen
Mit yren tochteren zwayn.
si hette einen hollen stain
in dem mer besessen;
ir speys unde ouch ir essen
Was vische unde wilde tier,
unde het ouch vil schier
An den bergen vil gejaget.
Es was ir ouch vil lieb betaget,
Sô sie die kind sô wol beriet.
Als si aber von in schied,
Sô trug si einen vil grossen stain
Vur die hol, daz ir kain
Mocht kamen auz unde ein.
Wigamur unde die klainen töchterlein
Lagen ouch dâ allain
in dem velsen unde holen stain;
Biz daz daz weyb widerkam
Durch die kind alsô schon,
Sô tete si aber ûf die hol;
Sô mochten dan die kinder wol
Gehaben vreyen ganck.
daz stund als lânck,
Vncz daz die kind warenn
Komenn zu jren jarenn.
Ajnes tages sich daz ergieng,
daz daz merweyb vieng
Ainer schlachte kunter,
daz was ein merwunder,
Dem was daz haubt gethan
Menschlichen als ein man,
Wan daz sein har solt sein,
daz wâren hort börst hüernnein,
Geleich einem merswein,
ouch sô was der part sein
lâng, grüenfar unde vngeschaffen,
Diesse augen unde münck gleych einem affen;
Sein arm warn rauhe gar,
Von den prusten was er gefar
Geschüepelt als die visch sind;
Es het zway pain als ein rind
An seinen glüdern allen groz.
Dâ er in dem mer vloz,
Dâ het si es gefangen;
An einen riemen lângen
Pandt si ym an die pain,
unde vurt es mit ir in den stain;
Wan es vor manegen tagen
ir jrn man het erschlagenn.
in einen winckel si es pandt;
Den kinden verpot si zu handt,
daz si niht kömen in daz hol,
Wan si west daz vil wol,
Welches im sô nahent kem,
daz es ym daz leben naem.
Sie wolt laûfen tratt
Nach jres prueders ratt,
Dem merwunder nemen den leib.
Alsô lieff daz wilde weyb
Von den kinden pald
Zu einem vil grossen wald,
Dâ wâren ir prueder zwen wild mann;
Sie wolte in gesaget hân
Die mer, wie es ir ergieng,
Dâ si daz merwunder vieng.
nû was der künec nach seinen sitten
in den selben wald geritten,
Dem si daz kind het entragen,
Als ir dan vor habt horen sagen;
Der jaget in dem walde.
Nû sach er laûfen balde
daz wilde weyb vor den hunden;
Dâ pliez er an den stunden
Der künec daz horn kreftiklich;
Er mant die hundt gar vraizlich
Vil vaste ûf die vart,
Die roz wurden nit gespart,
Die jäger ritten ûf ir spar;
Die hundt triben si an ein stat dar
Dâ si niht mocht empfliehen;
Sie tätten sie umbziehen;
ir ward geschossen ein zain
Mit einem pogen durch ein pain,
Dâ muest si beleyben dâ,
Gern war si gewesen anderswa.
Dâ lespia daz wilde weyb
Gefangen ward umb jren leyb
unde alsô ward versertt,
dô ward ir verkertt
ir vbermuoet zu layde;
ir hende wurden payde
Vil vast unde wol gepunden,
ouch was si von den hunden
Vil sere unde hart gepissen.
ir mügent wol wissen,
Wie vrölich der künec haym rait,
Des geselles was er gemaidt;
Er sprach zu der vallentein:
 <
Nû solt du den suon mein
Erarnen gar vil teür,
Den du vil vngeheür
Mir entrugest in daz mer;
unde het ich alles mein her
Zu den zeitten verlorn,
daz het ich syder wol erkornn.
nû muest du valentinyn
Hangen an meiner zinn
An dem tag morgen .>
Dâ lebt si mit sorgen
umb jren leyb unde jre kind,
Die tort in dem mere sind.
si ward gefuret pald
Dem künec haim von wald
Mit manegen schlegen grossen;
in einen karcker ward si gestossen,
Der was tieff unde an liecht,
Kain essen gab man ir niht,
Darjn lag si mit grossen sorgen
Die nacht biz an den morgen.
Dâ die helle sun erschain,
Dâ hiez der künec ûf einem stain
einen galgen zuberaitten,
Er wolt nit lenger paytten,
Seinen sun wolt er rechenn;
Den kerker hiez er prechen.
daz weyb vurt man herfür,
unde gab ir die kür;
Er sprach: < wilt du dingen,
Sô eyl mir widerpringen
Meinen suon, den du genomen hast mir;
Vurwar gehaiz ich dir
Ledig wil ich dich lassen
unde wider haim dein strassenn.
Hast du in aber gesterbet,
Getött oder sunst verderbet,
Sô muoest du vil armes weyb
Mit jamer enden deinen leyb .>
daz wilde weyb mit sorgen sprach,
Dâ si den galgen âne sach:
Der küneg hie sye streychen,
Oder sye geb widere daz kind.
 <
Nû sô wir alle komen sind
Mit grossem arbaittenn,
daz sie wol wolten laitten,
Dâ mügent ir wol vinden
bî meinen lieben kinden
Von letintire des künegs suon;
ir sult sein guot warten tuoen
Gar wol unde all besunder,
daz ir daz merwunder
Jnn dem winckel icht verkert,
Oder ir sind des todes gewert.
Den jungen heren nement in eür pfleg,
unde varent wider eürn weg,
Als ich iuch her geweyset hân,
unde lassent mich mein straz gan,
Haylent meine wunden,
Die sind noch vngepunden .>
ir sult vernemen dise mer,
Wan der stain was ler,
Darjn der jung küneg solt sein.
Des wilden weibes töchterlein
Vunden si dâ ligen todt,
unde daz pluot alsô rott
Was von jnnen gerunen.
Der gefangen was entrunen;
daz merwunder was sô starck
unde mit listen sô karck,
daz es die riemen zerprach,
unde es des kunigs sun erfacht.
Er merckte an seinem leyb,
daz er von dem weyb
niht war geporn;
Es vbet den seinen zorn
An den megtlin vast gnuog,
Dâ es si zu todt erschluog.
Des kunigs sun vurt er gesundt
Mit im ûf des meres grundt.
Sie suchten vil unde vunden niht.
dô daz weyb sach die geschicht,
unde tod ligen jre kind,
Sie begund luoen als ein rind.
Vil töblich sye rüeff,
Gen ainer stainwandt si dô lieff,
einen stain si dar ab prach,
An ir selber si dô rach
Jrn schaden unde jrer kinder tod,
unde dâ der künec paltriotht
Seinen sun anderwaidt het verlorn,
Durch die layd unde den zorn
Gab si ir selber einen schlag,
daz si todt nider lag.
Die poten kerten wider dô,
Dem künec sagten si dy mer sô.
Nû merckent alle besunder,
Wie daz merwunder
Mit des kuniges suon nû warb,
Dâ daz merweyb erstarb.
Vil schöne er sein pflag,
guot speys er im gab,
Er lernt in seiner kinthait
Tugent unde gefuglichait,
Singen unde saittenspil,
unde ouch ander hübschait vil,
Schirmen unde springen,
Laûfen unde ouch rinngenn,
Vncz er kam zu seinen tagenn,
daz er solt haben getragen
Swert unde mannes were,
Dâ weyset in daz wunder aûf dem mere
in ein lânt, daz haisset doloyer.
daz merwunder sprach: < nû sag mir,
Du vil schönes kind ellende,
Von welhem lândt ende
Bistu komenn her?
Waist du icht, wie oder wer
Dich zu der welt hât getragen?
Kanst du mir daz sagen,
Wem dich nam dye merynn;
Hettestu sô vil synn,
daz du dich erkantest,
unde mir dein lândt nantest,
Deinen vater oder dein lândt,
ich weyst dich dar zu handt .>
Wygamur anttwurtt im sa:
 <
daz merweyb lespia,
Der durch ir kind erschluogst
unde mich von ir truogst,
Die was mein mueter, als si jach .>
daz merwunder aber spach:
 <
ich wayz wol, daz daz wild weyb,
Die mir wolt haben genomen den leyb,
Dein rechte mueter nit entwas;
Du solt vur war wissen daz,
daz si dich deinem vater stall,
unde dir darvmb daz verhall,
daz du nit entrunest ir;
si wolt haben geben dir
ir tochter zu einem weyb,
Sô du an deinem leyb
Warest wâren vuglich darzuoe,
Sô warestu jmer an ruoe
unde an vreden gewesen;
Darvmb liez ich dich genesen,
Dâ ich ausz den riemen entran
unde jrn tochteren daz leben namm,
Dâ west ich daz vil wol,
Dâ ich dich vandt in jrem hol,
daz si dich hette geraubet.
Nû sey dir erlaubet,
unde var, wo dich hin duncket guot,
Nach deines synnes muot.
in manegerlay acht
hân ich dich gelert, als ich macht,
Hubscher ding vnderweyset,
Dauon wirdestu gepreysset
Vber all in den lânden.
Wiltu es recht nemen vurhandenn .>
Wygamur ward vil vro,
Dem merwunder antwurt er dô:
 <
Seyt ich nit geborn pin
Von dem weyb, als ich wenne sin,
Sô hastu vil wol an mir gethan;
Wiltu nû daran wol bestan,
Sô weyse mich nû pald
Auz disem grossen wald,
daz ich zu den leüten ker;
Sô bitt ich dich niht mer .>
daz merwunder dâ taett
Nach des jungling gepet,
unde weyst in auz an daz lândt.
einen pogen nam er in die hant
unde einen köcher mit geschücz,
daz ward im seyd vil nücz;
unde dô schieden sie sich an der stunnd.
Wider an des meres grundt
daz merwunder dâ vuor.
Hin lieff dâ wigamur,
Dâ er ein burge sach stan,
Dahin kert der ellend man,
Wan er enwest nit anders war.
Nû was er an dem leyb gar
Weyse, schön unde herlich,
Wilt unde darzu törlich
wâren die geperde sein;
ein guot hembt seydein
Recht weyz als ein swan,
unde einen rock truog er an,
Der was ouch von seyden guot,
Rot gar als ein pluott,
Vischin was sein paingewant,
Den pogen trug er in seiner hant.
Gen der burg er kerte,
Als in die strasse lerte
Auz einem geuilde.
Nû was daz wasser wilde
Daz daselbss vloz,
unde ouch auzer massen groz.
An aller schlachte wicze gar,
Nû sach er reitten ein schar
Gewauppent von dem walde,
Zu der purge eylten sie palde,
Wol gerüst, als si dan solden,
Wan si stürmen wolten,
An dyselben burg zu gewinnen.
Wigamur âne synnen
Kerte zu dem here sô;
Es was niemant dô,
Der des mochte jehen,
daz er ye hett gesehen
Kainen solchen schönen man;
Sein gewandt sahenn si vast an,
Denn rock unde ouch daz hemde,
daz dauchte sye alles vremde.
Zu der burg was im gach;
Wigamur lieff in nach,
Biz si kommen an den graben.
si wolten dâ nit lenger habenn,
si stygen von den rossen all,
in der burg hub sich ein schall,
unde eylten vast an die wer,
Mit grymmen empfingen si daz her.
Der wirt, der dâ der burge wartt,
Mit seinem gesind hielt er hart
Jnnerhalb vor der burg tor;
Sye gaben darunder unde dauor
Vil manegen schlag hertten,
Mit krefften si sich wertten,
Mit schlegen unde mit stychen;
Die gest offt entwichen
Wider von der pruggen,
Wan es viel ûf jren ruckenn
Manec hertter stain.
si begunden dâ vil grossen main,
si schûfen oben ab der wer,
unde wunden vnder dem her
Vil manegen rîter lobleich;
Manlich unde vngeheürleich
Schûfen unde schlugen ouch die gest
Wider in die vest.
Die burger in die burg wider trungen,
Die swert vil ser erklungen
Den rittern in den handen,
dô die weyganden
ir burge mit grymen wertten.
Manegen würff hertten
Tatten si von den zinnenn;
daz plut sach man rinnen
Vber dy halsperg weyz,
Die swert verlurenn jrn gleyz,
si wurden alle pluot var.
si trungen vast mit jrer schar,
Biz si die tor gewunnen.
si warenn gern entrunnen,
Die der burg huetten solden;
Vil groz nôt si tollten;
si wurden gefangen unde wund,
Die purg verpranttenn si an der stund,
Den wirt viengen si an,
Damit kerten si von dann.
nû wygamur gesehen hât
Disen streyt unde die tatt,
Nû ward er zweyffelhaft,
Wan er kain ritterschaft
Dauor nie mer gesach;
Wider sych selb er dô sprach:
 <
Sind daz leüt, sô ich wanen wil,
Sô künnen si ein schones spil;
Doch wän ich, es vil wee tuot .>
Dicz kam im ser in den muot,
unde marckte ir gepärde,
unde gedaucht in doch vil swere
unde ouch gar gemelich.
Er mainte, daz si all tag teglich
Dise ding tryben ta;
ûf einem stain saz er sa,
Er warttet biz si kamen von dan,
Dâ gieng der wiczlos mann
Zu der purg schauenn;
Dâ vandt er verhauenn
Manegen stolczen rîter dâ ligen,
unde des pluotes ersigen.
Die purg sach er prinnen
Vil sere aussen unde jnnenn;
Er sach alle geschicht
Lebentigs unde enwicht,
Er vandt ouch ein roz gesatelt wol
unde verdecket, als es wesen sol,
Mit dem zaum es gepunden was,
Von dem veur dâ es genaz.
Des rosses was er vro;
einen totten rîter schut er dô
Auz seinem harnasch guot,
Ein swert unde ein eysenhuot
Zwuo hosen liecht eysneyn,
Die legt er an den leyb sein;
ûf daz roz er dâ saz,
Seines pogens er dô nit vergaz,
Vff den hûfschlag er dô kert,
daz roz er dô nyndert lert;
Er vur, wie es im gefiel;
daz er dauon nit enfiel,
daz was wunderlich
Wan er mit den henden sich
Habt an den satelpogen;
unde war ein vogel an in geflogen,
Er wär dauonn geuallenn nider,
Wan er west nit zu ziehen wider,
Mit dem zaum, noch ze vuren
unde die pain gerueren.
Alsô saz unde rait der kindisch man,
Sô daz roz selber wolt gan,
in dem lândt zu dolier.
ein rîter, hiez glakotelesfloyr,
Der sach in reitten alsô;
Gen im sprach er dô,
Wigamur der thumb,
unde vorchte sich nit darumb,
unde marckte sein gelaz,
unde sach vil eben, wie er saz,
ouch wie er den zaum vuort,
Wie er die pain ruortt,
unde merkt ouch sein behendikait,
Wie er vur unde rait,
unde nam es in sein acht,
Als er peste macht.
Nû rait er ein wenig paz,
Biz er in den satel gesaz
Vngehabt zu gueter weyz.
Nû rait er her nach preyz,
Glakotholes de loyr der rîter jung;
Die roz tätten manegen sprung,
Vncz nû der rîter hât gestan
Mit neyd den kindischen man.
Wygamur dem was nit kundt;
Der rîter an der selbenn stundt
Mit sô vrayssamen sytten
Vff in sô was geritten;
im was sol vil vngewissen,
unde was sô gar ungeflissenn
An sô getoner achte,
Er enwest, wie er machte
Den rîter empfahen;
Wan er begund gahenn
unde sich zu were beraitten,
...
daz sye die vngeleichen mann
Aûf dem wald alsô vran
Zu ainander rayten,
Die bayde samen gayttenn
Des sie preyslich lob gewynnen
unde doch mit vngeleichen synnen.
Der ein ritterlichen straytt,
Der ander kintlichen rait;
Der rîter ritterlichen stach,
Sein sper mit krefften, daz er zeprach
ûf dem schonenn jungling,
Wan die hertten ring
Des halsperg gar wenig widerwandt,
dô er grymlich ûf in rantt,
Er war dâ gelegen todt;
dô was im daz ein michel nôt,
daz si zusamenen liessen,
Die roz ainander stiessen,
daz si baidenthalben viellen nider;
Gahens sprungen si wider
Vff von der erden,
Zusamen was ir gerden;
Die swert si gefingen,
Zu ainander si dô giengen
Die zwen vngeleichen man,
Die vachten streitikleichen an
einen vil lângen tag;
Der rîter manegen grossen slag
Schlüg dâ ûf den jungen,
Mit vil schnellen sprungen
Weygamur im offt entran,
unde loff in aber wider an,
Mit schlegen er in umb trayb,
daz im des schiltes nit belayb,
Wan dâ der puckel was daran;
Nach preyse wurben die zwen man.
Als der rîter daz ersach,
daz der jungling sô ser vacht,
dô enpran erst sein gemüt
Von des zorns glüet,
Er schlug im ûf sein haubt
Damit er in nacht beraubt
Des leybes an der weyle;
Mit zorniger eyle
Der junge sich erholt;
Er tätt, als er wolt
Mit dem swert jnn gestochen hân,
...
unde schluog im durch den helmhuot,
daz im dô daz rotte pluott
Zu der erden nyder ran,
unde daz er niht mocht gestan;
daz swert im auz der hand vur.
Darnach lieff dâ wigamur,
Er wolt im daz leben hân genomen;
dô er in aber an waz komenn,
dô sprach der rîter an der zeit:
 <
Nain held, nû peyt,
Lasse mich, herr, nû leben,
in dein gnad wil ich mich ergeben,
unde wil werden dein man
unde wil ouch sein dein vntertan,
unde dir diennen, wie du wilt .>
Die red pot er im vnbeuilt,
Vncz im der kindisch man
Alsô anttwurten began:
 <
Rîter pald, nû sage mir,
Was schuld hettest du zu mir?
Dâ ich dir heüt widerrait
Dort ûf der heiden prayt,
dô bestuntst du mich mit zornn;
Des bist du hie verlorn;
Du hast mir vil wee gethan .>
Des anttwurt im der küne man:
 <
Dâ ich dich heüt vil pallde
Sach reitten vor dem walde,
Dâ rittestu werlichen
Sô vngeheglichen
daz ich des nit verwante mich,
ich hette vil schir dich
Von deiner hab entseczet;
Nû hast du mich geleczet
unde mir betrogen meinen muot;
Nû wil ich leyb unde guot
Vil gern in dein gewalt gebenn;
Helt guot, nû laz mich leben.
ich bin dir iemer vndertan,
unde wil werden dein man .>
Wygamur der junge degen
Hette sich des wol verwegenn,
daz er im daz leben wolt lân;
Er begundt in aber vragen san:
 <
Nû sag mir,- sprach der kunigs sun-
Wie du dem wellest thuon,
daz du wildt mein man sin,
unde ich ein weyb nit entpin;
Oder was mainst du damit?
Nû sage mir deinen sytt .>
Der rîter, wie er wär wuondt,
Er lachte an der selben stuondt;
Er verstundt sich an dem mer,
daz der jungling niht wer
Gewachsen, dâ die leüt sind,
Wan er was sein ein kind,
unde was der kreffte reich.
 <
Ich sag dir beschaydenleich,-
Sprach dâ glockothelesfloyr-
einen sytten haben wir:
Wer des andern man werden sol,
Der muz vil schön unde wol
Ym pietten die hende sein,
Als, herr, ich thün dye mein;
Er sol im dan sein mitt treuen undertan:
Dauon haysset er sein man,
unde haysset er sein hêrre.
Er kumpt nie sô verre,
Er sol im doch mit stattikait
unde mit treuen wesen layd;
ouch sulle der herr meren
Dem man sein guot mit erenn:
Sô sind ungeschayden
ir trew bî in bayden .>-
 <
ein burg stat dort aine,
Gar hoch ûf einem staine,-
Sprach wigamur aber dô-
Dar kam ich gestern vruo;
dô kamen rîter vur gerandt
Die begunden sturmen zehand.
An den graben sye dô gyengen,
Mit grymen si empfingen
Die einwanner in der vest;
Yedoch die küenne gest
Giengen dar zu mit ganczer schar,
Wan si namen klain war,
Was man worff oder schoz;
ir schade ward doch vil groz,
Ee si gewunnen daz burgtor.
Dâ lagen darvnder unde darvor
Manec rîter totten,
Vil sere verschrotten.
Der wirt ward gefangen dâ,
daz veür wurffen si sa
An die pürg unde schieden von dan.
Wayst du, ritterlicher man,
Wer die hêrren wâren,
daz sag ouch mir vür ware;
Wan ich mein roz dâ stene vandt
unde dises eysen gewand,
daz was eines, der lag todt,
Dem was geschehen michel nôt .>
 <
O wee,- sprach glakothelesfloyr-
daz wil ich recht sagen dir:
Der wirt ist genennet,
Des purg nû ist verprennet,
Der künec von pontrafort,
Der hât begangen manlichen mort
Zu doloyr in dem lândt;
Er hât vil manec schandt
Dem küneg gethan, vil lând;
Wer hie gyeng oder raytt,
Der hett nie sô güt hayll,
Er müest den zway taill
Seines guottes im ze zolle geben,
Oder er muoest daz leben
Zu pfande dâ lassen.
Den wald unde die strassenn
hât er beraubet manegen tag,
Biz daz dem küneg kam die klag
Von dem mortgrymmen mann;
Jnn die aecht ward er gethan,
Sunst lebt er noch zehen jar.
Nû wil der künec wissen vurwar
in morgen hencken als ein tyeb.
daz ist den leütten allen lieb,
Nû mügenn si wol mit gemach
Wandeln unde werben ir sach
Baide, wider unde vuor .>
Dâ sprach aber wigamur:
 <
Ob ich dich ainig lasse
Reytten dein strasse,
Sô kem es vil leycht dar zu,
daz ich dich hab gezwungen dar zu,
daz du daz an mir rîchest,
unde dein gelübt prîchest,
unde vergyssest deiner trewen;
Sô mac mich wol reüen,
Ob ich daz leben lasse dir .>
Dâ sprach glockothelesfloyr:
 <
Ob du mich nû lassest genesen,
Sô soltu des gewiz wesen,
daz ich dich mit treüen hân,
Als ein hêrre sol sein man,
Dieweyl unde mir der leyb wert.
Nû hab mir, herr, daz swert,
ich wil dir sweren einen ayd,
daz dir nymer kain laydt
Von mir geschicht hinfur .>
Dâ sprach aber weygamur:
 <
ich wil dich lassen, rîter guot,
Durch deinen ritterlichen muot,
Deines aydes ich niht wil,
Wan es war mir zu vil .>
Gessellen wurden si dô,
Des ward der rîter vro;
Die roz viengen si dô,
Mit lieb schieden si sich sô.
Als nû wigamur ûf daz roz gesaz,
Dâ kund er nit vil baz,
Dan er noch dâ vor raytt;
Doch was sein hercz vil gemayt,
daz im sô reich abenteür
Von dem rîter vngeheür
Widerfarn was an diser stundt.
daz roz daz begundt
Widerkern ûf dy schlach,
Gen der burg was im gach,
Die nû dortt stundt verprannt,
Wan es offt ee dâ vannt
Warmenn stal unde speyse hort,
Die weyl sein herr lupindrafort
Mit gesundem leyb lebte,
unde der purge pflegte.
Die straz was im wol bekannt;
unde dâ es niemant dâ vandt,
Dâ vur es vast vber den graben;
Es het den wol gepornen knaben
Aûf die erd gefellet nach,
Wan im daz hayl geschach,
daz es den perg ûf sprang.
unde es durch die lüfft trang,
daz ein ast den zaum gefieng
unde daz roz behabte hieng,
daz ess dâ styl stundt dâ.
Weygamur sprach sa:
 <
Holtz, du hast mich gelert wol,
Des selben ich dir volgen sol .>
Den zaum er mit der hant gefieng,
Er zoch daz roz, daz es gyeng
An dem weg unde rechte raise;
Der synnenn gar ein waise,
Zu gueter masse er dâ rayt,
daz vngeuerde er gar vermayd.
Die burg was gar ein veür,
Die knaben wâren gar teür,
Die im engegen solden gahen,
Oder den stegrayff empfahen.
Er vand die burg lere,
Wan die purgerre
Warent alle gelegen todt.
Der weg was von pluote rot.
Ausserhalb vor dem tor
Was gemachet empor
ein vil klaines kemerlein,
Darjnn mocht wol gesein
Des wachters weyb gewesen,
daz was vor dem veur genesen,
Sein roz er darvnnder pandt,
Der herberg er sich dâ vnderwandt;
Er wolt selbs dâ wirt sein.
Er vand ouch sten dâ einen schrein,
Darjnn was vueters gnuog;
Vur daz roz er daz truog;
unde zway prot er dô sach;
daz gesind het dâ guot gemach.
Die nacht wolt er beleyben dâ,
Er entwest nit anderz wa.
Der wilde, der raine
Was dô allaine;
umb die burg gieng er schauen,
ein schöne junckfrauen
Vand er dâ allain syczen;
Wigamur mit klainen wiczen
Aldo zu der junckfrauen gieng;
Mit grossen vorchten si in empfing.
si was hübschlich gethan,
Von rottem scharlach het sie an
Rock unde ouch corseytt
Wol gesnitten unde weyt;
ein liechte veche was zogen darvnden.
Mit rosemvarbem mundenn
Was die schön junckfraw klar.
Der thum kam gegangen dar,
Er sprach: < wer seyt ir vnverzaget?>
si antwurt im: < ich bin ein maget .>-
 <
Nû sagent mir, wie haissent ir?>
si sprach: < pioles, daz glaubent mir .>-
 <
Was tuoet ir hie allaine?>-
 <
Dâ sycze ich unde waine .>-
 <
vrouw, was jst iuch geschehen?>-
 <
Groz laid daz muz ich jehen .>-
 <
Wolt ir vrouw daz ymant sagen?>-
 <
Ja, herr, ich mac wol klagen
unde iemer waynnenn,
Wan nû trost kainen
Pringet mir man noch weyb.
O wee, daz ich meinen leyb
Zu der welt je gewän,
daz ich ensterben nit enkän!
Gar vergessen hât mein gott,
On trost ist mein nott;
Der tod muez es enndenn .>
Mit jren weyssen henndenn
Zu prüste sie sich schluog,
Laydes het si genuog.
 <
O wee, was mocht mir mer gesein?
Mein mueter was von gysmasmalein,
Mein vater was küneg von riflâncz,
ir baider er was vil gancz,
si hetten kindes nit wan mein;
Darzu der küneg von vordein,
Des hant bejaget manegen preyz
Der solt wesen mein ameys;
Auz meins vaters hauz er mich nam.
Als er in disen wald kam,
ein rîter sagt im mere schier,
Wie ein turnay wer zu pelrapier.
Mit ym vil rîter begunnden reyten;
Seiner widerfart wolt ich erbeiten.
Der wirt der der purge wielt,
Durch sand peter er mich behielt;
Nû jst im missegeschehen,
Als ir selber habt gesehenn.
Sein purg jst gar verprunnen
Aussen unde ouch jnnenn;
Sein leute ligen alle todt
Von veur unde von swertez nott;
Er selber ist gefangen,
Oder in hât villeicht erhangen
Der künec von toloyr;
Den sult ir klagenn mit mir,
Ob ir sind sô geheür.
Secht jnn dem selben veür
Ligenn zwo junckfrauen tod,
Die herczogin von libranot,
Die ander was von grabalmontoys,
Der herczogin swester von logroys,
Die dises hauses vrouwe was.
O wee, daz ich ye genas!
Nû wayz ich nit, wo ich hin kere;
Alles guotes hân ich nit mere,
Wan als ich hye standent pin,
unde ein gulden vingerlin,
daz ich hie an der handt hân .>
Dâ sprach aber der sinlos man:
 <
Liebe vrouw, gehabt iuch baz .>
im wurden die augen vor jamer naz.
Weygamur der güete
Tröst dâ ir gemüete
Als verr, als er mochte
unde seinen synne wicze tochte.
Er patt die magt aufstän
unde mit im jnn daz hauz gän:
 <
Wir sein heüt wolberatten;
Prott unde ouch ein pratten
Haben wir heut zu speyse .>
Seiner torhaiten weyse
Ward si schir gewar.
Die magt sprach aber dar:
 <
Wölt ir heüt hie bestan,
Sô deücht mich daz guot gethan,
Wan rue dâ lüczel was;
Er schütte dâ ab den harnasch .>
Noch in dem harnasch belaib der man:
 <
vrouwe,- sprach er- ich nit enkan
Dauon emplossen mich,
unde disem roz enkan ich
Den rucke hawet empinden;
Ich kan nyndert vinden,
daz ich im erlöse den mundt.
ich hân erarnet disen vundt,
daz ich es heüt gesach,
Wan ich grossen vngemach
Heüte hân gewunenn;
Mich wundert, ob si kunen
Baz reytten, dan ich;
Es na het erfellet mich.
Doch het ich heüt es nit angetragen,
Sô hette mich erschlagen
Der rîter ûf der heide .>
Wie jnn grossem layde
Die selbig junckfraw were,
Noch lachet si der mere.
Pyoleys die maget klar,
Mit schönen züchten gieng si dar,
dô daz roz was gepunden
si löst an den selben stunden
Die gürt von dem roze nû;
Weygamur sach ir eben zu;
Vber dy orn zoch si im den zaum;
Weygamur nam des guoten gaum.
daz harnasch half si im schüten ab;
Dâ was der jung knab
Von dem eysen ramfar;
ein wasser pracht si dar,
Den ram wusch si im dan;
Dâ was er den rosen gleich gethan.
Sie sach wol, daz er was von schoner artt,
Die schon magt, von im dâ wardt
Vergessen jrs laydes ein tayl;
unde an aller schlacht schanden mayl
Belayben sye die nacht nû.
Des andern morgens vruo
Weygamur wolt reyten vonn dan;
Die junckfraw begundt aber san
Vil jamerlich gehaben sich;
si sprach: < wölt ir, hêrre, mich
Erschlagen mit ewrem swert,
daz ich sô allain niht werdt
Leben in disem wald!>
Des antwurt er ir pald,
Der junge knab an synnen
Sprach: < ir payt mein hinnen;
ich kum herwider, mich jrr dan nôt,
Oder ich muoz ligen tod .>
Der tor alsô mynicleich
Der was alsô krefften reich,
Sô er zu dem rosse gye,
Er truckt es nider ûf die knie,
unde habt es pey dem pain,
Vncz die maget rain
Den zaum daran gelegt,
daz es sich nyndert regt.
Sein harnasch gefieng er nû,
Die magt halff im ouch darzu,
daz er sich waffnet darin.
Er liez si dâ unde rayt hin.
Mit traurigem müete
Was die maget guete;
Manegen augenplick warf si im nach,
Dâ hin ym was vil gach.
si bat im hailes, dâ er rait;
Sein hercz ouch niht vermaid,
Er gedacht an daz magetein,
Wie er ir vreünd möcht gesein.
Wan er enhet sorgen kain
umb die maget rain,
Wie er volbrächt die tat,
Dauon ir sorgen wurd rat.
nû merckent alle geleich,
Wie recht wunderleich
Got begabte seiner hend getat,
Die er in acht hât;
Wan manegen reichet er mit kunst,
daz ist alles sein gunst;
Manegen eret er mit ritterschaft,
Dâ prueffent alle sein kraft;
Manegen mit dem pfluog,
unde mit andern dingen gnuog.
Alsô beruchet er dise kind,
Die bayde kranck an wiczen sind:
Die junckfraw war dâ tod,
Wan daz ir der knab half auz nôt;
unde het in ouch der magt trost
Von seinen vnwiczen nit erlost,
unde wer er nit erstorben,
Sô war er doch verdorben.
Sunst last got niemant vnterwegen,
Der seiner gnad tuot pflegenn;
Alsô pringet ains dem andern rat,
Hilff unde selde tat.
Den lângen tag rayt wigamur,
daz im nihtz widerfur;
Des trauret er vil sere,
Doch sô muet in mere
umb daz junckfreülein,
Die dort was warten sein
Hungrig unde gnaden ploz.
einen vazhannen er dô schoz,
An den sattelpogen er in pandt;
Er rayt wider, dâ er vandt
Die junckfraw, die in empfieng,
Vil pald si dâ gen im gyeng,
Dâ si in zureyten sach,
si nam daz roz unde sprach:
 <
Seyt wilkomen, lieber herr;
Wie seyt ir sô verr
Jnn den wald geritten?
ich hân iur vil kom erpitten .>
daz roz zoch si in den stal;
Enwaffenet ward er vberall.
Den vashannen refft er mit vleys,
si beraitt jnn mit jrer hend weyz.
Der hunger was ir bayder koch,
Wan si vastetten baide noch.
si hetten dannocht ein gancz prott,
si vergassen aller jrer nott,
si truncken wasser vür wein
si tätten ainander trew schein;
Mit lieb si die nacht vertrybenn,
Vnuermailiget si dâ belibenn.
Des morgens, dâ erschain der tag,
Weygamür sich des verwag
unde suochte an gluocketratt;
Baide, roz unde watt
Beraittet im aber die maget guot
Mit wainen unde mit traurigem muot,
Benam ir der edel herr vil gar,
Dâ er ir verhiez vür war
daz er si nit liese aldach.
Suz rait er hin, im was gach,
in den wald er vil verr rait,
Die rechten straz er gar vermaidt.
einem steyg er volgen began,
einen hohen perg wol getân,
Zu guoter maz waz er prayt,
einen steig er dâ aufrait,
Der was schmal unde grasig,
ein alte maur verwasig
Vand er an dem perge.
ein klaines gezwerge
Dem gewarttet er in dez burgez tor,
daz gezwerg was ouch schir dauor
Aptor ist ein stain genannt,
Lützel leüten ist er bekannt,
Des natur jst myzlich,
An tugenden ist er lieplich,
Als ich dauon gelesen hann:
Wann in ansiecht ein man
Er tuncket in schön rot gar,
Wie er sein nemen war;
Sô er in ye lenger siecht an,
Sô er ye rötter ist gethan.
Von dem stain ich mer sag:
Siecht in ein man an dem tag
Sô er bî vrouwenn ist gelegen
unde der mynn hât gepflegen,
Er tuncket in trüeb, als ein rauch.
Von des stains varb merkent ouch,
Siecht in ein weyb an, daz wist vur war,
Er tuncket sie trüebvar.
Es ist ouch zweyfel kain,
Sehe ein maget dysen stain,
Sye sähe daran garbe
ouch alle die varbe.
Sô ist an dysem stain
Manec dugent rain,
Als ich iuch nû sagen wil:
Wer den stain tragent vil,
Der muez gar vermeyden
Haz, zorn unde ouch neyden,
Vntrew unde valschait;
Zucht unde stätigkait
Sol er lieb hân, wo er mac,
Sô wirt nymer kain tag,
Wen er den stain ansiecht,
daz im kain ungeschicht
Ymer widerfar;
Der stain hât die krafft gar,
Wer jnwendig in valschait ist,
Der enmac kain vryst
Gewynnen bî dem stain;
Wer aber sein hercz rain,
Sô wirt er von des staines krafft
Vil werd unde lobhafft.
Diese mer söllennt ir mercken wol,
Der stain was gemacht hol,
Baide tieff unde weytt,
Als uns die vrkunt geyt.
Dise abenteür reich,
einem vaz was geleich
Darjnnen man paden sollt
Wen der wirt wollt.
Dicz was wol beraittet;
in den stain was gelayttet
daz wasser mit synnenn
Mit zwayen sylberin rynnen,
Die ein kaltes wasser truog,
Die ander hayzes gnuog.
in den staine si baide runnen
Von zwayen edeln prunnen;
Der ein waz hayz durch daz jar,
Der ander lauter, kalt unde klar,
Wol bedecket rayn,
Zusammen si vlüsen in den stain.
Nû stonden, dô die prunen vlossen
Manec lind unde ölbaum grossen,
umb unde umb zu tal
Stunten vruchtper päum an zal,
Nuz, öpfel, pyern, kütin unde ouch kessten,
Veygen, mandel, maulper unde tattel die pesten,
Die dem stain mit platten
unde mit estenn paren schatten,
unde schyrmetten ouch dye prunen
Vor regen unde vor sunenn.
Liechte pluemenn unde grass,
Mit den der plân geziert was;
ouch stunden allvmb dâ
Rosenstöck unde weinreben sa,
Die wâren in ein gulden rayff gepogen,
unde hoch über den stain gezogen,
Dick gleich einem hag,
daz dardurch kum der tag
Mocht sein schein gehan:
Alsô stund es umb den blân.
ouch wuchsen dâ veyal unde mayen pluemeinn,
unde ouch aller plumen schein,
Die kriegten vil süz in ein;
ir jedweders dâ schain
daz ander an mit widerstreyt.
ouch vand man dâ zu seiner zeyt
Vil der uogel manegfalt,
Galânder, nachtgall, was der wald
Zu aller zeit mocht gehan,
...
daz waz daz schonest vogelgetön,
daz gethan was dâ schön,
unde schöner vil, dan anderswa;
Aug unde or hetten dâ
Waide unde wunne baide,
daz aug sein wayde,
daz or sein wunne.
Dâ was schat unde sunne,
Der luft unde die winde
Senft unde linde.
unde in dem selben stain badet kain man
Der valschen muet ye gewan,
Er wurde kranck, plaich, missefar
unde des leybs vnkrefftig gar.
Wer aber in daz pad gye,
Der raine tugent mynnet ye,
Von des staines macht unde türe
unde von des prunnen natüre,
Sô er in daz pad gesaz,
Aller swere er vergaz,
Sein leyb ward ring, sein hercz vro,
Sein kraft starck sein gemüt hoh,
Der synnen ward er weyze,
Sein leyb stund gar nach preyze;
Suss lebt er ein manat
daz im kainerlay schlachte nôt
Von vröuden geschaiden mocht.
in sô gethanner acht,
Als ich iuch gesaget hân,
Sô was daz pad lobesan.
Als wigamur jnn daz pad saz unde im schon aufgewartet ward.
Weygamur der thum,
Der weste nit darvmb;
dô er dâ geweyset ward,
Dâ ward es nit lenge gespart,
Abzoch er sein gewandt;
Zwuo vrouwen komen zu handt,
Schön bayde geleich,
Geclaidet ritterleich,
Zu dem pade si giengen,
Den hêrren si wol empfingen;
Seines padens heten si vleys,
Mit jren linden henden weyz
Ward er geriben unde gezwagen;
ein badlach ward dar getragen,
Dâ ward schon ein genomen;
Zwen kamerer warent komen,
ein bett si hetten beraitt,
unde darüber geprait
Zway leylach hart klain.
Weygamur der schanden rain
Gieng daran ligen;
Die junckfrawen mit züchten nygen,
Die kamerer vur in knietten,
unde im sein gewandt pietten;
Dâ er sich angelayt,
Dem wirt was beraitt
Baide, tysch unde essen.
Die rîter vermessen
Giengenn zu kemnatten,
ir vrouwen si dâ pattenn,
Ob si zu tisch wolten gan.
Aufstund die vrouw san,
Mit züchten sye vur in gye;
Weygamur nû ersach hie,
daz im vor was vnkundt.
Geseczet wurden si zestund,
Mit gefallen in gedienet ward,
Die schencken tratten manec vart,
Uncz si alle wurdent vro.
Der wirt vraget aller erst dô
Den knaben, wer er wär;
in daucht sein gepär
Kintlichen unde vremde;
Rock unde hemde
Was späch geworcht von seyden guot;
Es sprach der herr wolgemuot:
 <
Junckherr guot, wie hayssent ir,-
Sprach der wirt- nû sagent mir,
Von wanne seyt ir auz dem merr?
Wer pracht iuch dar?>- < ich enwaiz wer .>-
 <
Wo wolt ir hin?>- < ich waiz nit war .>-
 <
Sô beleybent hie?>- < ich entar .>
 <
Was jret eüch?>- < mein selbs muot .>-
 <
Der treüg iuch nit .>- < zwar er entuot;>-
 <
Seyt ir zu potten her gesandt,
Oder ist eüch yemannt hie bekannt,
Oder wes begerdt iur muot?>
Des antwurt im mit guot
Weygamur vber lânngk,
Wan er was der synnen kranck:
 <
ein merweyb, hiez lespia,
Die verstal mich, ich enwaisse wa,
in ir hole si mich truog,
Speyse gab si mir genuog,
si zoch mich unde ire zway kind,
daz uns nie kain windt
Noch vrost angewant,
Noch kain regen verschrannt;
Alsô zoch si mich wol zwelf jar.
ein merwunder kam dar,
ir kinder es bayde erschluog,
Gesund es mich von dan truog,
daz hât mich bizher gezogen;
Dicz gewandt unde einen pogen
Gab es mir unde weyste mich
Auz dem mer, dâ kam ich
Zu ainer purg, die was verprant,
Mein roz unde ein eysnyn gewant
Gewan ich einem dâ selbs an,
Der mich streyttes nit wolt erlân.
Zu mir nam er sein ker,
Wan von der purg sô rait er.
Alsô ich disen harnasch hân.
Nû vünd ich gern einen man,
Der dâ wär sô tugenthaft
...
unde mich rîter macht .>
Der wirt des vil ser erlacht,
daz er rette sô kintlich;
Er sprach: < ich wil iuch wärlich
Herlich zu rîter machen,
unde zu aller schlacht sachenn
Wil ich iuch beraitten wol,
Als dan ein rîter haben sol,
Des wissent die warhait,
Roz, harnasch, waffen unde klaid .>
Des morgens dâ die sun erschain,
Dâ was aller verziehen kain,
Der wirt ûf dem hofe saz,
Er wolt war lassen daz,
daz er seinem gasste gehiez,
ein roz er dô ziehen hiez,
daz was hoch, starck unde rotfar;
Er hiez ouch ziehen dar
ein zeltent pferd praun unde guot;
einen samat rot als ein pluot,
Dauon hiez er im schneyden klaid;
Zwen sättel, ein schilt was berait
Gemacht von lasur;
Manegen stain vil tuer,
Die dâ schinen als ein veür sa
Von aller hand varb dâ,
Lagen an dem sattelbogen,
Daran was ouch nit erlogen
Von gold die reichait;
ein wappenrock was ouch perait
Von einem grüenen pfeller gesnitten.
Alsô ward nach ritterlichen sytten
Weygamur sein selbs man.
Vor der purg huobens an,
Die rîter puhurten unde ander spil;
Dâ wart gestochen hart vil.
Der werde degen wigamur
ûf dem ring vmbfur,
Recht sam er tobt.
Sein geuertt lobtt
Der wirt unde sein gesind gar,
unde begund wol nemen war
Vil ritterliche achte,
Die weygamur vbet, wie er mochte,
unde vlaysse sich ritterlicher sytt;
Alsô erwarb er schir damit,
daz sein nam ward erkant
Zu dolier vber daz lândt.
Dâ nû weygamur rîter was,
Dâ vlayz er sich dester baz
ûf preyz unde ûf êre;
Er wolt ouch selden mere
Erdienen ûf wirdikait;
Er was allen den berait,
Die seins dienstes geruochtenn,
unde es nach êren suochten,
Vncz er die kuonst gewan,
daz er rîter was, als im zam;
Darvmb ward er harte vro.
An dem hoff was er dô
ein manat unde niht mer.
Vur den vürsten her
Gyeng er zuchticlichen stan;
Er sprach: < gnad, herr, sult ir hân
unde ouch lon von got;
ich sull ewrm gepot
Ymer vndertän sein.
Ann mir ist warden schein
iur grosse wirdigkait;
Sol ich des sweren einen ayd,
dô ward nie muter man geporn.
Dye weyl ward niht verlorn,
dô ich hieher kertte,
Als mich die selde lertte;
ich hân gefunden selden rat.
Genigen sey iur tatt.
Vrlaub ich nemen wil;
Mir ist gesait êren vil
Zu caridol von dem gesinde guot,
Dâ stett nû vast hin mein muot .>
Der wirt dâ wirdigclichen sprach:
 <
Jst iuch kain vngemach
Widerfarren in disem hauz,
daz ir sô gachent darauz,
daz wil ich nymer verclagen.
Vur war wil ich iuch sagen,
Erfundt ich die schuld,
Der muoeste mein huld
Vnzanffte gewinnenn,
Wer eüch vertreibt von hinnen.
Von prutanie küneg artus
Den zoch ich selber in meinem hauz,
Vncz er ward sein selbs man,
Als iuch nû ist gethan.
ich muoz ouch mit hêrreferten
Sein lând behütten unde behertten;
daz muoste ich von schulde thuon,
Wan er ist meins pruoders suon;
unde magst du wol an scham
An meinem hoff sein alsam,
Vncz daz dir werd erkannt,
Wahin du kerest in dem lândt.
Nach êren ich dein pflegen wil
Biz an meines todes zil .>
 <
ich wayz es wol,- sprach wigamuor
daz ich nymer hinfuor
unde kaine stat mer vündt,
Dâ mich wirt unde gesind
Allesampt sô geleich êre.
daz ich von hinnenn kere,
daz macht, daz ich bin vnbekannt,
Wo ich var jnn dem lândt,
bî mannen unde weyben;
Nymer wil ich beleiben
Ann kainer stat stett,
Wie vil ich dâ hett,
Dieweyl ich sô unbekannt bin.
Ja ist zwar mein syn
niht gestallt ûf guot,
Sunder ist aller mein muott
Geffallen an daz zill,
daz ich mit abenteür wil
Meinen leyb verliesen
unde daz leben verkiessen;
Oder mein nam wird bekannt,
Wo zu êren wirt gemannt,
unde andern rittern genosslich .>
daz geclagt ward vil grozlich;
Der wirt begund dâ selbs klagen.
Ein swert hiez er vür her tragen,
daz was lauter, spiegelfar,
daz gehülcz was von gold gar,
Zu baiden egken schnayd es ser;
Dicz gab der vürste her
Dem kindischen man;
Er naygt im schon unde rait von dan.
Nû was er geharnascht wol,
Als ein rîter von recht wesen sol,
unde was geritten alsô,
Als er wolt wünschen dô;
Vrölich rait er sa
in ein lând, genand stolleputria,
Dahin kam der junge rîter pald
Geritten in einen grossen wald,
Dâ hort er lautte gleyen,
Vogel weyen unde schreyen
Vff einem pawm, der was hoch.
Sein roz er ein berg ûf zoch;
Dâ sach er einen adlar,
Seinen kinden vürt er dar
Speyse, dâ er si weste
Lygenn jnn dem neste,
dô er si het gezogen.
Dâ kam ein geyr geflogen,
unde zuckt dem adlar der jungen ein,
unde vuort es ûf einen hohen stain.
Vil pald er es erzaertte
unde vraz es vil haerte;
Her wider vlog er aber sa.
Nû was der adler dâ,
unde sach, daz er daz ander nam,
unde erpayz unde gram.
Er hört laute glayen
unde weelichen schreyen;
Zuhand hüb er sich dar.
Nû begund der geyr unde der ar
Ainander peyssen unde grymen;
Gar weelich was ir stymen;
Der geyr payz unde schluog,
Des im der adlar nit vertruog,
Er kraczt unde gran;
daz sach der rîter alles an.
Von dem geyr gyng sô böser smack,
daz der adler vür tod lag.
Weygamur nit lenger payt,
Seinen pogen hett er berait,
Den geyr er zu tod schoz;
Des ward des adlers vröd groz;
Er zartt in aûf unde gram,
Seine kind er darauz nam,
unde warff si verr von dan.
Schon vlog er zu dem man,
unde vil nahent zu im sass,
Mit der geperd kund er tuon daz,
Als er im gnade sagt,
daz er im geholffen hât.
Vil pald der rîter von dan raitt;
Der adler nit lenger paitt,
Wo er raytt, dahin vlog er,
Er kerte hin oder her,
Vncz si kamen in den wald,
dô ersach der rîter pald
ein burg ûf einem berg;
Dar rayt er zu der herwerg.
guotte handlung vand er dâ;
Des morgens rayt er sa
Gen einem wald, hiez mygareth;
Des adlers er vergessen het,
Den weg wolt er sein geritten;
Der adler het sein gepitten
Vor der burg aûf ainer linden prait;
Dâ wigamur dort zu rayt,
Er vlog im alles neben
unde habt sich im ewen,
Wa er rait oder gienc,
Sô begabe er in nie.
Er vür alweg zu handt,
Wa er sein roz vandt,
Des hüt er alle nacht,
daz im nihtz geschehen mocht.
ouch sô schosz der rîter schir
Vogel oder tier,
Sô der adler essen wolt;
Des er vil sellten dolt
Von hunger kain nôt,
Er taylt ym mit daz prott
unde ander speyz gar;
daz verdient wol der adlar.
eines tages im dâ widerraytt
Ein junckfraw schon unde gemaydt;
ir klayd daz was vrömd,
ein guot seydin hemdt
Het si zu vorderst an,
Klar, weyz als ein swan,
ein rock pfellin, tryplatt,
Geworckt in einem cyklat,
unde einen gurtel wehin,
Beschlagen mit cospern spangen eben;
daz der rieme solde sein,
daz was ein port pritanein,
Daran mit vugen waz geschlagen
ein ring von gold wol ergraben,
Gar subtil mit gestain geziert,
unde ouch hofflig gefigurirt;
Darobe vuort daz megdelin
einen mantel hermlin,
Geschnitten als der rock was;
Von einem samat grön als ein graz
Was daz raydlachen.
si was an allen sachen
Hübsch unde hoffleych,
Schöne unde myneckleych.
Vff einem maul, daz waz weyz,
ein satel gemacht mit vleyss
Von golde unde mit lasur,
einen zaum vil tuer
Von klarem gold rott,
Mit seyden unde perlein wol durchnaott
Die zügel warn gemachet wol;
ein pfelle swarcz als ein kol
Waz ûf daz maul gepraittet.
Alsô ward gelaittet
Die junckfraw wol geporn;
Bayde, hindin unde vorn
Waz si myniklich genuog;
daz maul si vil sanft truog.
Eydes von dem synbein berg waz si gnant;
Alsô rait si durch die lând.
Zu den zeytten waz der sytt,
daz nyemant kainem weyb iht
Tät, es vergunde dan gerne ir muot.
Der rîter alsô wol behuott,
dô er die junckfrawen sach,
Er empfieng si unde sprach:
 <
Wilkomenn seit, mein vrouw, mir,
Hie wa geruechent ir
Zu sagen mir die mer,
Wahin iur wil waer;
Oder von wan kumpt ir geritten sô?>
Die maget sprach: < dez bin ich vro,
daz ich dir, rîter, klagen soll
Mein schwere, die ich doll,
Wan ich hân laider grosse muo,
Nû suoch ich hilf dâr zuo
in dem lând, wo ich mac,
Wan ez ist vil manegen tag,
Daz mich bestund die arbait,
unde daz mir manec layd
Mein muoem hât getann,
Zu nemenn mein erb, daz ich hân
Pracht ich an diser stuond,
unde si mit jrm munnd
Meiner muter daz ich verjach,
Daz manec man hört unde sach,
daz si lând unde burg sa,
Leut unde erbe dâ
Mit ainander getaylt heten,
unde mit ainander raitten,
ûf ainander tätten verziehen sich;
Solches mac sich gehelfen niht,
ir rede sey sô manegfallt;
unde wil mir nehmen mit gewalt
ein vil grosse linden schön,
Die ist allzeit gruon,
Summer unde ouch wintterzeit;
Als verr als si schatten geyt,
Dâ velt weder reyff noch schnee;
Darumb stand pluemen unde klee,
Die werden zu kainer zeyt val;
Dâ haben die vogel grossen schall,
unde singen dâ wol mit preyz,
Mit ganczem lust, mit grosser weyz.
bî der linden, daz ist war,
Dar entspringt ein prun lauter unde klar,
Der eyzkalt, guot unde rain,
unde springet auz einem stain;
Alle selde unde ouch guote
ûz im von natur pluotte:
Wer in trincket drey stundt,
Der ist allwegen gesundt,
Die weyl unde er hât den leyb,
Er sey man oder weyb,
unde ist iemer jüncklich,
Starck unde ouch tugentlich,
Als er scheint an der vryst,
Sô er dreyssig jar alt ist.
Der selbig prun hât den sytt,
Dâ ist er geteüret mit,
Er schmeckt yglichem man,
Als sein muot jst getân:
Er ist weyn, sô ainer weins gert,
Wil er met, sô ist er ouch gewert;
Dem aber stat sein danck,
Dem ist er maras oder lauter tranck;
Alsô wandelt er sych zu aller stund
einem yglichen nach seinem mund,
Als ich dir hân gesayt.
Den prunnen unde die linden prait
Hab ich gehabt zehen jar,
daz icht umb ein har
Darin mir nymant widersass.
nû hât mein müm grossen haz
Here zu mir gewunnen,
unde wil mir den selben prunen
Nemen durch jrn gewalt.
nû ist mein sorg manegfallt,
Wan es alsô gelobt ist,
daz ich in ainer kurczen vrist
Mit kempfen komen soll
ûf den hof zu karidoll,
Von heüt über newn tag,
Sô sol ich enden die klag,
unde ich unde die mueme mein
Sollen mit kempfen berait sein,
Bayde in einem ring;
Wem darin geling.
nû bin ich, herr, nit sô weyz,-
Sprach die maget eydeys-
daz ich wayz, wohin ich keren müg
umb einen kempffer, der mir tüg,
Der durch sein güte
unde durch sein ritterlich gemütte
Vür mich wolte vechten,
unde mir nach dem rechten
Helffe durch sein hohe êre,
Der solde ymermere
Von preyssen gefrünt sein,
unde solde in dem lând mein
Gepietten mit gewalt
über jung unde über alt .>
dô sprach der rîter wigamuor,
Mit dem der wilde adler vuor:
 <
iur müe unde eür swere,
vrouw, die ist vil klagpere.
nû bin ich layder ein man,
Der iuch nit geraten kan,
Wan mir leüt unde lând
Genczlich sind vnerkannt;
Es war dan, daz ir begert mein,
Sô wolt ich eür kempffer sein,
unde wolt durch iur huld
Rechen iur schuld,
Oder aber den tod erkiessen,
unde ouch den leyb verliessen .>
Der rîter sprach mit dem arn .-
 <
nû müz iuch got bewarnn
Durch sein miltikeit;-
Sprach die vrouw gemaydt-
Seyt iur leyb ist sô guot,
daz ir durch eüren rainen muot
Mir zu hilff wellent bestan,
Des sült ir iemer lob hân
Von got unde der welt preyz .>
Schön beweiset sich die maget eydeys,
unde vielle dem rîter an die vüz;
Sie sprach: < nû muoz
Dir hie werden püz
Aller deiner kumernüz
unde ouch angstlich sorgen.
nû sullen wir baide morgen
Zu dem lând prittanye keren,
Dar bring ich iuch mit êren,
Dâ sol mein klag nû nemen end
Von der hilff ewer hend .>
Dâ der rîter wolgemuott
Sach, daz die vrouwe guot
Sich im zu vuossen pieten wolt,
Vil vngern er daz verdolt,
Dâ es nû alsô ergye,
Die junckfraw er niht enlie,
Sie kam nie zu tall;
Er sprach: < ja vrouw, ist iur vall
Mir gar zu grozleich,
ich bin iuch vngeleych
An ern unde an guot;
ich sül iuch mit dem muot
Dienen unde mit der getat;
ouch, vrouw, daz ist mein rat,
daz wir nit lenger paytten;
Wir süllen uns beraitten
Dahin, dâ ich vechten sol .>
daz gefiel in bayden wol;
Wider ûf die roz si sassen.
Die junckfraw nit mocht lassen,
Vor lieb si wainen begund;
Der rîter tröst si zu stund,
Sô er beste mocht,
unde seinen züchten tocht.
Alsô ritten si mit guot
Zu der vrouwen hermuot,
Dâ warn si über nacht.
Die vrouw waz wol bedacht,
Jrez kempfers si vil schön pflegen hiez.
Der adler ouch nit enliez,
Er wont seinem hern mit,
Er gieng, er stuond oder rit,
Baide, spat unde ouch vruo.
Weygamur der ward nû
Von dem adler wol bekanntt
unde anders niht genannt,
Wa er hin kam geuarenn,
Wan der rîter mit dem aren.
Eydes die junckfraw gemaydt,
Mit vleysse sye sich berait,
Als si ouch zu hoffe solde varen,
Sie mocht es lenger nit gesparen,
Mit speysse unde mit gerete.
Vunfczig schöner megete,
Von praunem scharlach guot
unde von samat rot als ein pluot,
Dauon warn ir klaider geschniten;
Die zelterpferd, die si ritten,
Die warn prawn, weyz unde rot
unde mit grossem vleyz gesatlott,
Behangen wol mit schellen.
Manegen valcken schnellen
Vürten durch ir hübschait
Tausent rîter gemaytt,
Geclaidet unde geritten wol,
Was ein rîter haben sol,
Des heten si alles genuog;
Der yeglicher antruog
Scharlachen vrittschal premmit,
Zendal, tyrat unde tymyt
wâren ir waffenröck spech,
Grün, weyz unde praun vil wech.
Manec panier seydein,
Geschnitten, als si solden sein,
Vurten die rîter gemaydt.
Alsô hofflichen raytt
Zu hoff eydeys die maget,
Als ich iuch hân gesaget.
Weygamur unde sein adlar
Vurn ouch myt der schar
Biz ûf den hoff zu caridol,
Dâ wurden si empfangen wol.
Rîter unde ouch vrouwen
Die mocht man dâ schawen,
unde geporen züchtigcleich;
Wan küneg artus der reich
Lebet zu allen zeytten sô.
Des andern morgens vruo,
Ee daz man hette mesz,
dô kam mit grosser presz
Affrosydones von jrm lândt campil
unde mit ir gesindes vil.
Die prachte einen kempffer dar,
Der rait zuo vorderst an der schar,
Der hiez dyartorforgrannt,
Der was von triasoltrifertrant,
ein rîter schon unde starck,
Wol ze preyz gyeng im sein marck,
Seine klaider warn geschnitten gar
Auz einem pfell von patschar,
Gewaffent, als er wolt,
Wenn er vechten solt.
Von dem lând campil affrosidenez,
Die veraint sich des,
daz man kainen zu kempfen mocht hân,
Der dem vor möcht gestann,
unde ir sô wär gelungen,
daz si den prunnen
Solt haben vngestrytenn.
Als si dâ kam geriten,
Dâ was eydes vor komen.
Als der künec het vernomenn,
daz si bayde warn dâ,
An daz gericht saz er sa.
Artus die mer sô vernam,
Als ich iuch gesagt hân,
Warumb die vrouwen waeren dar geriten,
Die umb den prunen dâ stritten,
unde bayde ir red hetten gesayt
unde ir kempfer warn beraitt:
Dâ hiess der küneg nach irer bayder bet
einen ring machen an der stett,
Dâ wurden die kempffer ein gestalt.
Dâ schüff der küneg mit gewalt
Griezwertel unde mayster dâr zuo,
Dye kempfer stunden bayde nuo
Mit zwayen guoten degen,
Gleych gethan, ewen
Gewaûfet zu widerstreyt;
Yedwedern zwang der neyd,
Ob der ander solt gesigen.
Dem küneg si bayde nygen,
unde sprungen zu ainander dâ,
Wan in bayden was vil gach sa,
Wie si lob gewunnen,
Wem die säld des wol gunnen.
si warn bayde lobes wert,
Jnn erclungen offt dye schwert
Von schlegen in den handen,
Den kuenen weyganden
Warn verhauen jre schilt,
Grosser schleg warn si milt;
Ainer stach, der ander schluog,
Des triben si bayd dô genuoeg;
Sô ainer drang, der ander sprang,
Sô ainer hanck, der ander wanck.
Des tryben si an die stundt,
daz ir kainer niht enkundt
Vor müede mer gestan.
Sprach küneg artus der vil werde man:
 <
Wir sullen mit guotten dädingen
Die junckfrawen darzu bringen,
daz si den kampf verperen,
unde des geuolget weren,
daz wir si mit leyb unde guot
Machen aingemuott .>
Eydes die maget gemaydt
Die sprach: < des bin ich beraitt;
ich laz es gern vnderstan,
unde solt es an meinen schaden gan,
Ee der rîter tugenthaft
Seines leybes werd schadhaft,
Der dâ vecht an meiner stat .>
Affrosodanes dâ herfür drat,
Der junckfraw muoem, unde sprach:
 <
Was ich leüte heut gesach,
Durch die alle laz ich es nit vnderstan,
Der kampff muoz vur sich gan,
Oder ich wil haben gewunnen
Den paum unde ouch den prunen .>
Dâ die hern vernamen daz,
dô patten si nit vurpaz.
Der künec ward vor zorn rot,
Den griezwerteln er dâ gepot,
daz si zusammen liessen
Die kempffer, unde sye hiessen
Streytten unde vechten,
Wan er wolt nach dem rechten
Den kampff lassen enden,
unde wolte niht wennden,
Wer daz recht behalte dâ.
Zusammen giengen si aber sa,
Die zwen rîter auzerwelt;
Diatorforgrant der küne held
Vachte einem leuen glich;
ouch sô versaumet sich
Der rîter lüczel mit dem arn;
Sye kunden bayde nit gesparnn
Die schilt, die si truogen;
Von den schlegen, die si schluogen,
Wurden si der schilte ploz,
Daz ir yedweder vloz
Mit pluot gemischt unde mit sways
Durch die ring in dem krayz.
Die rîter alle jahen,
Die den kampf sahen,
Daz si bayde vast stryten.
nû begunden si aber pitten
Die vrouwen gütlichen,
daz si mynigclichen
Den kampff liesen vnderstan,
unde daz si die wartman
Liessen schayden vnder in.
Eydes daz magetin
Het es gar gern getân,
Dâ widerredt es aber san
Affrosydones von lânt campill.
Si sprach: < zwar ich enwill
Paum unde prunnen haben mir .>
Der künec sprach: < nû lassen wir
Die bette beleyben gar .>
unde des schluog mit kreften dar
Diatorforgrant einen neydschlag.
Er sprach: < wir haben allen disen tag
Gar vergebens geschritten,
daz sol nû werden vermidten;
ich hân dein geschonet vil,
Des ich nit mer tuon wil .>
dô sprach rîter wigamur,
Mit deme der adler vuor:
 <
Es sol hie werden schein
An hilf der adler mein;
Scholle es werden schlecht,
Wer vnder uns zwayen hab recht .>
dô schluogen die kampfgenozen
Manegen schlag grossen;
Der stach, gener schluog,
daz si bayd teten genuog.
Dâ schluog der rîter wigamur,
Mit dem der adler vuor,
Den küenen dyadorforgrant,
daz ym daz swert vur auz der hand,
unde er zu der erden viel vür tod.
Artus der künec gepot
daz si den rîter nerten,
unde daz si wol wertten.
dô ward er alsô worden wundt,
daz er nymer ward gesundt.
Dâ vraget küneg artus
Ainer vrtail alzuz,
Was recht waer darvmb dô;
Dâ ertailet man zestundt sô:
daz eydes die maget gemaidt
Solde haben an layd
Den paum unde den prunen nû,
unde daz ir ir muom dâr zuo
ir leüt unde lând geben solt
unde hundert marck mit gold,
unde daz ir damit wäre
Vergolten scham unde schwere;
daz lag vil eben;
Darnach solt si geben
Dem kempffer zwey hundert marck.
daz waz ein wertt alsô starck.
Dyses was geendet alsô;
Eydes die magt wolte dô
Den selben paum, prunen unde lând
Jrm kempfer geben in sein hand;
unde was daz ir leüt ratt,
Wan er selber unde sein tat
Gefiele in allen geleich.
Hart wol gezogenleich
Er sprach: < ich bin nit sô reich,
Noch sô maechtig unde gleych
Guottes unde êren,
daz ich solde kerren
Zu eüch, vrouwe grosz;
Wer ich halt iemer sô genoz,
unde daz ich wär bekannt.
Sunst hân ich weder burg noch lând,
daz ich ir sey genosen dan;
Was ich ir gedient hân,
Damit sey ir genygen
unde des mit ir huld verzigen;
Gnade hab mein vrouw her,
Diczt solt ich dienen iemer mer.
Zu lânc wil ich haben daz,
daz ich iur huld dester baz
Hab, wo ich hin kere;
Lones beger ich niht mere .>
Nû naygte ym die maget eydes;
Des hât er lob êre unde preyz.
künec artus kamen mer,
daz nû ledig wer
ein kunigreich unde ein lând,
unde daz im war gesandt,
daz er es leyhen solt
unde geben, wem er wolt.
daz lândt hiez dâ deleprosat;
Manec vürst in darumb pat;
Den versagt er es allen geleich,
Wan er tatt wol hoffleich;
Er hiez die kran dar tragen,
unde hiesse uberall sagen,
daz si sich beraitten dâr zuo,
unde des andern tags vruo
Alle wâren gerecht;
Er wär rîter oder knecht:
Wer turnyrte allerbest dâ,
Daz er die krane solde sa
Haben unde damit daz lândt.
Darzu berait sich zuhand
Manec rîter stolcz.
Vff ein plân vor einem holcz
Ward der turnyer gelayt,
Den manec rîter gemaydt
Suochte mit hohem muott.
Vnarck ein held vil guot,
Ein herczog vil reych,
Der was wol ritterleich
Geziert unde gewappnet wol,
Costlichos müttes was er vol;
Der reyt zum ersten ûf den ring.
Gen dem vuor ein jungling,
Segremors von roy;
dô was erhaben der turnay.
Misfrigall unde ein mynsebunt
Kerte an der stund
Mit einem panier wol geschnitten;
An den kam geritten
Vebrefluior von tubys,
Vagroficall von portynys,
Die ritten dâ von preyse wol,
Als man zu turnay tun sol.
Zehattell, vetoron,
unde tryachta, karfabalon,
Die kemen vast gefarn.
Der rîter mit dem arnn
Der vuor als ein tock;
An seinem wappenrock
Hing manec vingerlin,
Die warn alle guldin,
Vorn an unde hinden,
daz nymant kund vinden
Kain stat, die dâ ler war;
Es was alles behangen gar.
nû sehent, wie gar lobenbaere,
Als ob es ein kocze were,
Recht dick von zotten,
An einem yeglichen knotten
ein vingerlin gestecket;
Alsô was es bedecket,
Der wappenrock pfellin.
Er keret her oder hin,
Sô klâng der rock von pfelle gar:
Den het im gesendet dar
Eydes gemaget gemaydt;
Wan si von seiner vrümkait
Den paume unde ouch den prunen
Het widergewunnen.
Sô rayt der tugentlich
Sô recht ritterlich
Aûf einem roz, daz was starck;
Er stach den held vnarck,
daz er viel in den ring.
Rurans der jüngling
Vil hoffertigclich rayt,
er vurt ein schilt prayt,
...
Stach dauon eyttel
Baydenthalben manec schön troppel,
Rot, prawn unde gel
Warent si gezimerirt,
Dâ ward geturnyert.
Wie küneg artus kome mitt lânnczilet unde andern rittern.
Artus unde lânczilet,
Bursett unde gamoret,
Die kerten in die dicken;
Mit manegen plickenn
Stachen sie offt umb sich,
Manegen ritterlichen stych
Tetten sye dâ mit krefften
Zu den ritterschäfften.
Pfyoplerin von aratuon,
Aûf einem roz prauon,
Der vürt ein sper in seiner hant;
Dem hette sein amey gesandt
bî tausent marcken ein klainot,
daz was ein schappel von gold rot,
daz vuort er ûf dem helm sin,
unde ein rot gulden vingerlin;
Der kam vast gefarn
An den rîter mit dem arnn;
Sein sper er an dem verstach,
daz er alles zerprach,
daz vergallt er im ritterleichen,
unde liez an in streichen,
unde warff in vnder sein roz.
ein rîter hiez gletechleflors,
Der was gezimyrt wol bewert,
Als im dy seld het beschert,
Was mit gold sein indewe,
Die het ouch ein vrouwe
Von rappälynde dar gesand,
Den vieng der küen weygant
Weygamur mit dem arn.
Dâ kam aber an in gefarnn
Tugat von barbarie
ûf einem roz von syrie,
daz was hoch unde starchk gnuog,
Wan es in vermezlichen truog
Zwaymal über den ring;
dô stach in der jüngling
Mit dem arn, weygamur,
daz er von dem roz vuor
Vil nahet eines schafftes prayt.
dô kam ein rîter gemaydt
Geuarn von dudel
ûf einem roz starck unde schnel.
Sein schilt was zu loben;
umb unde umb vil ewen
Lag edels gestaines vil,
Als ich iuch nû sagen wil:
Der schilt was gemachet guot
Von gold unde von trackenpluot
Gancz all umb den rant;
in der mytt was ein helffant
Erhaben von edelm gestain,
Der was ouch vil rain,
unde dâr zuo von gymme.
Die riemen darjnne
daz was ein gulden port,
Mit vleyz wol geworckt;
Sein halsperg guoter ringe waz,
Sein helm lauter als ein glaz,
unde ouch von stahel hört;
daz gehülcz an seinem swert
Was geschlagen von gold rot;
Sein eyznyn hosen warn guot;
Sein wappenrock was schön;
Rot, gel unde grün
Was gemalet sein sper;
ûf dem helm vuort er
Von rosen ein zymerrol;
Joryol von mofetyol
Des was gewarnet gar,
unde was ouch komen dar
Durch abenteür willen.
Die zwen gesellen
Wollten nyemant daz sparn,
Biz der rîter mit dem arn
Dar kam, der stach ein nider.
Weder ee noch syder
Kome ûf kainen turnay
Kain rîter, der enzway
Stach als manec schafft.
...
ûf den turnay rayt
Maneger rîter gemaydt
in vil ritterlicher acht,
Den nyemant enmocht
niht geprechen, wen er
...
Man hort dâ niht mer,
Wan: kera her! kera her!
Bring sper! raich mir
ouch vil guoter vel zwir!
Vnczt der küneg send dar.
...
Die ritterschafft hiez er lassen.
Die degen dâ sassen
Von den rossen, in daz palas,
Sye schütten ab den harnasch,
unde legten wider an die klayd.
Artus der küneg gemaydt
Hiez si alle vür in komen:
 <
Jhr habt alle wol vernomenn,
Was ich gelobet hân,
daz sol ich war lân:
Wer den pesten preyz bejagt hât
Mit ritterlicher tat,
Der solle dyse kron
Darumb haben zu lon
unde ouch daz künegreich.
nû sprechent alle geleich,
Wem des ir welt jehen.
ich hân heut gesehen
Manec klainat wol gethän
Vil ritterlicher lobesän .>
Wie die rîter alle weygamur die kron zuosprachen.
Sye schwigen alle geleich.
Wygamur der tugentreich
Sprach dâ vnuerporgen:
 <
Der rîter, der gesternn morgen
in dem ring strayt,
Dem het die künegîn gmaydt
Affrosydones, vur die er vacht,
Berait an der nacht
Seinen wappenrock von reicher kost,
...
Darin hât er heüt geritten wol.
ich sag, als ich sweren sol,
daz er der beste rîter was,
Der heüt ye ûf roz gesaz .>
Dâ sprach piolplerin:
 <
Wan ich sein gefangen pin,
Sô wil ich der warheyt jehen,
Es entorst nie kain man gesehen
ein rîter alsô tugenthafft,
Der hât manliche krafft .>
dô sprach der küneg vnarck,
 <
ich gäb darumb tausent marck,
daz mir hie zu karidol
Wer gelungen als wol;
Des mac er sein wol gemayt .>
dô sprach salmurte berait:
 <
ich verjeh, daz er hât den preyz .>
Sam sprach der rîter porteneys,
Eregg unde lânczilet,
Byworans unde gamuret,
Kay unde pagrofitall;
Darnach die rîter überal
Sprachen myt ainer stym,
daz weygamur der jungling
Wär seiner manheit.
Jrer gnuog was es layd,
daz sein lob sô groz was;
Wan ye was neyd unde haz;
Doch belayb im der preyse gar.
Der künec hiez in pringen dar
unde empfing in vil schon;
Er hiesse dar tragen die kron,
Die het er verdient dô.
Weygamur pat er alsô;
Vernempt, wie der küneg sprach,
dô er den rîter ersach:
 <
Herr, ir mügt gern leben,
daz iuch die sald hât geben
Als grosse wirdigkeit,
Die hie hât got an eüch gelait,
Wan iur lobe ist sô groz,
daz nyndert iur genoz
Jst gewesen zu caridoll,
Wan ir beharent hand wol,
daz ir lobper stat;
ir sullent haben âne spot.
Es ward durch iuch her gesandt nû;
Wes payttent ir? nû greyffent zuo,
unde richtent recht
Dem hern als dem knecht,
Dem arm als dem reychen .>
dô sprach gezogenleichen
Der rîter mit dem arn:
 <
Herr, ir sült baz erfarn
An den rittern, wer ich sey,
Mein ist gespottet hiepey;
Mein lob ist layder zu kranck .>
Der küneg tratt ûf ein panck,
Biz daz er si alle vbersach,
Gütlich er aber sprach:
 <
Nû jehent, ir edeln rîter,
Besant zu der tafel her,
Wem ir die kron unde daz lând
Ertaylt mit recht zuhant .>
Nyntyn von mantaltzein:
 <
ich nyme es ûf die trewe mein,
daz ich hie nymant hân gesehen,
Kainen rîter, dem ich wöl jehen,
Der sô ritterlich unde sô preyzlich strayt .>
dô sprachen alle rîter nach in warhait:
 <
Mit wirdikeit sol er tragen dy kron .>
Des antwurt der hochgeborn riter schon,
Der oft genant wigamur,
Damit der adler vuor:
 <
War ich, als ir geruchent jehen,
Sô wär mir hart wol geschehen
An ern unde an vrumkait;
Jst daz nit, daz ist mir layd.
Gern ich daz tuon sol,
daz ir mir sprechent alsô wol.
Wie möcht ich ains lâncz wert sin?
ich enwayz, wer ich bin.
Neme ich daz kunigreich nuo,
Villeicht kem es dâr zuo,
Sô dy hern in den lânden
Mein geburt nit erkanten,
Sye hetten mich schwechleich,
unde begunden mein reich
Wider rauben unde heren,
unde ich mich dan solt weren,
Sô het ich vngemach unde kumer;
Wan ich dan dauon entrunne,
Sô het ich schaden unde schant.
Zu krone unde zu lând
hân ich weder vründ noch guot.
Dauon sol ich meinen muot
Zu den dingen laytten,
daz ich müg erbaytten,
Biz ich wirt erkanntt.
Künegreych unde lândt
Wär mir vil zuo gröslich;
Wan ich bin dâr zuo genozlich,
daz ich mit dienst sey gerecht,
Es sey rîter oder knecht,
Was man an mich suochet,
daz ich sein mit züchten ruochet .>
Artus der küneg lobesam
Sprach, als seinem hoff gezam,
Zu dem rîter alsô guot:
 <
Herr ir habt einen muot,
Der dunkt mich wunderleich,
daz ir der jungen vrouwen reich
iuch weret zu weyb,
Die an guot unde an leyb
einen küneg wol vermac,
unde habent allen disen tag
iuch des kungreichs gewert.
ouch ist iuch groz beschert,
Ob ir daz volgent gern,
unde liest iuch aygen muot wernn .>
Dâ sprach aber mit güte,
Mit wol betachtem müte,
Der rîter mit dem adlar:
 <
Hab ich daran nit missefar,
Oder wider iur huld getân,
daz sült ir, hêrre, varn lân
unde der rede begeben gar.
ich sol an iur schar
iuch sein iemer mer,
Wa ich hin ker.
Kungreich unde lând
War nit wol zu mir gewant:
Mit diensten sol ich berait sein,
Wer darzu geruochet mein .>
Der küneg kunigclichen tete,
Er hiez dem rîter an der stet
ein roz pringen, daz waz guot;
Wan er durch seinen hohen muot
Wolte reitten stechen,
daz er mocht zerprechen
Andern rittern daz zil;
Der stund dâ hart vil.
Dâ man daz roz herfur zoch,
daz was sô starck unde sô hoch,
Daz ander rîter jahen,
Daz si nie gesahen
Kain roz sô zirlich.
Dâ sprach der rîter tugentlich;
 <
Nempt hin, adler rîter, guot,
Durch ewren ritterlichenn muot,
daz roz sullent ir reyten,
daz ist zu bayden seytten
Zu den sparn wol gewachsenn.
...
Belffomors von engelânndt
daz roz mir sandt
Vber see von seinem lând,
daz ist starck unde laûfet wol.
ouch sô sullent ir zu caridol
Beleyben etlich vrist;
Wes iur mund geruochent ist,
daz sult ir vinden an mir.
Jnn disem hoff, geruocht ir,
Sült ir ouch haben, wez ir gert;
Wan ir mich dez dunckent wert .>
Artus ouch seiner worte geswaig;
Weygamur im züchtigcleichen naig,
Dem küneg, unde sprach alsô:
 <
Herr, er mac wol wesen vro,
Der iuch icht gedinen mac;
Gern gelebt ich den tag,
daz ich verdinen möcht
Mit dienst, ob ich darzu döcht,
Die êre alsô manegualt,
Die mir jung unde allt
in ewrm hoff erpoten hân.
Mochtent irs haben getân
Alles übergüldet wol.
daz gesind hie zu caridol
hât der ern alsô vil,
daz ich daz wol jehen wil,
daz ich ewren genozen sach nie.
ich wil gern beleyben hie,
Seyt mich ewer gnad tuot solchs pitten.
ir habt mit gütlichem sytten
iur lob wol gepraittet;
Mich hât her gelaytet
Ewre miltikeytt groz;
Wan ich ewrn genoz
Nye kainen vand,
Syd ich erkennt hann daz lând.
ich hân hie gesehen vil,
daz ich iemer jehen wil,
iuch preysen die weyl ich hân daz leben.
Daz roz, daz ir mir habt geben,
Darumb ich iuch dienen wil sein
Mit dem ritterlich vermügen mein .>
Dâ eydes, dy maget gemaidt, sach,
daz weygamur dâ versprach
Wayde, kron unde lândt,
Aûfstund si zu handt,
Die künegîn vrlaub patt;
Küneg artus gütlichen gen ir tratt,
Er sprach: < vrouw, beleybent noch,
nû habt ir iur êre doch
Hie behabt unde iur lând
Mit des ritters hanndt,
Den ir pracht mit eüch her,
Mit swert unde mit sper
Grossen preyz bejaget hie,
daz ir in gesachet nie,
Des habt ir iemer mere
Bayde, vrum unde êre.
ir mügent hie gern schawen
Mit andern vrouwenn
Kürczweyl manec schlacht,
Die wir in guoter acht
üben, alle tag taeglich;
Wan manec abenteür rich
in disem hoff wirt gesaytt .>
dô sprach dy vrouw gemaydt,
Eydes dy künegîn:
 <
daz sol an ewrn gnaden sin,
daz ich mit ewrm rat gefar .>
Dem küneg hiez si tragen dar
ein gezelt, waz gemachet wol,
Dauon ich iuch nû sagen sol:
Ym was oben der huott
Gefüllet wol von seyden guot,
Daran waz wol auzgenomenn,
Als ir offt habt vernomen,
Wie troy ward zerfürt;
Es waz ouch wol geschnyert
Mit saylen guot seydin,
ein port von pritanyn,
Vieng allumb die wynden,
Vorn unde ouch hinden
Was es gemacht spaech;
Manec reb wech
Lag allvmb darann;
Es mochten wol zwayhundert man
Syczen darvnnder;
Es was michel wunder
Aussen unde jnnen daran.
Zwölff camer wolgetan
Warent ouch darjnne.
Es gab die künegine
Eydes dem künec lobesann;
Vrlaub nam si unde schied von dan.
...
Der rîter mit dem adlar
Der raytt mit ir aûf daz veld.
Der küneg schawet daz gezelt,
daz im geben het die magt.
Als die mer wurden gesagt,
daz weygamur mit der vrouwen rayt,
daz waz dem küneg laydt,
Darumb wann er gedacht in seinem muot,
daz im jcht die maget guot
Von seinem hoff empfrempte;
Sein hercz sich dâ sennte.
Sein roz hiez er im ziehen dar,
Er wolt reytten nach der schar.
Dâ warent aber die rîter dâ,
Die dâ zu der dauelrundt wâren sa,
Mit der vrouwen geritten ûz.
Als der künec artus
in daz veld geritten was,
unde der rîter parilas,
Dâ komen die rîter überall,
Vor vreoden dâ hetten si grozzen schall.
Mit ir rayt dâ wigamur,
Der adler alles mit im vuor,
Als sye dâ der küneg gesach,
Gar hofflich er zu ir sprach,
Lieblichen er si vmbfie;
nû volget ir nie
Gesinde als tugentleich.
Artus der küneg reych
in daz veld dâ habte,
Den rîter balban er dâ patte,
unde sprach: < balban, lieber geselle mein,
Lasse dir wol beuolhen sein
Den rîter, der mit dem arn vert .>
nû wâren si komen in den wertt,
daz was grün unde von pluomen gel;
Dâ erpaysten dye rîter schnell
bî einem küllen prunnen;
in was hayz von der sunnen,
si strîchen den schwayz von den augen dô;
Mit züchten warn si alle vro.
ouch sprachen die rîter stolcz:
 <
Wir vüllen vor dysem vürholcz
Ligen durch der plumen geschmack,
Von heüt über den dritten tagk,
unde durch der klainen vogel gesang .>
dô sprach küneg artus: < über lânng
ich wil vor dysem waldt,
daz hören jung unde alt,
ein hochzeit machen,
unde wil hie vier wuochen
Wesen mit vrolichem sytten,
unde her laden unde pitten
vrouwen unde rîter stoltz
An dyses grünne vürholcz,
Mit züchten schön unde wol,
Als daz gesind leben sol;
Dicz wissent alle geleych,
unde beraittent eüch ritterleich
Von heüt vber zehen tag .>
Nû merckent aber, was ich sag:
Potten unde gartzun er dô sandt
Vber all in die lândt.
Er hiez mit vleyz laden dar
Vil manege ritterliche schar,
vrouwen unde ouch hêrren;
Nachent unde ouch verren
Wurden die mer gesaytt;
daz gepot artus der küneg gemaidt.
Dâ die hochzeit ward,
Die waegen detten manec vart,
Die speyse unde wein truogen.
Die gezelde si aufschluogen
in einen anger vür den wald,
Dâ vloz ein prunen lautter unde kalt,
ouch sungen wol zu preyze
Die vogel ûf dem reysse;
Dâ waz kürczweyl groz,
daz nyemant dâ verdroz.
dô was manec rîter schnell,
Delmitten unde rabel,
unde der herczog von gryrczin,
Die hetten dâ mit jnn
Rîter bî acht hundert.
in dem wald gesundert
Was gemacht daz gestuoll
bî einem brunen kuoel.
dô waz artus der küneg
unde ander vil vrünig
Von vnkunden lânnden,
Wan si wol bekantten
Des künegs reychen muot,
Wan er gab daz guot,
Als es wär vnraine;
Es was gar gemaine,
Als verr dy burgherren jehenn.
Man mocht an seinem hoff sehen,
Mit züchten, grosse miltikeit,
Des waz im vil beraitt,
Vil manec ritterlicher degenn;
si liessen daz nit vnderwegen,
Was er gepott oder patt;
Er het gesindes an der statt,
Dâ die hochzeit was,
Als ich an der abenteur laz,
Zwölff hundert rîter gemaydt,
Der kainer des vermaydt,
Sye litten nach wirdigkeit pey im;
ûf guottes gewin,
Was ir muot nit gestalt.
Ains tags dâ die rîter pald
Vor dem küneg alle sassen,
Truncken unde assen,
unde dy künegîn mynycleych
unde manec vrouw zuchtreich;
si hetten zucht âne neyd:
Nû kam ûf den hoff weytt
ein junckfraw dort her geritten;
Schön empfangen ward si mit adellich syten.
Der küneg unde dye künegîn
Hiesen si wilkomen sin;
Alsô tete alles, daz dâ was.
Die junckfraw vügt sich in daz graz.
Vernement, wie die maget gemaydt
Aûf einem weyssen maul raitt,
daz gieng sanft unde pald.
daz gesind in dem wald
Begund si alles schawen,
Wan si sô getoner vrouwen
Warn zu pritania vngewon;
ouch namen si wunder dauon.
Die schön maget vremde
Die het ein klaines hemde,
Von seyden gespunnen weyz,
An si gepreyzet mit vleyz;
Darob vürt daz megetin
einen rock getaylt pfellin,
daz was ein samat grün
Mit praytten leysten schön;
Vnderhalb was der gar
Als die rosen gefar,
ein vil teürer cyclatt,
Wan daran was die natt
Von grossen perlin gerigen;
Vnden umb sach man ligen
Manec pild von gold,
Daz der saum wesen solt.
Sye truog ein vürspang teür,
Daz was in dem veür
Von golde geleittert wol,
Darin pran als ein kol
Vil manec edel gestain;
An jrn bayden armen schain
Zwen spangen guldin,
Dâ was ouch gelegt in
Manec spehes werck;
Es worcht ein wilde zwerg,
Der listig pranczopil.
ein gürtel spech vil
Was gegürtet umb jrn leyb.
Baide, man unde ouch weyb
Die den gürtel sahen,
Alle die dez jahen,
daz si kostlichen nie
Gesachen in jrn tagen hie.
Der sattel, der ûf dem maul lag,
Der schain als der tag
Von golde unde von helfenpain
unde ouch von manegem edeln gestain.
daz gerayde, daz daran was,
Daz waz grüner dan daz graz,
Von einem sammat guot,
Der ander tayl rot als ein pluot,
unde waz ein rotter syclatt,
Darûf von golde manec nat.
Die junckfraw erpaisset zuhant
Von dem maul, in jrm gewant,
An mantel unde an überclaid,
Als si ouch dâ raytt.
Enmitten in dem gezeld palas,
dô der küneg ob dem tische saz,
unde die rîter alle dâ,
Die zu der taffelrundt gehorent sa,
Die vürsten namen ir alle war,
si kunden si nie geschawen gar;
ir mund pran recht als der rubein,
Gar schön waz daz megetein;
si wundert alle, wer si wär,
Die vil seldenper.
Sehent, wie rittelich si was!
Manec hercz vro von ir gesas,
Maneger wunscht: unde wer si mein,
Daz wolt got unde solt es sein.
Welcher solt schneyden daz prot,
Dem waz zuo sehen als nott,
daz er schnayd in die handt,
daz er sein niht empfandt.
Wer dâ solt trincken,
Der liez es ouch nydersinckenn,
daz er sich ob dem tisch begoz:
si wurden alle synloz.
dô gieng dy junckfraw zuo handt,
dô si den küneg syczen vandt;
Vur den tisch si dô stuond,
Rot alls ein roz waz ir mund,
unde liechter dan ein gymm;
Sye naygt der künegîn,
Sye sprach: < dienst unde holden gruoz
Die künegîn von holdrafluoz,
Mein vrouw, iuch sagen lat,
daz si an dise statt,
Durch ewren willen dâ,
Herkumen wil ye sa,
Reytten unde sehen hie;
Wan si hort sagen ye,
daz zücht unde myltikeit,
êre unde hübscheit
Wer bî iuch vnuerporgenn.
nû sült ir baide morgen
Warten meiner vrouwen,
si wil vil gern schawen
iuch unde iur gesynde,
Ob si dahie vinde,
daz si von iuch vernomen hât .>
Die junckfrau dâ patt
Die künegin beleyben dâ.
Des antwurt im aber sa
Die maget, die dâ gestanden waz:
 <
bî dem brunnen zu sinfroylas
Wil mein vrouw heint sein,
Darumb muz ich eylen wider hein .>
Sie naiget sich unde kerte wider;
Weder ee noch syder
Ward nie geschaffet baz.
Dâ daz gesinde het gaz,
Dâ hüb sich vröd unde tancz
in aller vrölicheit gancz,
Alles daz gesinde stolcz
ûf ainer wisen vor dem holcz.
Als der ander morgen schain,
Die rîter wurden dez in ein,
Die von der tauelrunden,
daz si ritten zu stunden
Gen der künegîn von haldrafluz.
Alsô hüben si sich ûz
Gen dem prunen synfroylassen,
Dâ vunden si ûf der strassen,
Die edeln vrouwen ysope
Mit jrm hoffgesinde.
si wâren alle wol bechlaidt;
Die junckfraw selber raytt
ein zelttent pferd guot,
daz waz rot als ein pluot,
Mit lânger män gewundenn,
Daraûf waz gepunden
ein sattel, gemacht vüg unde klain,
Der was ouch von helfenpein
Erlegt gar maysterlichen wol,
Ein samat swarcz als ein kol.
Was darüber gezogen;
Zwischen dem satelbogen
Saz die maget gefüg;
Zaum unde vürbüg
Was von golde reich;
Alles gar kayserleich
Rait ysope die maget,
Als die abenteür uns saget,
daz saloman der weyse man
Waer der vrouwen adler an.
ouch vürt die maget reich
Vierczehen maget herleich;
si vürten seyden gewant,
Von golde reiche harbant
Vurten si dâ alle,
Sô gar mit reichem schalle,
Zway hundert rîter gemaidt,
Der kainer daz vermaidt,
Sye ritten all nach hochem preyz.
Gabwein der rîter weyz
Mit den rittern si empfie.
nû was der adler hie,
unde vlog aber dem heren sein
...
daz was ein groz wunder,
daz die tauelrunder
Erputen ir alle grosse er.
Nû sach die maget her,
daz weygamur tugenreich was,
si erkannt von jrn synnen daz,
daz er was von gepurd hoch;
ir pferd si dâ zoch
Mit dem zaum daz si rait,
si vraget den rîter gemaydt,
Von welchem lând er wär;
Mit maneger hant mer
Die vrouw ysope daz vernam,
Biz daz si nû kam,
Dâ mit vröuden was der küneg;
Artus unde ouch die rîter vrünig
Empfingen mit grosser wirdigkeit
Die edeln vrouwen ysope gemaydt;
Sam taett er ir gesind gar;
Die künegîn mit ir schar
Gen den junckfrawen.
Hie mocht man wol schawenn,
Münde rott rosen gleich,
Liechte augen erleich,
Mynigcliche kynne;
Alsô gieng die küneginne
Der stolczen von holdrafluoz;
Darnach vil junckfrawen suoz
Pot si, jrm gesynnde,
ir weyze hende linde;
Ainander si vmbfiengen,
Darnach si zu tisch giengen;
Dâ ward in gedient wol,
Als man ainer künegin dienen sol.
Mit vröden warn si dâ
bî dem küneg sa.
Die künegîn von holdrafluoz
Ritten wolte haim zu huoz;
Dâ gieng si vür den küneg her,
Sie klaget im layd unde schwer,
Sie sprach: < herr ich muz iuch sagen
unde meinen grozen kumer klagen,
Wan der küneg von sarczein
hât die vngenade sein
Vast gekert ûf mich,
Wan er hât vermessen sich,
Er welle zu holdrafluoz
Mich suochen in meinem huoz,
unde wirbet zu raise.
Nû bin ich herr ein wayse,
unde der hilff gancz entweret;
Er hât mir ersterbet
Manec man dahaym;
ouch mein öheim
hât er burg unde lândt
Gar beraubet unde verprannt;
unde ich ouch nie getet wider sein huld;
Anders hab ich kain schuld,
Wan daz ich sein nit wil zu man.
Nû wil er mir zwingen an,
daz ich werd sein weyb.
Ee wil ich mein leyb
Ymer krencken sin;
Wan ich bin nit ein haydnyn,
Als er ist ein hayden:
Es zeme niht uns bayden.
ich wol ee man versprechen
unde mir lassen prechen
Mein hoff unde ouch burgen
unde rauben mein erbe,
unde wolt ee verliesen mein leyb,
Ee ich würd sein weyb.
nû bin ich her gerittenn,
unde wölt eüch gern pitten,
ouch dise rîter auzerwelt,
Wan in preiz ist gezelt,
daz dy durch ir güte
unde ir ritterlich gemütte
Mir zu hilff wolen sten,
Wan ich hör jehen
Tugent von der ritterschafft,
daz mich des hayden kraft
niht vertreyb von dem lând .>-
 <
daz het mein herr schand;>
Sprach gaban der rîter schnel.
Der milt herczog von duczel,
Der gab der vrouwen guotten trost,
Er sprach: < ir werd wol erlost,
Seyt ir hilffe suochent hie .>
Nû viel die maget ûf die knie,
Vür die tauelrunder,
si sprach: < lând eüch besunder
Alle erparmen durch got
Mein grosse schwere âne spot .>
Artus der künec reich
Antwurt ir gütleich,
Er sprach: < vrouw, gehabt iuch wol,
Wan eüch zu hilff kumen sol
Mein gesinde unde ouch mein selbz hannt.
Kompt der hayden in iur lând,
Er muz es mit schanden raumen .>
Nû wolt sich nit lenger saumen
Von holdrafluz die künegein,
Sye nam vrlaub unde rait haim
Wider in ir lând zu huz;
si tannckt dem küneg artus,
unde bat si all besunder,
Die rîter von der tafelrunder,
ouch den rîter mit dem arnn,
daz er wolt mit in varn.
Der stolcze weygamur sprach:
 <
vrouw, iur vngemach
Jst mir layd, daz wissent vurwar;
ich wil komen dar
Mit des küneges samnung;
Reich, arm, alt unde junck
Sollent iuch alles hayles pitten
Mit hofflichem sytten .>
Die vrouw dâ von dan schyed;
Gen dem haydnischen dietht
Wolt si schaffen ir were.
Sie kerten ûf bî dem mere
Zu ainer stat die hiez narbiart,
Die was vür vrayse wolbewart.
Artus der liese werden schein,
Was er gehiez der künegein;
Seiner samnung er pot;
Nû kam manec held guot
Zu einem prunnen ûf ein wisen prayt:
Dar kam salmurte berait
Der herczog von zwaoge
Mit ainer schönen menge;
Ym was zu der rayse ger.
nû pracht sein neff diether
Manegen gewappenten man.
Artus der küneg lobesan,
Der vurt bayde, jung unde allt,
Was zu der tafelrund gezalt,
Die rîter warent erwelt gar.
nû empfalch der künec seiner schar
...
Vnargk unde balban
unde der held weygamur
Die wurden zu potten vuor
Gesandt, unde gefraget der mer,
Wa die statt wer,
Dâ die hayden solden sein,
Mit den si solden streyttein.
Nû was der küneg saraczein,
Marroch was der nam sein,
Geritten mit seiner schar
Vur ein statt, hiez podogar,
Die lag bî dem mer
unde het krefftig wer
Von turn unde tieffen graben;
Dâ hetten sich die hayden vür erhaben
Manec gezelt waech,
Daran vil manec werck spech;
si hetten bedecket daz veld
Mit manegem schönen gezelt,
daz si nymant mocht ubersehen.
si ritten umb die statt spehen,
Wa si mochten gestürmen daran.
nû warent ouch die wartmann,
Die küneg artur het gesent,
Zu der selben stat gewentt,
Dâ die hayden lagent bî;
Nû sahent die rîter all drey,
Vnargk, balban unde wigamur,
daz die hayden hetten vuor
Gesendet ouch wartman;
dô sprach der rîter balban:
 <
Dicz mügen ouch wol wartman sin;
Nû sullen wir reyten gen in,
unde vragen si von dem her,
Ob si mügen kain wer
Wider uns gehaben .>
Dicz was hinder einem graben,
Der umb die statt gemachet waz.
ein hayden, hiez grymuas,
Der was des künegs bruodersun,
Turbart unde drasbarun,
Die hetten manliche kraft
unde warent trost der haydenschafft;
si wâren vürsten alle drey,
Kün unde jres muotes vrey:
Die kamen geritten durch preisses wan
Aûf den rîter balban
unde zu seinen gesellen zwain.
Dâ sprach der hayden ein:
 <
Von wem kumbt ir alsô gerittenn?>-
 <
Dâ habenn wir iur hie gepitenn;-
Sprach balban der rîter pald-
Wir reytenn von dem wald,
unde wolten vragen mer,
Wer daz hör dort wer,
daz sô gwaltigclich vert
unde daz lândt gar verhert;
daz ist ein vnpaermig diet,
unde wil durch got lassen nit .>
dô sprach der hayden grymuras:
 <
Wolt gern wissen daz?
daz ist der küneg von saraczain,
Der wolt dise künegein
Ysopey die schönen magt,
ich enwaiz, ob es eüch ist gesagt,
Genomen haben zuo einem weyb;
An reichtum, guot unde an leyb
Jst er wol ir genossen;
Sô verschmecht sye den küneg sô grossen,
Groz, mächtich von marroch;
Darvmb hât er si zu hassen noch,
unde wil an ir rechen;
ir purg wil er zeprechen,
ir vürsten wil er vahen
unde ir volck hahen;
si selber wil er vertreyben gar:
Darumb hât er dise prayde schar
Aûf jrn schaden geladen her;
daz ee niht was sein ger,
daz wil er nû bezwingen
Mit bösen, ubeln dingen .>
Vnargk sprach mit schönen sytten:
 <
nû sind wir ouch daher geritten
Durch der künegin sold,
unde haben empfangen ir gold,
unde haben ir hilff gelobt.
ich wän, ir habt daran getobt,
daz marroch iur herr
Jst geritten sô verr
ûf der künegîn schaden;
ir mussent vast werden geladen
Die sach mit ewren rugken;
ouch wirt ze schmal die brucken,
Die ir wider solt reytten.
ir mussent hie erpeyttenn
Der künegin, waiz got.
Nû wert eüch wol, daz ist iuch nôt,
unde streyttent umb daz weyb.
iuch ist werlich ir leyb
Zu grossem schaden geporn;
ir habt guot unde er verlornn .>
Turbart der hayden sprach:
 <
iuch mütt vnser vngemach
Mer, dan uns selber tuot;
Was ir nû wölt, daz tuot dâr zuo;
Wir sind durch klag nit komen her;
Wolt ir tiostyeren, sô naygt dy sper.
Oder wölt ir streyden,
Sô müsent ir näher reyttenn .>
Dâ rannten si zu einander dach;
in was bayden zu einander gach.
Mit dem arn weygamur
unde grymuras zusamen vuor;
Ritterlich si stachen,
daz ir sper bayde zebrachen;
Von den rossen si dô sprungen,
Wider zu einander si trungen;
ir kainer was in zagheit;
Schmal wurden ir schilt prayt,
Die si bayde truogen;
Die schleg, die si dâ schluogen,
Die wâren starck unde groz.
Weygamur des genoz,
daz er was der kreft sô starck.
Der hayden listig unde karck
Der ward des schir gewar,
Er wolt vliehen gen der schar,
Er begund von im laûfen dan;
Weygamur der schnel mann
Der begrayff den held guot,
Er truck in, daz im daz pluot
Zu den oren auzran.
dô sprach der haidnisch mann:
 <
Lasse sten, tegen treülich,
unde laz lenger leben mich;
ich beüt dir mein sicherheyt .>
Weygamur was des gemaydt.
Vnder des hett der rîter pald
Balban gezwungen mit gewalt
Drasbraun den heyden.
Vnargk was geschayden
Von dem dritten, als ich wil sagen,
Er het in durch den helm geschlagen
ein wunden in daz haubt,
Der kreft was er beraubt:
Alsô was er geschayden.
Nû patten die hayden,
daz man si liez genesen;
Der rîter sprach: < es mac wol wesen,
Wolt ir laisten, des wir begern,
Des wir niht wollen enpernn.
ich antwurt iuch alle drey
Der künegin jsopey,
Von beldrafluz der künegîn,
ir gefangen sult ir sin;
Dicz sol wesen morgen .>
Des lebten sye mit sorgenn,
ir sicherhait si gaben daran,
unde lyessen si ouch alle varnn,
unde schyeden sich dabey.
Die kuenen rîter drey
Ritten vrölich von dan.
Die zwen hayden huben san
ûf daz roz den dritten;
Sein wunden warn weyt geschnyten;
Mit wasser si in labten
unde in vnder den armen habtenn;
Alsô vuorten si in von dem veld
Vnder jre haydnische gezelt,
Dâ si dan zu velde lagen.
Die andern begunden vragenn,
Was in geschehen waere,
si wolten wissen die mere
Recht, als in geschehen was;
Wan allen hayden klagten daz;
dô sprach der hayden turbar:
 <
ich sag iuch vurwar,
Der uns hât her pracht,
Der hât des teûfels gedacht;
Wan hât ysopey die künegin her
Solcher rîter mer,
Sô synd wir ubel gefaren;
si kunden uns nit gesparen.
Kain schilt ist sô hert,
si hauen in mit dem schwert,
Recht, als er vaul sey;
ouch sô merckent dabey,
daz vnser hilff ist ab;
Wir müssen uns an dem tag
Antwurten ysopey der künegîn,
Wan wir ir gefangen syn .>
Dâ dy künegin des innen ward,
daz der hayden mit seiner herfart
in ir lând was geritten,
si selber pat unde hiez pitten,
Was vürsten warn in irm lând,
Die si dâ vil wol erkannt,
daz si an got gedaechten,
unde ir hilff praechten,
Sunst lebt si mit sorgen
Die nacht uncz an den morgen;
Wan si het nit vernomen,
daz ir hilff was komen,
Von prytanie der küneg
unde manec rîter vrünig.
Als der ander morgen erschain,
Grymuras ward des ein,
Trasbraun unde turbart,
daz si wolten ûf die vart,
Des si ir trewe hetten geben,
Damit si vristen ir leben.
Sye legten an ir pestes chlayd,
ein hohes roz ir yeglicher rait;
si ritten gen der burg tor,
Dâ die hayden lagen vor.
si vragten gen dem palas,
Dâ dy künegîn ûf sas,
si batten si weysen vur dy maget;
daz ward in nit versaget.
Dâ enpfieng si alle drey
Dye künegin ysopey.
si wontten, si wâren gesendet dar;
Dâ sprach der hayden turbar:
 <
vrouw, wir sein geritten her
An swert unde an sper,
unde sullen iur gefangen sein .>-
 <
Wauon?> sprach die kunigein.
Dâ sprach der hayden pald:
 <
Es rayten auz dem wald
Des abencz spatt drey mann,
Aûf starcken rossen wol getann,
unde mit dem einen vurwar
Vlog ein rechter adlar,
Die bezwungen uns mit swerten,
daz wir gnade begerten.
Den must wir vnser trew geben,
daz si uns liesen leben,
daz wir uns antwurten her:
Alsô sye wir komenn an wer,
vrouwe, zu den gnaden dein .>
Dâ sprach ysopey die künegein:
 <
ich verstand an dysen meren
daz sych endet mein sweren,
Von dem adler ich daz wayz;
Küneg artus wil sein geheyz
Laisten, als er mir gelobet hât:
nû sol mein werden güt rat!>
Der hayden si hiez pflegen wol,
Als man gefangen tuon sol.
in der selben weyl
Dâ kam mit eyl
ein rîter, der hiez selrogier;
Er sprach: < vrouw, es empeüt dir
Seinen dinst küneg artus, mein herr,
Er ist durch deinen willen sô verr
Geritten, durch den wald sô vren,
unde manec rîter wolgetän
Volgen seinem panier:
Nû solt du senden schir
Potten, die in leren,
Wo er hin sol keren .>
dô sprach die vrouwe gemaidt:
 <
Des bin ich selber berayt,
daz ich in her weyz,>
...
Die stolcz maget berait ir gewannt;
Die pferd pracht man zuhant;
Dâ rait die maget zu einem tor,
Dâ die hayden lagen vor.
Wan die stat sô michel was,
daz nymant weder holcz noch gras
Geweren kunde,
Wie ubel man in gunde.
Hie kam die schon maget
Mit zway hundert rittern vnuerzaget,
Dâ artus der küneg gemaydt
Mit seinem gesindt rayt;
Mit vreüden hiez si die künegîn
Alle gotwilkomen sin,
Den küneg unde daz her gar,
si zaiget mit dem vinger dar,
Dâ die heyden lagen dort;
si sprach: < si haben mir ermort
Manegen man in disem lândt .>-
 <
daz gelten si mir mit schandt,-
Sprach ereck vy ly roys lack-
Geleben wir den morgen tagk .>
Ysopey die künegîn kert wider heim
...
Den künec si zu herberg liez;
Den herfannen man aufstyez;
Man gabe in volle speyse.
Artus der künege weyse
Sand dem künec von saraczein
einen brief bî dem botten sein,
unde taet daz durch den list,
daz er gern wist,
Welich sein stat mocht sein;
Alsô sprach der brieff sein:
 <
Artus prittan artaras vurbein
Der empeüt marroch tûfran von saraczain,
Was ein sumerliechter tag
An ainer nacht gehaben mac.
Du hast erwelt dir einen namen,
Den du haben must mit schamen,
daz du dich küneg nennest,
unde dabey nit erkennest,
daz ein künec dez solt geren,
daz in daz recht mac geweren.
Es sol ein man mytt mynnen
ein vrouwen lieb gewinnen.
daz du nû hie erfechten wild,
daz ist doch zu hoch gezilt,
unde zwischen uns aufgeseczt,
daz yedwerders lieb leczt;
Wan du bist ein hayden
unde bist damit geschayden,
Als wol unde wee;
Du tettest wider dein ee,
Mynnest du ein kristen weyb,
Sô hettest du deinen leyb
Nach vnwiczen getrachtet,
Du mochtest nit haben geachtet,
Dauon dir schanden mer
...
Die rainen magt von belrafluz:
Darumb sey dir widersagt mein gruz .>
Marroch, dô er den brieff gelas,
Artus er volgen was,
Zu dem potten sprach er dô:
 <
Deines hêrren artus dro
Sind mir grossen layd;
Mein her ist alsô prayt,
daz ich wol rich meinen zoren;
Dise magt müz sein verloren,
Des hilfft ir kain artus.
ich wil hie burg unde hus
Alles sampt zerstören.
Die botschafft laz hören
Artus unde die seinen all,
Wie in daz gefall .>
Dise antwurt pracht
...
Der pot wider dô;
si warent baydenthalb sô,
Vor der statt unde darjnne;
Doch het die künegine
Bayde, sorg unde schwer.
Alsô, daz der nacht niht mer
unde der tag begunde scheinen,
Küneg artus der gepot den seinen,
daz si zu streytten warn berayt gar.
Er het geachtet sein schar;
Sein vanen vur er dâ stet,
Gaudynes sun, gameret.
Dâ warff man ûf die burgdor;
Die hayden beraiten sich davor,
Als si wolten streytenn;
Sye wolten nit lenger peyten.
Der hayden vanen vurt driopaz,
Der was gewaltig ze velundagas;
Die hayden hetten grosz kraft;
ouch waz dise ritterschafft
Genczlichen auzerwelt;
si hettent manegen held
Baydenthalben in der schar,
Dâ hie nû adlar.
Die, dy daz panier vuorten,
Vast ûf einander ruorttenn,
Die aber nach in ritten,
Baydenthalb vil kaum erpitten,
daz si zusamen sollten;
Yedweder wolten
An dem andern lob erstrytten hann,
daz was baydenthalben ir wan.
Sere strayt der hayden her,
Man hört dâ nit andre mer,
Wan prechen sper unde klingen swert.
Wen eregg errayt, der ward gewert,
ouch her walban wider unde vur,
unde der kün rîter wigamur,
Der rait wol nach preyse gar
in der hayden schar.
Der stolcz rîter araclium
unde der rîter plyoperum,
Die zwen rîter gemaydt
Tetten den hayden groz layd.
Der schnelle degen vnargk
Der rayt ein roz, daz waz starck,
Der sach vor im reyten
einen hayden, sere streytten,
daz waz vraort van absan;
Mit einer lânczen kert er in an,
unde stach in kreftigchlich darnider;
Schnell sprang er wider
Aûf unde sprang an in;
Er tete dâ wol schin,
daz er was ein degen pald;
Er schluog schleg vngezalt,
Er schluog vnder im daz roz;
Wan der held segremors,
Sô muzt vnargk gefangen sin.
ein hayden, der hiez offratin,
Der was herczog zu rutar,
Der kam geritten in die schar,
dô artus der künec rayt
Mit einem schwert, daz waz prayt,
Den küneg er ûf den helm schluog,
daz im ran daz pluot
Aûf seinen wappenrock seydinn;
in het erschlagen offratin,
Wan der held mit dem aren,
Der kam mit krefften gefaren,
Dem küneg halff er, daz er genas.
Was der hayden dâ was,
Der kam kainer von dan;
Dâ geschach groz wunder an,
Wan die von der dafelrunden
Schluogen sölch wunden,
Von den man iemer sagen mac.
Recht umb einen mitten tag
Marroch der hayden kam gefaren
An den rîter mit dem aren.
Marroch der küneg von der heiden lând
Vurt ein sper in seiner hannd
Mit einem panyer grün;
Wygamur der kün,
daz man seyder nie
Hörtte sagen von kainem rîter ye,
Der ye gestrytten het baz:
Darzu begrayf sye der haz;
si wâren bayd sô starck,
Darzu bayde sô karck,
Dar ir yedweder macht
Komen in die acht,
daz ainer dem andern schadet icht.
Der hayden sprach: < ez ist entwicht .>
Er wolt an im bejagen preyz;
Dâ waz wigamur sô weyz,
Er vieng in bî dem zaum,
Er kerte unde zoch in dann;
Alsô ward er gefangen;
Dâ waz der streyt ergangen.
Die hayden wurden gefangen unde syglos.
Marroch der künec dâ verloz
Seines heres auz ter maz,
Wan veld unde ouch dy straz
Was von plüt worden rot;
Der hayden was gelegen tod,
daz ir was anzalhaft.
künec artus unde sein ritterschafft
Ritten vrolichen ein.
Marroch der küneg von saraczein
Antwurt sich dem rîter wigamur,
Mit dem ouch der adlar vuor.
Der künegîn von baldrafluoz
Dâ was irer sorgen warden puoz,
Die si durch keuscheyt laid.
Dise abenteür uns saydt,
daz der künec von der hayden lând
Der vrouwen seczet grose pfandt,
daz er ir gelten solt
Jren schaden, als si wolt,
unde daz si âne nôt
Vurbaz vor im beleyb biz an iren tod,
unde müzte ouch dâr zuo sein selbs lând
Empfachen auz künec artus hand,
unde müzte darzu zinse stan;
Damit ward er verlân.
Alsô vur er wider über mer;
Vil chlain waz warn sein her,
unde was an êren warn kranck:
Des haben die stolczen rîter danck,
Die von der dauelrunder,
Die belyben vast besunder.
Weygamurs lob was groz,
dô was nyndert sein genoz,
Dâ er den küneg alsô gefieng.
Ysopey zu ratte gyeng,
Was êre si im erpieten woelt,
Weygamur dem werden held.
ir leütte retten dâ mit ir:
 <
Ach vrouw, hetten wir
einen hêrren sô manleich,
Sô war wir aller selden reich;
Wan er ist der schonest man,
Der daz leben je gewan.
Wölt iuch, vrouw, daz gezemen,
daz ir den rîter wolt nemenn,
Sô wurd vnser aller ratt;
Wan ir seyt von seiner tatt
Von sorgen worden vrey .>
dô sprach dye vrouw ysopey:
 <
iur rat war guot,
Ob im ouch wär alsô ze mut,
daz er wolt haben gemach;
ich wayz wol, daz er versprach
ein künegin unde ir lândt,
Die ouch von seiner handt
Jrn prunnen wider gewan
unde ein linden zu absan;
daz was die maget eydeys.
Mir ouch worden zu weys,
daz er mit der ritterschafft erwarbe,
dô nodengat der künec starbe,
Sein kron unde sein gewalt:
Dar wider redt der rîter alsô pald;
daz tete er durch seinen reychen muot.
Het ich daz lând oder daz guot,
Darumb er hie wolt bestan,
ich neme in gern zu man:
nû er des müttez niht enhat,
Sô wirt sein doch vil guot rat .>
Wie ysopey dem künec artus ein kron gab von gold.
Ysopey dy maget klar
Gabe artus, daz ist war,
ein kron von golde reich,
Geworckt vil kayserleich
Von gestain, von berlein weyz,
Es lag daran grosser vleyz.
Dem rîter weygamur
Dem hyez si zihen ein schönez roz vur,
daz was schwarcz unde guot,
unde ains was rot als ein pluot,
Die bayde nit besser mochten sein.
Zwen wappenröck seydein,
Der ein was rot, der ander swarcz,
Die warn geworcht von graarcz,
daz gab si dem rîter mit dem aren;
Sye kund vor êren nit gesparen,
si gab in allen besunder,
Den von der dauelrunder,
Gold, sylber unde schöne roz.
si gabe dem rîter segremors
ein schapel, daz selbe was
Gesandt von natrifalas;
Es was von gold wol ergraben,
unde manec vogel wol erhaben,
unde ouch manec tierlein klain,
Vil edelgestain
Des lag gar vil darinn.
Sunst gabe die künegîn
Mit willigem muott.
Artus der künec guot
Wolt nû zu lândt varn.
Der rîter mit dem arn
Wolt ouch reytten vurbaz;
Er gyeng dâ der küneg saz
unde die künegîn vrouw ysope,
Mit jrm gesynde;
dô sprach der rîter tugenthafft,
daz hört alle ritterschaft:
 <
Artus, der kunige her,
Du hast dein er
An mir biz her behaltenn;
Got müz dein ymer walten.
Vrlaub ich nû geren wil;
ich hân uncz an mein todes zil
Dir ymer dancken sin,
ich var her oder hin;
daz hast du wol verschuld umb mich .>
dô sprach der küneg lobes rich:
 <
Nain, du rîter gemaydt,
daz war mir yneclichen layd,
Wan ir sind hohes lobes wert;
iur hand unde iur schwert
Haben iuch hohen preys bejaget .>
dô sprach ysopey dy maget:
 <
Herr, ir habt an mir getân,
daz ir iemer solt hân
Von edeln vrouwen allen lön;
Hecktor unde demefrön
Mochten iuch niht geleichen;
ir seyt werleichen
Vor valsche vrey unde tugenthafft .>
dô sprach alle die ritterschafft,
daz es alsô war wär;
unde was in allen gar schwär,
daz er von danen kert.
Küneg artus der gert
unde bat aber den rîter mit dem aren,
daz er wolt wider varen
Mit ym gen caridol,
Er wolt in iemer haben wol,
Seinem pruoder geleich.
dô sprach der rîter tugenleich,
Des adlers hêrre:
 <
ich bin nahent unde verre
Allenthalben vnbekant,
Wo ich kere jnn daz lânnt.
ich wil iemer varent sein,
daz ouch der nam mein
Vnder andern rittern werd gezalt .>
Vrlaub nam der held pald
Von ysopey der künegîn sa
unde von allem hoffgesind dâ.
Mit zehen knappen er danen rayt.
Artus der künec gemaydt
Zu lând rayt mit guotem muot,
unde alles sein gesinde guot.
Der küne rîter wigamur
Mit seinen zehen knechten vuor,
Der pflag er mit guoter sytte;
Sein adlar vlog alles mitte.
Er kam geritten in ein lândt,
daz was genennet deleferant,
in ein stat, hiez leydisar,
daz lând was verwüstet gar
Von vrleuges unde krieges vrayzen;
si wâren guote waysen;
daz lânnd was in streytte
Gar vor maneger zeytte,
Es was wider streyt verprannt,
Zwen küneg dacz selbig lândt:
daz was atroclas,
Rerat sein künegreich was;
daz ander was paltryoth,
Von lentrye der küneg guot,
Von dem weygamur waz geboren;
Wan in het verloren,
Als uns die abenteur gycht,
Wan wunders vil geschicht.
Weygamur unde sein adlar
wâren komen zu lydasar,
unde wâren die nacht dâ.
Seinen wirt vraget er sa,
Von wellicher hand swer
daz lând alsô verderbet wer.
Dâ sprach der wirt mit jamers nôt:
 <
Hie was ein künec, hiez amolot,
Her ist verfarenn âne erwen,
Als wir müzen sterben:
Nû streytten umb daz reich
Zwen küneg geleich;
Attroclas von rerat
Der hât bezwungen dyse statt;
Der küneg von lendrie
hât ander stet dreye,
Die zu dysem lând ouch gezelt sind.
ein graff, haysset negrafindt,
Dem hât der künec von rerat
Beuolhen dyse haubtstat .>
Beygamur sprach aber dô:
 <
Haben si ycht recht dâr zuo,
Die umb dycz streydten,
daz si damit nit peyten,
unde liessen es bayde an ein recht?
Mit recht wurd es schlecht .>
Dâ sprach der wirt aber mer:
 <
Die zwen künec her
Die haben gleich recht dâr zuo,
Als ich ewch noch sagen tuo:
Mein herr der küneg amilos,
Des reicheit was alsô groz,
daz er kaûfet daz lândt
Von einem küneg, der hiez pannt,
Der was ouch ein erbe werden,
Dreyssig sämer vürdten
Wurden mit geladen,
Was si mochten tragen,
Die gabe er umb daz reich,
unde het es gewaltigcleich
Alle sein lebtagen;
Hie sült ir mercken, waz ich iuch hie sagen,
daz er es nymant gab;
Alsô ward er gepracht in sein grab.
nû was der künec von rerat,
Dem nû dise statt,
Meines hern eheim,
daz ist zweyfel kain,
Der gycht erbe ûf daz lândt;
ouch jst mein herr wol erkant,
daz paldryoth der künec herr
Was meins hern vetter,
unde spricht aûf die erbstatt .>
dô sprach der rîter tugenthaft
Wigamur zu dem wirte sein:
 <
Als mich laytten die synne mein,
ir bayder recht ist gleich gancz .>
ein herczog von troyforlâncz
Kam dâ geritten in die stat,
Der wolt dem küneg von rerat
Pringen die hylffe sein;
Mit ritterlicher gylffe schein
Raydt er vrolich durch die lândt;
Volle speyz unde guot gewandt
Hette er unde die seinen,
Von werd unde von weynen
Warn sein samer geladen all;
Er het grossen herschall.
Des nachtes kamen si dar,
unde belyben dâ mit jrer schar.
Dâ nû weygamur het daz vernomen,
daz der herczog was dar komen,
unde wie sein wil was gestalt,
nû kert der rîter paldt
Mit ym aûf die strassen;
Er tranck oder sye assen,
Sô het er zu gesellen;
Er sach wol daz er erwellenn
Het in armes muot.
ein wasser haysset agrestruot,
Dâ si darüber solden varn,
Dâ verloz der rîter mit dem arn
einen knaben, der im ertranck;
Des habe der herczog danck,
daz er ym gab zwen ander wider.
Mit vroden kerten si dâ syder,
Vncz si kamen gen rerat,
dô was des küneges haubtstatt,
unde lag zu tal bî dem mer.
Attroclas der künec her
Den herczogen wol empfing.
Weygamur herfür gieng;
Als in der künec anesach
Miniclich er zu im sprach,
daz er wilkomen wer.
Er mercket sein geper
unde sein schone auzerwelt;
Er sprach: < herr, ir sind gezelt
Zu der selbigen schare;
iur leyb der ist gare
in gottes gütte,
Machet mich senftes gemüte.
Wol der mütter, die üch gepar;
Als klain als umb ein har
hât iur leyb wandel kain;
iur muot mac wol wesen rain .>
Der reiche küneg atroclas,
dô im zu hause komen was
Der herczog unde sein her,
dô sand er poten über mer
Dem künec patryoth
Von lentrye, er im pot,
Er wolt daz nit lenger sparen,
Er wolt mit hêrre varen
Zu lendrie in sein lând,
unde wolt rauben mitsampt dem prant
Vnden unde oben darjnen;
Seiner burg zinen
Wolte er nyderprechen,
unde wolt an im rechen
Paide, laster unde layd.
Des was der pot zuhant berait,
Der im solde daz tuon kund.
Er vuor an der selben stuond
Gen dem künec paltrioth,
Der sagt im, was er im enpot.
Paltryoth der küneg sprach,
dô er den potten anesach,
unde vernam ouch die mer:
 <
Mir ist die botschafft nit swer,
Die botschafft deines hêrren;
Sye entmac mir nit geweren;
Kompt dein herr in mein lând,
ich sol im püssen zuhand;
Wo er mein purg tuot vinden,
Er sol si nit pald uberwinden .>
Der pot sprach: < er tuot,
Er hât sô manlich rîter guot;
Der herczog von troyswarlâncz
Der vürt ein schar gancz,
Die scheinen gar eysnyn;
Graff mubur von laseyn,
Der vurt, daran ist zweyfel niht,
Zwayhundert halsperg liecht;
Der herczog von grymel
Vvrt manegen rîter schnell:
Mein herr hât heres vil,
daz er sücht, ob er wil,
Zu lentrye mit gewalt;
Er hât sô manegen rîter pald .>
Der pot nû von dannen schied;
Nû saumet sich nit
Der küneg von lentrye,
Dynstman unde vreye
in eylen er besande;
Die vürsten von dem lânde
Pat er im zu hilff komen.
dô si all hetten vernomen,
daz der küneg atroclas
Zu lentrye komen was
Mit seinem her alsô prait:
Nû was ouch künec paltrioth bereit
Mit seiner samnunge,
Allte unde junge,
Die zu streytte tochten
unde an dem leyb vermochten,
Er wär rîter oder chnecht,
Der wär guot zum swert recht,
Die het er gesammet all,
unde vuor mit grossem schall
Zu einem wasser, haysset man gerat,
dô der küneg von rerat
Genhalb lage bî.
nû warren reicher künec drey
Kommen paltryoth zu hillff,
...
daz was der küneg von yrrlânnt,
Agrasyn von euefandt,
Von spannyr nationey,
Die hetten grosser schar drey,
Die alle warn zu harnasch.
Manec stolczer rîter dâ was,
Wolgewappent unde gezymeryrt,
Von gold unde von samat geparirt
wâren ir wappenröck guot.
O, wie grosser ubermuot
Baydenthalben dâ was!
Paltryoth unde attroclas
Die hetten ouch bayde hilfe groz .-
Der küneg amilos,
Nû ist der zweyfel kain,
Dein vetter unde dein öheim
Die wellent streytten umb daz lândt;
daz wär wol erwandt,
Wenn du noch hettest dein leben;
Du künest wol nach êren geben .-
Der küneg von lentrye
unde sein helffer dreye
Die trosten dâ vil vast
Die werden ritterschafft,
einen herfanen beraytenn,
Den pat der küneg laitten
einen rîter, der hiez daphyr,
Der waz geporn von nagrahyr,
Der was der ritterschafft pald,
unde het bayder hand gwald:
Wes in die recht hand verzeicht,
Die lingk im daz verleycht.
Dem enpfalch der küneg paldrioth
Seinen herfanen rot,
daz er daz her weyset damit,
unde vor seiner schar ritt,
Als man mit einem her reitten sol
unde mit veinden streyten wol.
Alsô ward gefürt die schar,
Kain geprest in dâ war;
si wâren gewappent unde dy orz.
ein rîter, der hiez delemorz,
Der ward zu wartman gesandt
ûf einen pühel, dâ er vandt
einen rîter pald, der hiez zeyhatat,
Des künegs wardtman von rerat.
Dâ die wartman bayde
Aûf die schönen hayde
Zu ainander wâren komen,
unde ydweder het vernomenn
Des andern mere,
unde wer sein herr were,
Dâ sprach der rîter zyghatat:
 <
Es hât der künec von rerat
Vff deinen hern grossen haz,
unde ist herkomen umb daz,
daz er im sein lând erstören wil.
Er hât heres hart vil
ûf seinen schaden her pracht .>
 <
hât er aber des nit gedacht,-
Sprach delymors der weygant-
unde vicht, wer hab daz lândt,
Ob got des gruochet,
Er vindt, daz er suchet;
Wan es hât der küneg paltryoth
Manegen rîter alsô guot
Gezogen in seinen lândt,
Die ouch wol an schandt
Rytters ampt hand getragen:
Die müssent mit jrm schaden
unde mit schanden von hynnen varen.
nû süllen wir nit lenger sparen,
Wir lassen dy here reyttenn
Zusamen unde streytten .>
Ytweder dem andern empot,
...
daz sein sicherheit,
daz er dem andern kain laydt
Tät in dem streyt.
Nû was es an der zeyt,
Dâ der liechte morgen was,
Dâ ward nit lenger gespart daz,
Die dy panyr vuorten,
Ey, wie die rîter sich ruortenn,
ûf verdeckten rossen schnell!
Die hetten manegen gugerel
unde maneger handt gezymer.
ein rîter, hiez gemyelder,
Der kam vnder dem van gefarnn;
Der rîter mit dem arn
Er pracht mit im sein krafft;
Dâ huob sich die ritterschafft.
Mit dem arn weygamur
ûf einem guoten roz vuor
Vor dem vanen unde vor der schar;
Er was wol gewappent gar;
Ritterlichen er stach
Sein sper, daz es zerprach.
Alsô tete der rîter gewaltig
...
si vertatten baider zymier gar
Nach werdem preyz vor der schar.
Nû kam dort her geritten
Nach ritterlichem syten
Wol geziert bayde her,
si hetten zu streytte gancze ger;
Jre schafft wâren schir enzway.
Ylar unde miray,
Der kamen mit der ersten schar
Mit einem roz, daz was gar
Weyz als ein hermlein gethan,
Sein harnasch, den vurt er an,
Der was weyz als der schnee;
Sein schleg dy tetten wee,
dô er durch die schar prach.
Als daz küneg paltryoth ersach,
Dâ er sô grossen schaden tete,
Er kert daz roz dâ ze stett,
Er stach den rîter ylar,
daz er lag all dar
Mit pluot gar berunnen.
 <
ich hân gewunnen-
Sprach er- einen vriden mit dir;
Du muzt ymer lassen mir
lândt unde leüt an nôt;
Du warest weyz, nû bist du rot .>
Weygamur jnn dem streyt
Schluog wunden groz unde weyt,
Manegen rîter darnider;
daz geraw in aber syder.
Roy lag von panlânnder,
unde manec rîter ander
Eylten vast ûf daz wal,
Dâ wurden prayt schilt schmal,
Manec helm verschrotten;
Es enmochten vor den totten
An die erden getretten dy roz;
Die erd dâ ir varb verloz,
Von dem pluot ward si rott,
Wan es lag maneger rîter todt.
Paltryoth der rüfft sein rîter uast an,
Er sprach: < daz ich ye gewan,
daz ward von eüch nit gespart,
Als iuch hilff nôt ward,
daz ich selber icht dienen sol;
nû gedenckent, held, wol,
daz ir ye warent werd,
unde ruorent all iur swert
Vast in den handen,
daz wir an den schanden
Heüt nit beleyben;
Wir süllen vnzrn weyben
Den preyz wider pringen .>-
 <
Nû müz uns wol gelingen;>
Sprach der werd caradin,
ein vürst stolcz von lindin.
Atroclas unde sein her
wâren vast mit wer,
unde gedacht yendert an die vlücht;
Dâ lag maneger an der sücht,
Dem dâ spottes puz ward.
Es was ein übel herfart;
Wan die von lendrye
Machten manege wittwe
unde ledig von manegem lehen.
Die mynsten zehen
Klagten lüczel yemant dâ.
Die geste begunden sa
Mit ainer schar dringen zuo;
Weygamur rayt aber nû
Mit dem panyr wider ein;
Er drang manegen in pein,
unde schencket manegem sein aygen pluot .-
Ein rîter alsô guot,
Wes schlegst du deines vaters man?
Du dust im layd daran;
Du beginest es hernach klagen,
Sô du selber hast den schaden .-
Alsô weret der streyt
Vrü biz an die vesperzeit.
Dâ musten si zu baider seyden
Von einander reitten,
Wan si des tagez hetten nit mer.
si wâren müde unde swer,
unde was in baiden ruoe nôt.
Dâ lag manec rîter todt,
Der vil klagber was,
daz er aber nit genas,
Dâ was nymant schuldig an,
Wan daz in tages zerran.
Die ainenn nacht gaben si vryd,
Es was gelobet bî der wyd,
daz in praech kain man,
Es solt im an den leyb gan.
Alsô belieben die her baide
ûf der rotten hayde.
Die vürsten alle besunder
Ritten vil darunder;
si versuochten an manegen enden,
Ob si wolten erwenden.
Der künec der strayt ûf des herez tod;
si sprachen, es wär ein michel nôt,
daz durch zwayer man zorn
Die here solden sein verlorn.
si wurden des zu rät,
unde plyben daran stät,
daz die künec nemen solden
Zu kempffen, wen si wolten:
Welches kempfer stryte pas,
daz der het âne haz
Baide, leüt unde lânnd;
Des schwuren si aid unde gaben pfannd,
Dâ sprach offenbar,
ich sag iuch vur bar,
Atroclas von rerat:
 <
Wer vechten wil an meiner stat,
Dem wil ich geben zu lone
Mein tochter alsô schone,
unde daz selb lândt dâr zuo,
unde meiner besten burg zwuo
in dem lând zu rerat .>
Her müelat dâ herfur tratt,
ein margraue von raurzatel,
ein rîter weyz unde schnel,
Der sprach: < er mac gerne leben,
Wem got die seld hât geben,
daz er die kraft an im wayz,
Der mac gern streyten in dem krayz .>
Der herczog von troyzwerlâncz,
Der sprach: < ich gyb iuch mein rat gancz,
Dem volgent, herr, der ist guot:
ein rîter pald unde wolgemuot
Der ist mit mir her gefarn,
Der haisset weygamur mit dem arn,
Der ist zu ritterschafft ein held,
Zu ganczen tugenden auzerwelt,
Der mac wol sein von guoter art,
Mit dem seyt ir wol bewart,
Wölt er iur kempfer sein;
daz nym ich ûf die trewe mein;
Wan er hât ains leven muot,
unde ist iuch nymant darzu sô guot .>
Attroclaz gieng zuhand,
Dâ er den selben rîter vand,
Der bet er alsô gewan;
Er sprach: < ey, tugenthafter man,
An dir ist vil ern schein,
Wan vnzr tochterlein
hât dir selden vil geben;
Selde prüfft dein leben,
unde eret dich maneger weyz;
Dir ist beschert hoher preyz,
Des genüsse ich gern, mocht es gesein,
Woltestu durch den willen mein
An dysem kampfe verwesen mich:
Eret got alsô dich,
daz du erwurbest des siges kronn,
Sô geb ich dir zu lon,
Burg stet unde lândt,
unde was du selbst nannt,
unde ouch ein schoness megethein,
Die vil liebe tochter mein,
Die mynigclichen dulcefluor .>
dô sprach der rîter weygamur:
 <
iur bette hân ich vernomen wol,
Des ich gern iuch geweren sol,
Seyt ich aller leute grus
Mit dienste erkempfen muoz,
Sô sol ich darzu sein berait;
Es ist doch lüczel leuten layd,
Ob ich darumb tod gelig.
Jst aber, daz ich gesyg,
daz mir von got die selde geschicht,
Sô beger ich doch kains lones niht;
Wan stet, burg, leüt unde lândt
Wern an mir nit wol gewant.
ouch bin ich laider nit sô vrumm,
daz ich iuch genozen kunn,
unde mich iur tochter zu einem mann.
iuch wil ich preyzen wan,
Mit vröuden disen kampf bestan .>-
 <
daz sol uns mit got zu hail ergan,-
Sprach der künec von rerat-
ich sol iuch an meines kindes statt
Habenn jmmer mere;
Kain vürst ward mer sô here,
ir mocht wol gewesen ir genoz,
Wan ir seyt aller vntat ploz .>
Der küneg von lentrye
Batt vürsten unde vreüe,
unde ouch diensteman,
Mit im zu ainer sprach gan.
Er sprach zu in alsô,
Der künec von lendrio:
 <
Disen kampff gelobet hât
...
Wan es ist mein geding,
daz ich in dem ring
Villeücht in selbs bestan,
Sô müz es mir zuo hayl gan.
unde wil es dan die gottes krafft
Sô erwenden schadhafft .>
 <
Gelt hon,- gunderlach
Von dem rotten turn sprach-
Dicz wär iuch laster gethan;
Herr, ich bin iur man,
Mag es mit ewrn hulden sein.
ich wil mit dem leyb mein
Vechten an ewrer statt .>
Des selben manec rîter bat.
dô sprach der künec baldrioth:
 <
ir bittent mich âne nott,
Wan wir vnzr trächten;
ich wil selber vechtenn .>
Als die nacht verfaren was,
dô rait der küneg atroclas
unde der herr von lendrie,
Âne alle ir gesinde
Zu ainander mit vride;
Der was bestettigt bî der wide;
si erpraisten ûf der hayde rott,
Dâ gieng küneg paldrioth.
Dâ sprach alsô drat:
Atroclos von reratt:
 <
Wir sind komen alsô her,
unde ist daz von meiner wer
unde des künegs von lendrie komen,
Ob ich recht hân vernomenn,
daz zwen kempfer schüllen schaiden
Den streyt vnder uns bayden,
daz sol hie haben ende;
Wem got daz hayl sende,
Der sol haben leüt unde lândt,
unde gepieten ze deloyrlândt .>
Dâ sprach der künec paldrioth:
 <
daz selb lândt, wil es gott,
daz sol zuo recht wesen mein .>-
 <
daz sol heüt werden schein .>
Sprach der küneg atroclas.
Alsô dô daz gelobet was,
daz ward vnder in bayden
Vastgeuestet mit ayden.
ein ring ward gemachet sô;
ouch wurden bestellet dô
Zu griezwartel vier man.
künec paldrioth gieng an
Mit seinem schilt in den ring.
Weygamur der jungling
Het wol beraittet sich.
Paldrioth sprach: < ich,
ich vorder den künec von reratt,
Wan er mit gewalt
Sich hât meins lândes vnderwunden;
daz wil ich an disen stunden
ûf seinem leyb beherten
Mit kolben unde mit swerten .>
Mit dem arn weygamur
Manlich trat dâ herfur,
unde sprach: < ich bin hie an dez künegez stat,
Wan er mich zuo kempffer hât
Erkorn unde wil kiesen;
Er wil mit mir verliesen
Heüt, oder gewinnen .>
dô sprach mit guoten synnenn
Paldrioth der künec reich:
 <
Es ist niht pilleich,
daz ein küneg vecht
Mit des anderen knecht:
ich vorder den künec von reratt
Gen mir zu kempffen an die stat .>
dô sprachen die vürsten überall:
 <
Er sol von recht haben die wal .>
Es waer vnder in bayden
Mit worten alsô beschayden,
daz si baide mochten kempfer nemen;
Wöll ir einem aber gezemenn,
Der möchte selber kempffer sin.
Dicz tryben si her unde hin.
dô sprach der küneg paldrioth:
 <
Nû muoz sein heüt pflegen got;
ich wil doch wissen, daz ist recht,
Seyd ir rîter oder knecht?
unde wil ouch wissen dabey,
Weder seyt ir aygenn oder vrey?
Ob iur schlag gen mir stee?
daz ir daz sagent ee .>
Weygamur was die red laydt,
niht lenger er dô paydt,
Seinen helm er abpandt,
Den schilt legt er von der hant,
in den ring enmitten stund,
...
Ab dem haubt tätt er schnuer,
Sein roz hiez er im pringen schir,
Vil bald er darauf gesaz.
Die rîter merckent alle daz,
Groz wunder si nam,
Was er wolt began.
dô sprach er tugentleich:
 <
nû hört, arm unde reych,
Hie stet der küneg von lendrie,
Der vragt, wer ich seye;
daz ist mir layder vnkundt;
ich wil iuch aber hie zu stundt
Sagen, sô ich vere wayz,
unde horent alle umb den krayz.
Lespya was ein weyb genant,
daz mer war ir wol bekannt,
in einem stain was ir hol,
Darjn zoch si mich wol,
Mit jrn töchtern zwaynn;
Die ouch paute den stain,
Die wonte ich mein muter sein.
Zehen jar pflag si mein,
Sô si beste kunde.
si pracht zu ainer stunde,
Dâ si auz was gegangen,
ein merwunder, het si gefangen,
daz waz man, visch unde rind,
Als in dem mer wunder sind;
Sye pracht es in den stain,
unde pandt im vast die pain
Mit vil starcken riemen;
si verpot vast, daz yemen
Ym käm alsô nahen,
daz er uns möcht gefachen.
Zuhand si von uns schied.
Nû saumet sich ouch nit
daz merwunder,
Dâ es lag besunder,
Seine pandt es zerprach,
Grymiclich es sich rach,
Des weybes kind es erschlüg,
ûf seinem rücken es mich trüg
Von dem stain in daz mer.
daz weyb gesach ich nymer mer.
daz merwunder mein dâ pflag
Vil wol menigen tag.
Es lerte mich behentigkeit vil,
Schirmen, schyessen unde saitenspil.
Es zoch mich wol acht jar,
Es saget mir vur war,
daz lespya mein muoter wer niht;
Es komen von der geschicht,
daz si mich meinem vater entruog,
unde mir daz niht gewuog,
daz ich ir icht entrunn;
Sunst enwayz ich, wo ich mein kuenn
in dem lând suchen mac.
daz merwunder mein dâ pflag,
Es gab mir speyz unde gewandt,
unde weyzt mich in daz lândt,
daz ich veld unde leut sach;
Es gab mir vrlaub unde sprach:
 «
Wa du wild, sô ker hin;
Zuo dem mer stet mein synn . »
Alsô schied es von mir;
dô kert ich in ein lândt, hiez dolyer,
Kam ich alsô gegangen ploz,
dô layd ich arbait groz,
Wan ich was aller synn plint,
ich tümer dan ein kind.
Manegen winckel ich erfuor,
Bayde, wald unde muor,
Berge hoch unde graben tieff;
ich rayt unde lieff,
Biz ich gelernte den syt,
Dâ die leut lepten mit.
Die selde mich an sich nam,
Sye riet mir, daz ich kam,
daz mir widerfür,
Aûf ainer burg, hiez dalmflamür:
einen künec ich dâ vand,
Der was yttra genannt,
Dem was daz lândt vndertan;
Artus der herr von prittan,
Der ouch nach êren wol kund tuon,
Der ist seines pruders suonn;
Von des selben kuniges handt
Empfieng ich roz unde gewandt,
Vor seiner burg gab er mir ein swert;
Manec rîter lobeswertt
Die hetten ir massenye,
Vürsten, grauen unde vreye.
Alsô bin ich komen her,
Sô ich mit swert unde sper
Müss kainen breyz bejagen:
ich kan anders nit gesagen
Von vater unde müter mein .>
...
Von lendrie künec paldrioth
Huob sein hend ûf gen gott,
unde ouch sein hercze taugenn,
im überlieffen seine augen.
Seyn vreüd ward groz;
Er sprach: < herr, ir seyt wol mein genoz;
Von kunigs artt ist iur leyb;
Eür müter ist mein weyb,
Euer vater daz bin ich;
Gond her unde küssent mich.
Zwar ir sind komen haim;
Hier stet ewre öheim,
daz ist der küneg von yrrlândt .>
Weygamur sprach zu handt:
 <
Sô gewynn der künec von reratt
einen andern kempffer an meiner stat,
Wan ich wider iuch vicht niht .>
dô dise wunderliche ding von geschicht
Die hêrren alle sahen,
Mit warhait si dô jahen,
daz diz gefügt hât got,
unde loben alle sein gepot.
Weygamur zuo seinem vater gienc;
Es wurden leüt vröer nie,
Dan sein mäg wurden dâ.
Die vürsten gingen aber sa
Zuo rat; dâ sprach der künec von vlachen:
 <
Hie dan sunder sprachen
Nû wissent, alle besunder,
Got hât dycz wunder
Vnns ze hayl her pracht;
Wer künt es haben anders gedacht?
Nû sullen wir versuchen daz,
Ob wir der zwayer kunige haz
Mit ern mugen vnderkomen;
Es hât ir zorn hie benomen
Manegem rîter den leyb sein .>
Dâ sprach der künec von ydrafferein:
 <
Horent alle meinen ratt;
Der künec von reratt
Sol geben dem künec mit dem arnn,
Er kan nymer baz gefarn,
Sein tochter wol gethän,
unde lasse in damit hän
Den streyt an dem lândt;
Er mac wol âne schandt
Seyn zu ayden jehen.
Wir haben alle wol gesehen,
Daz weygamur ist ein weygant,
unde ist ouch allen wol bekannt,
daz schoner maget nyndert mac gesein,
Dan dulceflur die magetein;
Sye sind paide wol geporn.
Alsô mac der zwayer küneg zorn
Wandeln sich in guot .>
Sô mit vrolichem muot
Giengen si wider an den ring;
si batten den jungling
Weygamur, unde den vater sin,
daz sye rietten vnder in,
daz si daz laisten bayde;
daz was in doch nit laide.
Atroclos dasselbig tätt,
daz was über der vürsten bet,
daz man sagt den ratt.
ein herczog dâ herfur tratt,
Dem man der rede gunde,
Wan er wol reden kunde,
Mylegragram von lunders;
Er het vil wunders
Gefrümmet mit seinem leyb;
Von mannen noch von weyb
Ward geporn nie trewer man;
Sein red er alsô gewan:
 <
Alsô ist gesamnet der ratt,
Es sol der küneg von reratt
Kussen den künec von lendrey,
unde ist geratten dabey,
Daz si mit vreüntschafft leben.
Der küneg atroclas sol geben
Sein tochter dulcefluor
Dem jungen küneg weygamur,
Von lendrie des küneges suon,
unde sol in des gewiz tuon
Mit seinem ayd an der stat .>
dô sprach der künec von rerat:
 <
Zwar, des bin ich von herczen vro .>
Die ayd swurn si dô,
Als daz gelobet was.
Nû sprach der künec atroclas:
 <
daz verdient ich umb got nie,
Wan ich mit êren meiner tochter hie
einen sön hân gewunnen,
Des mir gott müz günnen,
Den türstigsten rîter, den ich ye gesach .>
Manec man des selben jach;
Sye vreüten sich zuo bayder seittenn.
Die hern begunden reyten
Zu lânde wider haym.
Weygamur unde sein öheim
Ritten von dem here sa,
in was baidenthalben gach.
Der künec von jrrlândt,
Seinen botten er vursandt,
Wie ir was komen gesundt,
All zu derselben stund,
ir sun, den si het verloren.
Als die vrouw wolgeporen
Vernam die liebe potschafft,
Sich erweget alle ir krafft
Vor liebe gen jrem lieben kinde.
Des küneges gesynnde
Gewunen groz vreüde nû.
Schir kam geriten zuo
Weygamur unde sein are geflogen.
Die künegin wol gezogen
Gen im vür daz tor gieng,
Vor lieb si in wainent empfing.
Mein syn wer zu waich dâr zuo,
daz ich recht iuch sagen tuo,
Wie die vrouw empfing ir kind.
nû die mer komen sind
Allenthalb in daz lând,
Dâ sein vater was bekandt,
Dâ begunden si alle gachen,
Den hern wol empfachen,
Als einem künec wol gezam.
Groz wunder si daz nam,
daz in der ar nit verlie,
Wo er rayt oder gienc.
nû het der künec paldrioth
überkomen all sein nott,
Zu vromen unde zu êren,
Seinen müt begund er keren
An tugent unde an mylt,
Roz unde teür schilt,
Scharlach, zobel unde pundt
Gab er an vil maneger stundt
Allen den, dy es geruochten,
unde nach êren suochten.
Er empfalch gericht unde lândt
Weygamur zu seiner handt,
daz er richtet zu recht
Dem hern als dem knecht.
Er gab im väterlichen rat,
Er liez im selber wat
Geben unde gold rot.
Zu vorderst er im gebot,
daz er getrew wäre,
unde künegcliche gepere
Lert er in unde sytt.
Er hiez in, daz er vermyt
Zorn, valschait unde lüge,
unde daz er nimant betrüge;
Er hiez in barmherczig sein,
daz er met unde wein
Solde trincken unde offt geben,
unde ouch mit züchten leben;
Er hiez in vast lieb hân got,
unde halten seine gepott;
Er hiez in sein gemain
unde selten wesen ein,
Er riet ym vil sere,
daz er des guotes hêrre
unde sein knecht niet;
Gewislich er im vnderschied
Baide, übel unde guot;
Er hiez in haben mannes muot,
Zuo kostlichen dingen
Hiez er im vrund gewinnen,
unde nimant verliesen
Durch kainerlay miet verkiesen;
Wo der gast gieng,
daz er den empfieng;
Er hiez in üben ritterschafft,
Mit stet wesen warhaft.
Er sprach: < du solt der rîter pflegen,
unde leyhen unde geben.
Du solt si haben gesellenweyz,
Dauon gewinestu hohen preyz .>
Der jung künec herr
Mercket seines vaters ler
unde behielt si zu allen zeiten.
Secht, nû wolt er reiten,
Seinen gemahel schawen,
Dulceflur die junckfrawen,
Des küneges tochter von reratt;
Seinen vater er dô batt,
daz er im schüff sein vart.
Schir im berait wardt
Silber, gold unde klaydt;
Vünff hundert rîter gemaydt
Solden sein gesinde sein.
Manec vüter hermlein,
Cyclatt unde samatt,
Von scharlach manec kapp weyt;
si wâren rot unde prawn,
Manec stolcz garczaun
Aûf die selben rayz;
Sie verkunden die vrayz.
Man gab den rittern manec roz snel;
Rot, prawn, grüen unde gel
Ware die wappenröck liecht,
Kain gepresten was dâ niht.
Suss waz der rîter mit dem arn
Von seinem hauz gefarn
in daz lândt zu reratt.
Nogragroys hiez die statt,
dô der küneg was die zeit;
Sein palast was hoch unde weyt,
Alles gemacht von quaderstain,
Sein guot was gemain,
Wer es alda suoechte
unde mit ern geruochte;
Die stat lag nahent bî einem holcz.
Weygamur der küneg stolcz,
Der kunigclicher syten pflag,
Er kam umb einen mittentag
Vur den palast geritten;
Nû vand er mit hoflichen sitenn
Groz gesinde myniclich,
Die wâren mit züchten gemelich,
Vor der purg ûf einem plân,
Mit züchten eylten si in empfan,
Die vnkunden schar;
Schnelles springen ward dar.
...
Nach kunigclicher wirdigkait
Wurden si empfangen.
Nû kam dort her gegangen
Der stolcz küneg atroclas;
Er empfing vor dem palas;
Die vnkunden gestee
Vunden guote reste;
Man pat daz si sich nantenn.
Als si dâ erkanntenn,
daz es weygamur der küneg waz,
dô sprach der künec atroclas:
 <
Wilkomen sol hie sein
daz lieb gesinde sein;
Sô ist nie gast komen her;
ir sult mir sagen, wo ist er,
Dauon sich mein er wachsen sol .>-
 <
Er reyt daher unde gehabt sich wol;>
Sprach agyr von elisan.
Der was ein rîter wol gethan,
Den het der küneg weygamur
Mit einem her gesendet vuor.
Als der künec erhörte daz,
ûf ein roz er gesas;
dô er daz künegclich gesinde
Empfangen het von lentrie,
Den jungen künec weygamuor
unde gesynde, daz mit im vuor,
Gen dem palast si riten,
in guoten kappen wol geschniten.
si riten vur die porten.
nû vloz an den orten
ein lauter prunn klar;
Die rîter weyst man aldar;
dô stund ein lind prayt,
ouch wâren golter dar gelayt,
Gestickelt wol mit seyden;
ouch stund wol mit grüner weyden
ein anger weyt bî dem prunnen,
Dabey die vogel süsse sungen.
Die rîter kamen alle dar.
Nû kame der schencken ein schar
Mytt kopffen guot guldin,
Sie schanckten ein lauttern win,
unde batten si trincken vast.
ouch sungen an dem ast
Manec vogel klain
bî dem prunnen rain.
Darnach kamen die knaben
unde namen in die klayder aben,
unde prachtent in ir hoffclaid;
Es was vil schier beraitt,
daz man essen solt.
Der küneg si selber holt,
daz hübsch hoffgesinde,
Die rîter von lendrie.
Dâ nû der küneg atroclas
Zu dem prunnen komen was,
Dâ die rîter warn bî,
Er nam den küneg von lentrey
bî der hand, unde weyst in dan
Aûf den balast, dâ vand er stan
Die tische wol berait,
Daraûf war gepraytt
Tischlach weyz unde wol gefar,
unde die benck wol verdecket unde geziert gar,
Dâ man solt syczen;
ouch was mit wiczen
Manec golter daraûf gelait.
Hie wurden nach jrn wirdigkeit
Die rîter geseczet überall;
Man schuoff in knappen âne zal,
Die in dienen solden.
Die kamerer sô wolten
daz wasser vurtragen.
Dâ si alle wâren gezwagen,
dô hiez man weychen vor der tür,
Dâ kam gegangen vür,
Die dâ hauzfraw was;
ein samat grün als ein graz
Was ir mantel, den si truog;
ich solt iuch sagen von ir gnuog;
ir tochter ouch vor ir gienc,
Wol gethän, als ich iuch sag hie:
Jre augen unde ir anlitz was gethan var
Weysser dan ich gedinges gar,
Senftmütigclichen si dar an pran,
ir augen leüchten alsan,
ir mund rötter dan ein pluot;
si macht senften muot,
Maneger rîter, der si sach,
Spilende herczen vngemach;
ir kursat was geschniten wol;
Seyt ich dauon sagen sol,
Sölt ir mercken meine wort:
ein purgg, haysset gramrimort,
Die liegt zu der wüsten jndia,
ein schlachter paum wechset dâ,
Darauf die port seyden, daz ist war,
Die werden anders nit gefar
Nur als gespunen gold;
Wer der seyden dâ hold
Zu einem rock, der ist iemer mer
Dauon reich unde her.
Der seyden ein pfelle geweben
Was dem küneg geben,
Dauon hiez er schneyden klayd
Seiner tochter gemaidt.
Sie schain liechter dan gold;
Es was ein wirdiger sold;
Hermlein was der vnderzog;
Des selben pfellers ein rock
Die junckfraw trüg an;
ein hemb, was als ein swan,
Dâ was si gepreyset in;
ein goldport prityn,
Dâ was si gegürtet mit;
si was nach haydnischem syt
Allumb wol geschlagen.
ich wil iuch von den ringen sagen,
Der gewürckt was klain,
unde geziert mit gestain;
Zu vorderst lag ein amatist,
Des dugent alsô ist:
Er gybt wicze guot
unde vertreybt traurigen muot;
Dagegen lag ein rubin,
Der wil bî dem güt sin,
Er gybt güten syn,
unde vertreybt valsche mynn;
Dabey lag ein granat,
Der manec guot tugent hât;
bî dem lag ein jaspis,
Saffir unde ouch sardiz,
Die warn in den ringen gethan,
Als ich iuch gesaget hân;
Darnach was der spangen kain,
Es lag darin ein edel gestain;
daz geschmeyde was von golde gar;
Ein gürtel trug die maget klar,
ein vurspang trug si obenn,
Dauon was zuo loben,
daz was gold von arabin;
Zway junckfraw hauptlin
wâren baydenthalben daran erhaben;
Zwischen den was ergraben
Mit laube ein rewbelein;
ein schappel trug daz megetein,
daz was geworckt mit spechaitt,
Dâ was mit gold ein gelait
Manec spech weck klain.
Die junckfraw darvnder schein
Als der edel rubein tüt
bî andern stainen güt.
Als die maget wol gethan
Vür den tysch gegangen kam,
unde ir mueter darnach,
Dâ gieng der wirt, dâ er sach
Den küneg von lendrei
Mit seiner massaney;
bî der hand er in vieng,
Er layt in, dâ in empfieng
Die mynicliche künegîn.
dô sprach atroclos zuo der tochter sin:
 <
Du solt dich, tochter, küssen län
Disen rîter wol gethän;
Er ist ein küneg tugentleich,
Bayde, edel unde ouch reych .>
nû wurden an der stunde
Zwen rotte munde
An ainander getrücket
unde gächling wider gezücket.
Vber den tisch si dâ sassen,
Truncken unde ouch assen.
si wurden wol beratten
Mit gesotem unde gepratten;
Wilpret unde ouch visch
Was alles gnuog aûf dem tisch,
daz ward in geseczet vür;
Es entorst nymant gen der tür
Nach der speys gedencken,
Noch nach den weinschencken,
Vor dem tisch manec vartt,
Dâ ward der wein nit gespart,
Marras unde lauter tranck.
Der kamerer hab tannck,
Der hiez in dâ herfür tragen.
Dâ die hende wâren gezwagen,
Man pracht grosse schenck liecht;
in was zuo püssen niht;
si wurden alle geleich vro,
Die tischlach huoben si dô.
Die knaben von den heren
Hetten kainen weren.
nû die hern gessen handt,
Dâ varterten si betgewandt,
Yegliches ritters knecht;
Die kamerer warn gerecht
unde taylten die betgewandt,
Als ein yeglich knecht gepet handt.
Die rîter giengen schlaffen sa.
nû kamen aber die schencken dâ,
unde schenckten in an die betten.
Als si getruncken hetten,
Die heren giengen an ir schlaffes zil.
Vütter unde speyzs vil
Yeglicher zuo herberg truog;
si hetten alle gnuog;
ir schlaff was an sorgen.
dô nû erschain der liechte morgen,
dô der wirt aufkam
unde die mesze warnam,
unde es gen mittem tag gieng,
Der küneg aber zuo tisch gieng,
Dâ ward die wirdig schar
Nach wirdikeit geseczet gar.
Man kund iuch recht nit gesagen,
Sô willig in vür ward getragen
Bayde, wild unde zam,
unde trincken allesam,
unde in allen nihts geprast,
Er wer vrunt oder gast:
in ward gedienet wol,
Als man künegen dienen sol.
dô vür den tisch gegangen kam
Manec stolcz spilman;
si hoffierten wol zu weyz
unde sungen wol nach preyz.
Zway junckfraewelein
Nû liez der künec dar ein,
Zway hundert vrouwen;
Dâ mocht man wol schawen
Manegen mund rosenfar
unde ouch manec raydes har,
Manec kind wol geclaidt.
Sunst mit züchten gemaidt
Batt er die rîter aûfstan,
Zu den junckfrawen gan.
Zu ainander si sassen,
unde lânger weyl si dâ vergassen
Dâ dicz geschach, dâ sprach der wirt:
 <
Seyt ir all hie begiert,
Der mein red ist kund,
Sô wil ich an diser stund
Meines dinges enden ein tail,
Dâr zuo muoz uns volgen hayl:
Rattent, ist es mit ewrer wirdikeit,
ich wil hie ablassen meinen ayd,
Den ich darumb hab gesworen,
ich wil dem küneg wol geporen
Von lendrie, weygamur,
Die jungen maget dulcefluor
Vesten, nach lândes syt.
Hie sul wir uns zaygen mit,
daz wir volbringen hernach,
Des guotten sul uns wesen gach
Zuo vüdern nach êren;
Sich sol dauon meren
Vnser bayder wirdigkeit.
ich bin hie beraitt,
Wan ich wil laysten, daz ich swür .>
dô sprach der küneg weygamür:
 <
ich bin alsô kumen her,
daz ich iur beger
Erfull, als ir weysent mich;
Was ir wölt, daz thün ich .>
Wygamür tät nach gewonhait,
Er gab der junckfrawen gemaidt
Ein gemahelfingerlein.
 <
ir sült ouch, herr, nemen daz mein,-
Sprach die maget süsse-
Got mir günnen müsse,
daz ir gesund lâng seyt,
Wan all mein vreüd an iuch leyt .>
Dâ küst er daz megetlein.
 <
Nû sullent ir selbs wirt sein,-
Sprach der künec von rerrat-
Wo mein gewalt hin gat .>
Dâ hub sich puhurtieren unde tanczen,
Dâ ward vrund mit vreüden ganczen,
Dâ tanczet der küneg unde die künegîn;
Beygamur bî der gemahel sin
Gieng tanczen, in der vrouwen schar.
Der künec hiez peraitten dar
Lauter trank unde wein,
One zadel vollen schein;
si hetten vreüde âne haz;
Weygamur bî seinem gemahel saz,
Aûf einem teppich seydein;
Wan dâ kam gelaûfen ein
ein garczun, jung, wol geclayt;
Die maseney niht vermaydt,
si empfieng in besunder;
si nam all besunder,
Was er sagt newer mer,
Mit solcher geper.
 <
iuch sol allen sein gesayt,-
Sprach der garczun gemaydt-
Wem sein muot nach preysse ist gestalt,
Vor der stat zuo musygrallt
Wirt übermorgen ein turnay,
Dâ manec rîter entzway
Sein sper pricht, durch bejag.
in hât der künec von drymagk
Gen im genomen von gauies;
Mein vrouw mich dâ kunden hiez,
Die künegîn dymzogar,
si wil selbs komen dar
unde wil dâ reytten schon,
Mit jrer lânds kron.
Wer der höchsten preyz beiaget dâ,
Dem wil mein vrouw geben sa
ir krän, jren leyb unde ir lând,
daz sey iuch allen bekannt,
Morgen wirt die vespere .>
Mit schoner kurthaseye
Naygt sich gen menigclichen der garzaun;
Scharlach rot unde prawn
Was sein mantel gehalbiert,
Mit zendal gefüttert.
Der pot alsô dannen lieff,
Jeglicher rîter dâ ryeff:
 <
Wo nû roz unde harnasch her?
Vur den schilt, nym daz sper,
ouch platten unde wappenröck!>
Ritterlich was ir gezög.
künec atroclos selbs dâ rait;
Wygamur was ouch berait
unde sein stolcze ritterschaft;
Sunst vur mit ainer geselschafft
Weygamur unde atroclas.
Die dâ hauzfraw was,
Zu dem künec si dô sprach:
 <
ich muoz beleyben durch gemach,
ich mac nit wol reyten ruo,
ich sende aber morgen vruo
Dulceflür mein tochter dar,
...
daz weygamur ir ameys
Wol kan erwerben hohen preyz .>
dô sprach der küneg: < daz sol sin;
ich wayz wol, daz die künegîn,
hât ausserwelt schön,
Die lând unde die krön
Wil geben unde jren magthum,
Wem dâ wirt der best ruem;
daz mac uns kain schade sein,
Wan er hât ir gemahelfingerlein,
unde si ouch daz sein hât genomen;
Es mocht uns anders zu schaden komen,
Dan er hât vil manegen hohen preyz kost
Offt erworben mit seiner manhait groz .>
Alsô ritten die künec bayd
Mit gezog über die hayd,
si ritten über den grünenn wald
Gen der stat zu muzegralt,
Dâ der turnay solde sin.
Als si komen dâ hin,
Es was geschlagen aûf daz veld
Manec hüt unde gezelt,
Von vrouwen maneger hande.
Dâ atrocloz dar sandte
ein poten vil palden,
daz er vraget von den helden,
Wan si warn oder wer.
Dâ erfüllte der pot der hern ger;
Vil schir er wider kam,
Er sagt die mer, als er vernam.
Der pot zu dem künec sprach:
 <
ich sag eüch recht, als ich sach,
Dort liget der küneg von zangruil,
Mit im rîter hart vil,
Die sind mit harnasch wolbewart,
Sye vürennt alle den leopart,
Wan si dem herczog von bergalt
Vnder seinem panir sind gezalt.
ein gezelt stet dort verr hin
Dâ ist der küneg lehelin,
Mit seinem gesinde darunder;
Sô ligent dort besunder
Die zwen brüder von canadick,
Die haben erworben dick
Vil manegen werden syg.
...
ein hohes gezelt scheint dort her,
Darvor hanget ein sper;
Sein panier schön unde grüne,
Darunder ligen rîter küne
Von kungryol unde von pramot;
Der ist vil âne spot.
in dem gezelt, daz dabey stett,
Liget küneg gamiret,
Der küne von waleys,
Der tuot an der reyz,
daz von im ze sagen ist,
Er hât zu ritterschafft list
unde grosse manheit dabey;
Von vuzes trogrey,
Der wil den leonn hinfürenn,
An sein gezelde schnüren
...
Hencken seinen schilt
unde seinen wappanrock;
Er hât hie ein ritterlich gezog.
Diz sind vürsten tugenthaft;
Wir haben grosse herschafft;
daz sind alles rîter pald.
Anthalben vür den wald
hât geherbergt, als man saytt,
Artus der künec gemayd,
unde yther seiner pasen sun,
unde ander manec prytun,
Die von der taffelrunder;
Dâ ist kain zal vnder,
Solchs gesinde ist dâ gar.
Zingund unde lyplagar
hât dâ manegen rîter schnell;
Der herczog von dudel
Jst in seiner ritterschafft.
Der künec von kathaclysyo tugenhaft
Vüret einen schilt von lasur pla,
Daran ein haubt unde ains greyffen kla,
Der rait âne vorcht hie.
...
Die ich erkent unde sach
unde ir zung mir verjach .>
Dâ sprach der künec mit dem arn:
 <
ir sullet mit dem zeüge varn
Neben die stat aûf daz veld,
unde sult spannen die gezelt
Allum zu einem ring daran,
Die schnür süllen zusamen gan.
ir sullent daz gezelt mein
Schlahen mitten darein,
daz ist hoch unde weyt,
unde ist guot, wirt ein streyt .>
Die knappen dâ nit lenger pittenn,
Mit den sämern si dâ ritten
Gen der stat müzigral.
...
Darauf die zelt warn geschniten;
Groz warten dâ was nit vermitten
Van allen den, die es besahen.
Nû begunden die knappen gachen,
Sie ritten ûf die ze mittewr,
Von dem wald uncz an die maur,
Drew hundert gezeld oder mer.
Die atroclos der küneg her
Gepot dâ den seinen,
Dâ si mit pusaünnen
unde mit tampuren machten schal,
Dauon der wald laudt erhal.
dô rait der küneg weygamur
Mit seinem zeüg hin vür;
Atroclas rait darnach,
Dâ was in zu herberg gach.
Die stolczen rîter abstygen san;
An in ward groz schawen gethan.
Dâ die sunne gen dem abent schain,
Dâ waz der rîter kain,
im wär sein harnasch berait;
Beygamur der künec gemayd
Sein roz im beraitten batt;
Küneg atroclos von rerat
Was berait unde die seinen gar.
Er huob zuo vorderst an der schar
Plasen zwo pusaunen groz,
Von dampuren in ein schal dos
Nahent unde ouch verre.
Dâ sprach des adlers hêrre:
 <
Wir süllen traben ûf den plân,
Die vespere began.
Dâ sind zway panir herfür:
Sich hât erhaben der purhür .>
künec artus von pritane
Kam geriten ûf den plâne,
Mit ym yther von gachafies;
Lyplagar dort her liez
Streychen vast ûf dem ring.
Weygamur der jüngling
Mit rechtem tyost yn dernider stach.
 <
Thuo sicherhait,- weygamur dâ sprach-
Dulceflur dem kinde gar .>
 <
daz sol nû sein;> sprach lyplagar.
Sein roz er ym wider pot
Zu hylff, loyr vy li roy paldriotht.
Sunst huobe sich die ritterschafft:
Gamuret der küneg tugenthaft
Wol berüst rait dort her,
Er vürt von gold ein sper,
unde kerte an lehelein,
Des müst er gedulden vales pein.
Von spanniol küneg ryol
Rait mit seiner troppol
Ritterlichen ûf den ring;
Die schellen klingen klinga kling!
Wa die rîter kertten hin.
Zu der andern seyten rait darin
Aûf einem roz prawn
Von gurgalet lympontrogrön,
Des zymmer was ein krön;
ouch was geschnitten schone
Sein wappenrock lâng unde weyt,
ein cyclat yn einen sammeyt;
Der samat was rot, der cyclat gel;
Er was starck unde schnel.
Sye rittent baydenthalben in,
si vurent her unde hin.
Die taffelrunder tätten dâ michel pund,
Des was ouch maneger vngesund,
Sô wurden si schadenhaft.
Gamuret vur mit kraft
ûf einem roz swarcz;
Der jung von grytarcz
Was wol gezymiert.
Alsô ward geturniert.
Nû merckent alle gleych,
...
Die den turnay het dar gelayt,
Wie hofflichen die rayt
An dem ring schawen,
Mit vünfzig junckfrawen,
Die wâren all auszerwelt;
Die abbenteür uns daz zelt,
si wâren alle vürsten kind.
Dâ ward manec aug plint,
daz doch wol gesach.
Manec rîter des jach:
 <
Des gottes vleyz lag an in .>
Nyfrogar die künegîn
ûf einem weysen maul rait;
Vber den sattel was geprayt
ein prawn samettin teck
...
Die hievor die kriechen worchten,
Dâ si dâ nymant vorchten;
ein klain hemed seydein,
Dâ was si gepreyset ein;
Die maget was zu massen lângk,
Enmitten klain, sinwel unde swanck,
in rechter weyz ersollen,
ir hüfflin zart getrollen,
ir mündlin rot als der rubein;
Gar schön was daz megethein;
ir zen weyz als daz helfenpain,
Die weyssin durch die röttin schain;
ir wenglin zart gemenget,
Die weyzin durch die rötin tringet;
Doch het die röt den pessern tayl;
ir nesslin gar an alle mayl
Schlecht, klain unde nit gepogen;
ouch het die maget wolgezogen
Zway augen prawn nach valcken art,
Darin daz weyz sich nit spart,
Nach wunsch gar vnerblichen,
ir prawnen praen gestrîchen
Mit einem pensel wolgefar;
Als gespünst was ir har.
ouch vurt die edel maget rain
ein harpant von edelm gestain
Geworcht mit ganczem vleyz,
Darzwischen groz perlein weyz,
in rechter weyse gelencket
unde ûf ir har gesencket.
Die mynigclich diern
Het zway prüstlin als zwo piern,
Geschmucket an ir hercze zart;
si was geporen von hoher art.
ir hendlin weyz, ir vinger lâng,
ir näcklin unde ir hälzlin plânck,
ir kel unde ouch ir kynn
Geformirt nach der mynn,
in rechter maze an laster,
Lind, weyz dann ein alapaster;
ir vuozlin klain, pogristen hol,
ein zeyzlin het sich verporgen wol
Vnder jrn vuozristen;
Geschücht nach maysters listen.
si was gancz an alle mayl;
vrouwe schön het wol den jrn tail
Vorderlich ûf si gesteüt;
Was yederman sagt oder geüt
Von schönen vrouwen, dez gan ich in wol;
Noch mer ich iuch sagen sol:
ir rock von samat was,
Noch grüner dan ein gras,
Vürte si ob dem hemde
ein spehe gürtel vremde;
Von golde unde von gestain,
Den vürt die maget rain;
Sye vurt ouch ein vurspang teür,
Der was in dem vewr
Geleutert mit vleyz;
umb ir arm weyz
Vürte dâ daz megethein
Zwuo spangen güldein,
Dâ lag jnen manec stain;
Aûf jrm haubt schain
Von rottem gold ein kron,
Darjnnen glayz vil schon
Vss andern stainen ein rubein.
Alsô rayt daz schön megethein
Baydenthalb bî dem ring;
Aller schlacht ding
Vergassen die helde guot,
in stuond allen der muot,
Wie si den preyz bejagten,
daz si wol behagten
unde geviellen der künegîn gmaid,
Die dâ alsô stolczlichen rayt.
Von der guoten ritterschafft
Ward zerprochen manec sperschafft
unde manec klainet vertän
Nach ern aûf preyzes wön,
Manec roz ward geritten,
Der gar were vermitten,
Wan die künegîn dinifogar.
Zulest viel der preyz gar,
daz si alle jahen,
Die den turnay sachen,
ûf drey rîter lobleich:
daz ein was der küneg reich
Von balays gamuret;
Lympondrigon von yurgulet
Was der ander genant;
Der dritt was wol bekant,
daz was der küneg weygamur,
Der mit dem adler vuor:
Dicz warn die küneg alle drey.
Nû gepot die künegîn dabey,
daz si liessen den schal;
dô ward ein styl über all;
si hetten zwen rinck weyt.
dô sprach die künegîn: < es ist zeit,
daz dise ritterschaft habe ein end;
iur arme unde iur hend
Mügen wol müde sein.
Es ist heüt worden schein,
daz ich hört sagen ye,
daz besser rîter wurden nie,
Dan ich heüt siech;
Hincz iuch allen ich daz vergich,
ich sich heüt vnder eüch nit zagen,
ir mügt wol syges kron tragen.
ich muoz iuch allen preyz jehen,
unde hân doch daz wol gesehen,
daz heüt gnüg sind hie gefangen;
daz ist aber alsô ergangen,
daz ir lobe dauon nit wirt kranck;
si haben wol verdient den danck
Von allen schönen vrouwen;
ich sich hie verhauen
Manec schilt unde helm dâr zuo,
Die gancz wâren heüt vruo .>
Dâ sprach die maget klar:
 <
ich hân gelobet, daz ist war,
Wem der höchst preyz wirt gezalt,
Er sey junck oder alt,
Der sol künec unde herr sein
Meines lândes unde mein,
Ob ich ym geualle;
nû sprechent, rîter alle,
Wem die êre sey widerfarn?
ein rîter haist mit dem arn,
Der ist hie grosses lobes wert,
im hât sein sper unde swert
Erworben grosse êre;
Danocht ist ir mere,
Linpondrigön von gurgalet,
unde der küneg gamüret,
Der ist meiner pasen suon.
Nû sult ir alle sô wol thuon
unde sült uns beschayden
unde erjnnern, von bayden
Welchem ir des wölt günnen,
daz er hab gewunnen
Vor dem andern den preyz,
Wan ich bin layder nit sô weyz,
daz ich müg erdencken;
ich wil ir kainen krencken,
Sie tragen bayde hohen muot.
Nû vernement, ir edeln rîter guot,
Wie ich hiezuo komen sey,
unde merckent ouch dabey,
daz ich durch kain unkeüscheit
Zuo dysem turnay rait,
Wan daz mich dâr zuo zwinget nôt:
ein hayden, haysset gamgrinot,
daz lând stosset an daz mein;
Nû wil er sô gewaltig sein,
daz er mein lând wil zwingen
unde mich dâr zuo pringen,
daz ich sein kebsweyb müz sein.
Ee wolt ich den leyb mein
einem schlechten knaben geben,
Oder verliesen mein leben,
Ee er gewynn den rumm,
daz er meinen magtum
Mir nach lasster aberstryte;
Grosse nôt ich ee lytte,
daz ich den leyb nach êren verlür.
Nû wil ich haben die kür,
daz ir mirs nit zelt vur vnsinikeit
Durch iur aller stolczhait .>
Die heren alle gemain
Sprachen daz über ein:
 <
Seyt iur ding alsô stet in acht,
vrouw, sô rat wir iuch recht,
daz dyser rîter tugentlich
Mit ainer tyost versuoche sich,
Wem die selde wolt günnen,
daz er hab gewunnen
iur magtum unde iur lând,
Den hât got vil wol erkant
unde der welt geeret .>
Nû wurden san gekeret
Die roz ûf einen punayz;
Nû ward gemacht der krayz,
Darjn si zuosamen solden varn.
dô sprach der künec mit dem arn:
 <
Wir mügen wol den streyt län;
Wir haben ainander nit gethän,
Wan daz ich ewch dienen sol,
ich gan iuch der ern wol,
Ob iuch mein vrouw gnaden wil.
Hie sind rîter harte vil,
Die der wirdigkeit ob mir sind.
ich bin, hêrre, nit sô ein kind,
ich waiz wol, waz iuch gefrumen müg;
Redte ich anders, ich lüg.
Mein vrouw sol mein dienst hân,
ich sol mich des nit ziehen an,
Dauon mir widerfür spot,
daz sol mich erlassen got.
ich bin nit komen her,
daz ich der ern icht ger.
daz aber ir mir gepietent den preiz,
daz beken ich wol in der weyz,
Durch iur zuocht ir daz thuot .>
Dâ sprach die künegîn guot:
 <
Her, iuch preyzet maneger man,
Der es baz erkennen kan,
An einem rîter iur tugent,
Wan ir habt mannes jugent .-
Alsô sprach daz megethein:-
Er unde tugent jst an iuch schein .>
Dâ sprach der künec gamuret
Von aller der hêrre bett
Zu der künegîn alsô:
 <
An zweyfel, ich bin hart vro,
daz dir von ritterlicher tat
Got hie gesendet hât,
einen vürsten sô tugenthaft,
Den alle die ritterschafft
Zu einem guoten rîter nennet,
unde sein gepurd wol erkenet;
Den solt du nemen zu einem man .>
dô sprach die künegîn san:
 <
ich wayz wol, daz er ist ein küneg
Edel, reich unde vrünig,
unde tregt ein kron als wol als ich;
Wan ein sach die jrret mich,
daz er schluog den vater mein.
One man wolt ich iemer sein,
Ee daz ich wurd sein weyb;
Meinem vater nam er den leyb.
An trewen unde an ern wol
Er wer mein gar vil reicher gestol,
Ob ich het mannes leyb:
Layder nû bin ich ein weyb;
ich mac darwider nit gethän .>
dô sprach der küneg lypandrigän:
 <
nû horent alle, die hie sein,
Mein vrouw, die künegein,
Hasset mich umb jres vaters tod;
Darzu zwang mich grosse nôt:
Er tät mir grosses layd,
Mit gwalt er mir in mein lând rait,
Mein leüt er mir schluog,
Meiner burge nam er mir gnuog .>-
 <
Nû wil ich iuch allen sagen,
Wie der küneg ward erschlagen;
daz ist mir noch wol wissen.
Ains tags was er erpissen,
in einem wald er pierssen rait,
unde mit im manec held gemaid;
Dar kam ich ouch geritten,
unde grüset si nach guoten sytenn,
unde hiez im schencken guoten wein,
unde bat in über nacht dâ sein;
daz globt der küneg von gurgalet.
Einen pracken namen si zu stet,
Sie ritten suochen wilde tier,
einen hirsen vunden si schir,
Der ward mit einem stral verwundt;
Aûf sein vart liessen si die hundt;
Nach dem hyrs was in gach,
unde lieffen im alles nach,
Wan die küneg bayde
Ritten aûf ainer hayde,
Sye zwen unde nymant mer.
Lypondrigän vürt ein sper,
Den künec er durch den leyb stach;
Der groz mord alsô geschach.
Von dem stych lag er tod .>-
 <
O we, daz erparm got!>
Rüfften si alle gemain.
Nû erschain sich von dem main
Lypondrigan unde sprach:
 <
Wer daz heüt gesach,
daz ich treüloz sey,
Er sey küneg, vürst oder vrey,
Der ist vngetreüer dan ich;
Sein tat erweysten mich;
ich schafft, daz er mich sein erlat,
Dieweyl daz die welt stat .>
Dâ sprach der helde weygamur:
 <
Die rede süllen iuch werden vur,
Herr von gurgalet;
ich wil iuch weren hie zu stet
Die künegin unde die mynnen,
Ob ir si welt gewynnen
Mit ritterschafft an mir;
Noch heüt an dem tag sol ich unde ir
Streytten umb daz magethein;
Der preyz ist iur oder mein.
Nû wil ich in ainig hân,
ich wil aûf guoten wan
Ze rüssten gan, ouch reyten;
ir müssent heut streytten,
Oder ir seyt an preyz laz.
ir habent doch gesprochen daz,
ir wollent iuch entladen der schanden,
Oder ir seyt in allen lânden
iemer vngenaeme
unde an ern widerzaeme .>
Lypondrigan mit zorn sprach:
 <
daz sey der mayste vngemach,
daz mich gerür iemer mer;
Möcht ich preyz unde er
An iuch hie gewynnen;
ir wurdent des wol jnnen,
daz mir zorn wäre;
iur red ist mir swäre.
Der künegin ich niht entgere;
ir müst aber von meinem spere
Zu der erden vallen;
daz macht iur schallen .>
Weygamur den helm aufpand,
ein sper nam er in die hand,
Er rürt daz roz mit den sporn,
Wan in het begryffen der zorn.
Alsô tete lypandrigan;
Aûf einem roz, daz waz praun,
Kert er an den rîter mit dem arn;
Sie kunden bayde nit lenger sparnn,
Die schafft in den handen,
Geleiche den weyganden,
Yttweder daz sein zerstach;
Dâ muosten leyden vngemach
Die schillt von den swertten;
Des si bayde gertten,
daz hetten si dâ gefunden;
Greüliche tieffe wunden
Schlügen si durch den harnasch;
daz ir yettweder genaz,
daz was wunderlich genuog.
Weygamür mit zorn schluog
daz swert, daz es enzway prach.
Mit zorn lypondrigon sprach:
 <
nû hât dein drow ein end,
Sô sind dir ploz die hend,
Sô hylft dir weder magt noch weyb;
Es muoz dir gan an den leyb .>
dô sprach der rîter mit dem arn:
 <
ir sült mir der red schon nachfarn,
Wie nahent iuch tuncket mein tod,
ich bring iuch noch in grosse nôt .>
Mit den armen er in gefie,
Er truckt in nyder aûf die knie,
unde truckt in alsô ser,
daz er niht mocht mer
Aûf den vüssen gestan;
daz plüt vast von im ran
Auz den orn unde von dem mund,
dô rûft er dô zuo der stund:
 <
Laz mich leben, rîter guot,
Durch deinen ritterlichen muot;
hân ich dir icht gesprochen,
daz hast du wol gerochen,
daz ich sein iemer gedenken mac .>
Weygamur sich des verwag,
daz er in wolt lassen leben;
Er hiez in sicherhait geben
Dem küneg von rerat.
Die gab er an der stat.
nû gieng die süz künegîn
Mit jrn megten dahin,
Dâ weygamur entwappent ward;
si tete nach weyzlicher art,
Sein wunden si besach,
Jrn segen si darüber sprach,
Sye eylet in zu uerpinden
Mit jrn henden linden;
si tröst in, als man wunden tuon sol,
si sprach: < held, gehabt iuch wol;
ir seyt zu recht nit gewundt .>
Man zoch im an der stund
ein pferd, daz sanft truog.
Dâ ward gefraget gnuog,
Wie seinen wunden wäre.
Sie klagten sein swäre,
Die rîter allgemaine,
Wan lypandrigon allaine.
Die künegin dymsygar
...
Mit im zu herberg rayt;
umb in was ir layd;
si hiez in haben guoten gemach,
si wunscht im krafft unde macht;
Zu der herberg si dô rayt.
Die stolczen rîter gemaidt
Enwafften sich überall,
si hetten mit vröuden grossen schal.
Die vespere was alsô ergangen,
Die künegin het danocht wunsamen
Vff dem rîter mit dem arn;
einen knecht si bat erfarn.
Ob er icht hette weybes.
Hayles unde gesundes leybes
Wunschte im offt die maget.
Dem knecht ward gesaget,
Wie es umb den hern stuond;
daz tät er seiner vrouwen kunt.
Dâ sprach daz süsse megethein:
 <
daz wiss vnser trachtein,
Jst die magt dulceflur,
Gemahelt dem künec weygamur,
Sô mac si gern haben daz leben,
...
Dulceflur die maget süz,
daz dich bewarn müz
Mit deinem gemahel der gottes segen;
Er ist des mütz unde leybs ein degen .>
Des morgens, dâ der tag erschain,
Lypondrigon ward des in ein,
daz er wolt von dannen reytten;
Er mocht nit erpeytten
Vor schanden, daz es wurd liecht;
Er nam vrlaub niht,
Er eylet dannen pald.
Nû widerrayt im vor dem wald
Dulceflür die maget gemaid,
Mit ainer junckfrawen, dy mit ir rait,
Die was myglares genant;
Nû grüste si zuhand
Lypundrygon von gurgalet;
Gnade sagt si im ze stet,
Die junckfraw wolgefar;
ir har was gepunden gar
Mit seydin schnüre klain;
Dulciflur die maget rain,
ein schones zeltenpferd raidt,
Von prawnem samat het si ein klaid,
einen rock lâng unde weyt;
Hermlin was ir kürseit;
si vürte einen pfabenhüt,
ein seydin schnur vil güt
Was gemachet daran;
Die maget klar darunder pran
Rotter, dan ein plum thuo.
Lypundrigan sprach aber nû:
 <
Meinen dienst sult ir haben darzu,
Wo ir hin wollet reitten sô vruo,
daz sagent mir, süsses megetein,
Ob ir darzu bedorffent mein .>
...
Daraûf sprach dy jung künegîn:
 <
Herr, wir müssen gahen,
Sey wir noch niht nahen
Zu myseregal bî der stat .>
Der rîter daz megetein aber pat,
daz si sych wolte nennen,
Er wolt si gern kennenn.
dô sprach die maget myglares:
 <
Warumb vraget ir des?>
Er sprach: < durch ewer êre,
daz ich dester mere
iuch zu dienste werden müg,
Wo mein tienst iuch tüg .>
Dâ sprach aber daz megetein:
 <
Mein vrouw ist die künegein,
Des kunigs tochter von rerat;
einen gemahel si hât,
daz ist weygamur der küneg werd,
Mit dem dâ der adler vert .>
Als die maget daz verjach,
Lypundrigan dâ sprach:
 <
Sô seit ir mir recht widerritten;
Von ewrm vater hân ich gestern erliten
Spot unde grosse schandt.
nû sült ir zu einem pfandt
Mit mir varen von hynnen;
Ewrs gemahels mynnen
Werdent ir wol ergeczet;
Er hât mich ouch geleczet,
unde mir mein er benommen,
...
Secht, die wunden, die ich hân,
Die schlüg mir nachtin iur man .>
Die künegin er bî dem zam gefie,
Die andern maget er reittenn lie.
dulcefluor die süsse
Viel im an die vüze,
Sere wainet, pat si in,
daz er si reitten lieze hin
Mit jrer gespillen, die dort rait.
Es was ir lieb oder layd,
Er vurt si dâ gefangen
Manegen weg lângen.
Er hiez si sanfte vüren,
si getorste nymant rüren;
Wan es was die gewonhait,
daz weder arm noch reich layd
An kainem weyb mysetät,
Dan was er erwarb mit seiner bet.
Alsô ward dulciflur die maget
Gefangen, als man nû saget.
Gen gurgalet er si vurte dô;
Er was dez pfandes harte vro.
Er hiez ir kunigclichen pflegen;
Er war gern bî ir gelegen,
Zu weybe wolt er si haben genomen;
Dâ kund er si niht überkomen,
daz es ir wille wär.
ir was die weyl swär;
ir augen wurden offt rot
...
Wan si wainet zu aller stund;
Die rot an jrm mund
Ward mysevar unde plaich;
Alle schöne ir entwaich.
nû ist gefangen dulciflur;
Atroclas unde weygamur
Sind noch ze mysirigalt,
unde mit in manec rîter pald,
unde jst noch gesaget niht
umb die laydige geschicht.
Nû kam die maget myclares
Zu guotem vnder des,
daz die rîter gemaydt
Zu rosse wärn beraitt,
Als si turnyren wolten,
unde als si des tages solden:
daz komen die maget rewfar,
Die vor was schon unde klar.
si tat in laydyge märe kund;
Dâ ward vil traurens an der selben stund.
Atroclas von rerat,
dô im daz verkündet ward,
Sprach zu den rittern überall.
dô ward ein michel schal;
si eylten alle nachfarn;
Der jung künec mit dem arn
Seiner wunden dâ vergaz,
Aûf ein roz er dâ saz,
Er eylet zu vorderst an der vart;
Des turnays vergessen ward.
Hie hetten si gerne die maget gewunen,
wâren si ûf daz spor komen.
Der künec von lendreye,
Wie vnkreftig er seye,
Er het gewunen die maget her;
Darumb sô must er
Leyden nôt unde arbait.
Was die rîter gemaid
Suchten, si vunden niht,
ir müe was gar entwicht.
Weygamur mit dem aren
Batt dâ wider haim varen.
Alsô det der künec atroclas.
...
nû die zwen künec pald
Ritten dâ allein in den wald
Gegen gurgalet dem lând si kerten;
si hetten kain geuertten,
Wan den arn, der vlog mit in.
si kamen gen lauflirarin,
daz was ein stat bî dem mer,
Die het von türnen grosse wer,
Die was des künegs von sabelet,
unde was der von gurgalet
Mit der maget geritten vür.
dô sprach küneg weygamür:
 <
Vnns sol des niht betragen,
Wir süllen hie der mer vragen,
Wan daz ist des lândes huptstat .>
dô sprach der küneg von rerat,
daz in daz selbig dauchte guot.
Die künege mit êren wol behuot
in ein herberg gritten;
dô sye des morgens jnn erpitten;
Den wirt vragten si der mer,
Wes die guot stat wär,
Von dem lând unde von der stat;
Dâ sagt in der wirt, des man in pat.
Er vraget ouch sein geste,
Ob yeder darumb icht weste,
daz si im woltent sagen:
 <
Es kom daher vor vier tagen
Ein rîter geeylet dâ herein,
Der vurt ein megethein,
Die was mit pfelle wol geclait;
Sie geporte, als ir wär laid,
daz si mit im solde varn .>
dô sprach der rîter mit dem arn:
 <
Her wirt, daz wil ich iuch tuon kund,
Es was der küneg lypundrigund,
Der rait her von myssigralt,
Dâ ward im daz best gezalt;
Dâ volget im daz megethein,
Dynifogar, die künegein,
Die solde er haben ze weyb,
Zu wune seinem leyb,
Die gewon er dâ mit ritterschaft;
Er hât manliche kraft .>
dô sprach aber der wirt:
 <
Wan daz ir mein gest sytt,
unde ich eüch niht versweren wil,
Dauon solt ich iuch sagen vil
Von der maget, die er vurte;
Als er si yndert rurtte,
One massen si wainte;
Damit si beschainte,
daz si mit im ungern vuor.
si was geheissen dulciflur;
Von rerat atroclas
Der selben maget vater was.
ouch hette daz selbig megetein
An jrer hand ein vingerlein,
Als offt unde dick si daz ansach,
daz wort si ye darnach gesprach:
 «
Eya, künec weygamür,
Sol ich nimmer hinfür
Deinen leyb beschawen? »
Sô begund er ir trawen,
Der rîter, mit scharpffem worte.
Als si daz gehorte,
Sô ward ir jamer sô grausenlich,
Es begund erbarmen mich:
si wand ir schneweyz hende,
si schluog an die wende
ir wol geschaffen haubt;
Vröden was si beraubt;
Groz was ir vngemach.
Alsô vertryben si die nacht
in dysem hauss, daz ich es sach.
ich muz der vrouwen vngemach
Klagen vncz an meinen tod.
Ach, ach, si leyt grosse nôt!>
Dâ nû der wirt begund alsô sagen,
unde der maget kumer klagen,
Dâ uberlieffen in taugen,
Denn rittern bayden, jre augen.
Weygamür sprach aber zum wirt alsô:
 <
Künnent ir uns nit gsagen, wo
Jst sein lând gelegen,
Wie lâng ist er vnder wegen,
Ee er müg gar haim komen?>
Sprach der wirt: < ich hân vernomen,
Er müze voran lânge weg,
Bayde, moz unde steg,
Hoch berg unde tyeffe tal,
in dem walt steyg smal,
Durch den wald zuo toloyr,
in daz lând zu effloyr,
über den see zu mysegret,
in daz lând zu gurgalet;
Dâ sol er tragen die krön .>-
 <
Hay, dulcifur, wie schön
unde tewr ich dich erarnenn muoz!
ich thuon dir ouch sorgen puoz,
Wie vremde es zwischen uns sey .>-
Sprach der küneg von lendrei.
Es ward geswigen hie mitten.
Nach vil hofflichem sytten
Des nachtes ir der wirt pflag.
Als nû dâ der liecht tag,
Vrlaub namen si zuohant;
si vuoren wald unde lând,
si ritten manec meyl.
Es kam in an die eyl,
daz si gern wären tod,
Wan si litten grosse nôt.
ouch ist hie wol gesaget,
Wie lypundrigund die maget
Dulciflur, die maget vieng.
nû vernement wie es darnach ergieng.
Dâ er si haim bracht,
eines dinges er im gedacht:
Dâ si ir vater suochte mit were,
Dâ entgegen schuoff er sein here,
Er gedacht in seinem muot,
Wie er die maget mit guot
unde mit listen überkäme,
daz si in vil gerne näme;
Wie er seinen dingen tät,
Es wär treütten oder pet,
Die wâren ir alle geleich.
Vnder des kom der künec reich
Zuo der see zuo missagrett,
Der schyed daz lând zuo gurgalet
unde daz lând zuo doloyr.
in ainer hayde, haysset effloyr,
Ein rîter in wider rayt,
daz was der künec gemaid,
unde der herczog von nordin.
Die zwen küneg grüssten in;
Des tancket er in süsse
Mit vil hofflichen grüze.
si vragten in der mere;
Dâ klagt er in vil sere,
Jamarlich gepärd het er darzü,
Er klagt in arbayt unde müe;
Er sprach: < ich vnsäliger man,
Wan ich sälde nie gewan!
Es ist nû vil manec tag,
Dâ ich vreden niht enpflag,
unde daz mir widerfur dicz layd.
eines tages, dâ ich rait
in den wald zu doloyr,
Ein junckfraw het gefolget mir,
Von drizwas lând die künegîn,
ir muoter waz von grizmazmalin;
Pioles ir name was;
O wee, daz ich ye genas,
daz ich mit ir icht layd den tod!
O wee, daz erbarm got!
ûf ein purg ich si pracht,
Vil wenig ich des gedacht,
ich solt si wider vinden;
Dem wirt unde seinem gesinde
Empfalch ich si mit trewen.
daz muoz mich iemer reüen,
daz ich den turnay nit vermaid,
Dâ ich vnsaliger man hin rait;
unde als ich kam dâ wider,
Dâ lag die purg dar nider,
Verprant unde zerprochen;
dô het der küneg gerochen
An dem wirt seinen zorn;
Des hât manec man verlorn
Jaemerlich seinen leybe,
Dâ verprunen junckfrawen unde weybe,
unde alles daz dâ was,
daz dâ nymant genaz.
Dâ verlöz ich die vrouwen mein,
daz müze got geclaget sein .>
Weygamur der held pald
Sach neben sich in den wald;
Er gedacht wo er wäre;
Er verstund sych an dem mere,
daz es die junckfraw was,
Der er halff daz si genaz
in der purg die er vand,
Die in dem wald was verprant,
Dâ er erst auz dem mer schied,
unde der synne hette nit.
Er gedacht vast daran,
Wa er die junckfraw het gelân;
...
Vber lâng er sich besan
daz er was auz dem selben lând.
Nû begund er trachten zuhand,
Er sach dâ alumbe gar verr;
Zulest sach der herr
ein burg aûf einem berge,
Dâ er dem gezwerge
Empfolhen het die maget guot,
daz hât wol acht jar geruot,
Der er nyemant gewuog.
Er sprach: < wir haben geriten gnuog,
Wir sullen beleyben hie .>
Die hêrren sprachen: < o wie?
Wan wir haben nit speys .>-
 <
Dâ tuond als ich iuch weyz,-
Sprach der künec von lendrie,-
ein burg stat nahent hie,
Dâ wil ich ein reytten;
ir sullent mein hie beytten.
ich bring iuch speyz, ob ich mac.
Wir haben geritten disen tag,
Dise roz sind müd unde ouch wir .>
Dâ sprach der künec hartzier:
 <
Herr, ir habent gesprochen wol,
Ob daz alsô wesen sol,
daz ich iur gunst hân,
unde mir iur tugent daz gan,
daz ich alhie beleybe
unde die nacht bî iuch vertreybe,
Mit gefalligclicher tat .>
dô sprach der künec von rerat:
 <
Herr, daz ist vnser bet .>
Sie gehiessen sich zü stet
Dienst unde geselschafft;
Die drey rîter tügenthafft
Gelobtent daz mit ayden,
daz si nit wolten geschayden
Werden, von kainer schlacht nôt,
Es wär gefancknüz oder tod.
Die geselschafft werd ein jar,
unde hieltent es staet zwar.
Weygamur der tugentreich,
Vil hart vröleich
Rait hin ûf den berg;
Dâ vand er aber daz zwerg
Vor der burg syczen,
Dar kam er mit guoten wiczen.
Als in daz gezwerg ansach,
Es erkant in unde sprach:
 <
Herr, seyt mir wilkomen unde got,
Last mich seyn ein pot,
Der daz pottenprot gewynn,
Wan die künegîn
Werden alle ewer zuokünft vro .>
Weygamur der vraget dô
unde sprach: < jst die junckfraw noch hie,
Die ich zum nechsten hie lie,
Pyoles die vil guot,
Die ich in deines vrouwen huot
Empfalch, dâ ich von hinen rait?
Jst ir ye geschehen kain layd?
daz muz mich ymer rewen;
ich empfalch si zu ewrn treüen .>-
 <
Ja, si ist gesund unde vro,-
Sprach daz gezwerg dô,-
daz mügt ir selber schawen,
si ist bî meinen vrouwen
in ainer kemnatten,
Dâ ist si wol beratten
Zu allem, daz si geren hât,
Seyden, gold unde allen rat .>
daz gezwerg dô dannen lief,
Vil laut es in der purg rieff:
 <
Wol ûf! enpfahent den man,
Von dem wir den leyb hân!>
Den vrouwen saget er die mär,
daz dâ komen wär
Der rîter, von des vrünckheit
Was zu lieb komen ir layd.
Die schöne lygroniten
unde ouch die hübsch vlorzgeniten
unde die süz pyoles,
Gar vro wurden si des.
bî den henden si sich viengen,
in den hoff si giengen;
Dâ si den rîter sahen,
si eylten in ze empfahen,
si kusten in vil mynicleich.
Die künegin alle geleich
Belaitten in ûf den balast hoh;
Pyoles vmbfieng in dô
Mit den armen zu ir:
 <
Wie mochtent ir, herr, von mir
Ye sô lâng gesein?
Wan ich hân nymant dan dein .>
Dâ sprach der künec weygamur,
nû solt die vrouw hinfur
Nymer bî der künegin sein:
 <
Den reichen künec von nordein
Pring ich dir, daz ist war .>
Pyoles die vrouwe wol gefar,
Ab seinem namen vor liebe erschrack,
daz si nit west wa si lagk.
si viele dem rîter in sein schos,
ein kalter swayz ir überflozs,
ir liechte varb die ward plaich,
daz ir dy krafft entwaich.
si richtet sich ûf unde ward vro,
Zu weygamur sprach si dô:
 <
Lieber herr, nû sagent mir,
Wa ist der küneg harczir?>
dô sprach der künec mit dem arn:
 <
Dâ soltu, vrouw, mit mir varn,
ich bring iuch schir dâ er ist .>
nû ward die vrouw in kurczer vrist
Zu der vart geclaydet,
ein pfert ward ir ouch beraittet.
Weygamur der rîter pald,
Vurte die vrouwen in den wald;
si koment in kurczer stunden,
Dâ si den küneg vunden.
Als si in ersach, die süsse,
Dâ viel si im zuo viesse
Von dem pfertt, als si rait.
Der künec daz ouch nit vermaid.
Dâ si die vrouwen sachen,
si eylten si empfachen.
Nû erkandt der künec von nordein
dô die vrüntdin sein.
guotlichen er si empfie,
Grösser lieb gewunen si nie,
Man noch weyb, als man sagte,
Es was in vil lieb betagte.
dô sprach daz süsse megetein
Zu dem künec von nordein:
 <
Nû solt du, lieber hêrre,
Dancken vil sere
Disem rîter gemaydt,
Wan von seiner vrunckeitt,
Du hettest mich anders nymer mer gesehen.
ich wil im der trewen jehen,
Die er an mir getän hât .>
si sagt im alle die tat,
Die er ye an ir begie,
Wie er si vand unde wie er si lie,
unde si pracht zu den leüten wider,
unde wie man ir pflag syder,
Mit ganczen ern durch in.
dô sprach der künec von nordin:
 <
daz sol ich verdienen, wil es got .>
Sein hende er im pot,
Er wolte werden sein man.
Weygamur sprach san:
 <
Herr, ir seyt ein künec als ich,
Es wär mir zuo grözlich,
Ewer manhait ich nit ger,
Mein schilt unde mein sper
Sol iuch dienen, dyweil ich lebe,
Wan es sych anders begebe,
Wan mir sein kain nôt ist.
Es wär ein vil guoter list,
daz ein man wol tät,
Sô er des stat het.
vrouwen dienet ich ouch ye,
Als ir habt gejehen hie;
daz wil ich iemer wesen vro .>
Die junckfrawen komen dô
Von der burg geritten.
si begunden mit züchten bitten
Die drey rîter gemaydt,
daz si, durch ir huöschait,
Mit in zu hoffe wolten varn.
dô sprach der rîter mit dem arn:
 <
Von ewren gnaden wir daz biten unde begeren,
daz wir mit ewren hulden dez werden
Verzihen, ir sült uns senden der hilfe nôt,
Vutter, wein unde ouch prot .>
dô die junckfrawen wol gefar,
Hiessen in vüren dar
Vuoter unde speyze vil.
Pyoles ir gespil
Vrlaub nam von in,
Wan si der künec von nordin
Nû wolt vüren von dan.
Nû begund wainen san
Die süsse junckfravelein,
An in was myltikeit wol schein.
Als jndem schieden si sich,
Die junckfrawen mynigclich.
Alsô lagen si die nacht in dem wald,
Biz kam der ander morgen pald,
Dâ ritten si gen mysigreth.
Die stat was von gurgalet,
Des kunigs von lypundrigon.
ein rîter von harelfrum
ûf der strasse in widerfur.
Dâ pat der rîter weygamur,
daz er im sagte mere,
Wes die stat were.
dô sprach der rîter zuhand:
 <
Die stat unde dyses lând
Dienet dem künec von gurgulet .>
Weygamur sprach zu der stet:
 <
Nû sag uns, herr, dabey,
Wissent ir wo der künec sey?
Jst iuch daz icht bekant?
Wir sind poten an in gesandt,
unde sein hie zu lând geste .>-
 <
Sô rat ich iuch daz peste,-
Sprach der rîter vnuerzagt;-
Er pracht heut ein magt,
Die ist klar unde wolgetän,
Die kan der künec nit ubergän
Mit übel noch mit guot;
si ist in sô vestem muot,
daz si durch in nit wil thuon.
Nû wil der künec lypundrigon
Reytten gen gemorigal,
unde daz megetein mit schal
Mit im vurn, umb daz,
Ob er si dester baz
Seines willen müg übergan.
Er wil si selbs sehen lân
Seiner manhait kraft.
Dahin koment grosze ritterschaft
Von allen dysen lânden;
Vor seinen veinden handen
Besorge er sich mit dô .>
Weygamur sprach: < wo
Gät die rechte straz dahin?>-
 <
Vber den berg zu plamynn,
Zu grunlalyr über den wald,
Dâ mügent ir vil pald
Den künec morge besprechen .>-
 <
Möcht wir es wol gerechen!
Wir besprechen in>;- sprach atroclas.
...
Dem rîter eylen was
Gach unde rait vurbas.
Dâ sprach der rîter weygamur,
Mit dem der adler vur:
 <
ich bin des meres hart gayl;
Wil uns got geben hayl,
Sô mac uns wol gelingenn,
in allen vnsern dingen .>
Harczir, der künec von nordin,
unde die junckfrawen sin,
Westen denocht niht der mer
Von der zwayer hern swär,
unde den grossen kumer den si littenn.
dô si dâ kamen geritten
Zu einem prunnen an ein graz,
Dâ sprach künec atroclas
Zu dem künec von nordein:
 <
ich wil ûf die gnade dein
Dir, hêrre, klagen layd,
Wan ich nôt unde arbait
hân, unde ouch grosse rew,
Wan lypundrigon hât sein trew
An mir zerprochen unde geswachet,
Des nû sein hercz in valschait lachet;
daz ist meines herczen ser,
Es ist geschehen selten mer.
ein tochter die ich hân,
Die ein maget wol gethan,
unde ist nur vierczehen jar alt,
Die rait gen misegralt;
Lipundrigon si dô vieng,
daz mir zu nötten ergieng.
einen türnay wolt si schawen,
Als ander junckfrawen;
Durch die bin ich hergefarn.
ouch der rîter mit dem arn,
Weygamur der reiche,
hât die maget eleiche,
Dulceflur die tochter mein,
Als er nû lat werden schein,
Wan er mit vert nach ir .>
dô sprach der künec schir:
 <
Seit die tät sô ist gethan,
Sô sült ir wissen âne wan,
Dâ ist kain zweyfel an mir niht
Wo mir zu streyten geschiecht
umb ewre bayder êre,
Ee ich von dannen kere,
ir sehent dan daz ich gesig
Oder bî iuch tod lig.
Wan ich von iur tugent guot
Hab gewunen hohen muot .>
Dâ sprach der künec von lendrie:
 <
Nû sült ir ratten mê,
Wie wir erlösen die maget.
Als uns der rîter saget,
daz er komt gen grymdolar,
unde mit im die maget klar
Koment ûf abenteür,
Sô müz im zu saur
Werden daz megethein,
Mir entpreche dan die hende mein.
Er müz vallen von mir an trost,
Damit wirt die maget von im erlost;
Oder ich verleüse den leybe,
Sô daz ich kain weybe
Mit acht mer gewynn .>
Pyoles die künegîn
Wainte unde klagte dô.
si ward aber herwider vro,
daz si wol erkannte
Die krafft seiner handte;
Der troste unde der gedinge
Machte ir hercz geringe.
 <
eines tages sult ir volgen mir,-
daz der künec sprach schir,-
Wir wollen eylen pald,
unde sein hütten ûf dem wald,
Dâ er über reitten sol;
Seines mütes ist er dol,
daz er an gesinde vertt.
Jst uns die selde beschert,
daz er die maget pringet dar,
Ee er dan von uns var,
Er muz uns die maget ledig lân,
daz sol er vurwar von mir hân .>
Weygamur sprach zuhand:
 <lypondrigon richtet dycz lând,
Ym sind die steyg wol bekant;
Wir versaumen villeicht die huot;
ich sag iuch mein muot;
Mir müz daz wol geuallen,
Der künec vert mit schallen
unde vleysset sich wie er bejag rum
Durch der vrouwen magthum,
Ob er mocht gelinden jrs herczen muot;
Dauon duncket mich daz guot,
daz wir der hut abe stein
unde lassen im daz magetein
Vuren biz gen vründylar,
unde wir nach komen dar.
daz wir in nit erschrechken,
Vnzer waffen sullen wir bedecken,
daz er uns niht erkenne.
Widerrit er mir denne,
ich stych in daz er vallen muoz;
ich mach im seiner hochfart puoz,
Ee er von mir kere,
daz er iemer mere
Gemütte kaines weybes.
Gan mir got des leybes,
ich gyb im des ein entliche letze,
daz er kainem seinen gemahel mit vahen beheste .>
Von rerat atroclas,
Der der maget vater was,
Dancket dem künec weygamur;
Er sprach: < die maget dulciflur
Jst mein kind, daz wayz ich wol,
Wan die ist mein rechter gestol.
Linpondrigon von gurgulet,
Ob mir nach hayl erget,
daz ich mit im streyten sol,
Sô erpeite ich es im wol,
daz er mir mein kind last vrey .>
Alsô ritten die künec al drey
Die strassen gen gundylar.
Dâ si wâren komen dar,
si viengen herberge
Nyden an einem berge,
An dem ende der stat.
Weygamur den wirt pat,
daz er behielte sein arn,
Er wolte an in auzfarn,
daz man in nit erkante dâ.
Die drey künec ritten sa
Gewaffent auz an daz veld,
Dâ was aufgeschlagen manec gezelt
Vor der stat, bî einem graben,
Dâ het sich der turnay erhaben,
Dâ manec stolczer rîter raytt,
unde manec hübsche vrouw wol geclaid
Rait schawen dabey.
Nû sach der künec von lendrey,
daz dort habet lypondrigon
Vff einem roz, daz was prawn,
Gezymiert wol, nach hoher kost,
unde sich berait zu einem tyost.
Manlichen er hin unde her vuor.
Nû kerte der herr weygamur
Vast ûf in mit einem sper,
Es was im komen nach seiner ger.
Mit solcher kraft er in stach,
daz im der sattelbogen zerbrach,
unde viel nyder in den sandt,
daz ers an seinem leyb empfandt.
Weygamur vür über in
Er sprach: < wayst du die trewe dîn,
Die du mir gabest zu misigralt,
Dâ dir der preyse ward gezalt
Vber alle ritterschafft, biz an mich?
Hettest du niht versprochen dich?
Dâ tettest du mir sicherhait,
daz müz dir nû werden layd,
daz du die niht liessest varn
Dulceflur, die maget klarnn,
Die du mir viengst zu layd .>
Nû sach si alsô wunden
Lypundrigun her tragen,
si hört sein nyndert klagen,
Wan si wöneten alle.
Nû vur tort her mit schalle
Atroclas unde weygamur,
Pald unde schir der künec vur.
Sie alle jachen,
Dâ si die maget sahen,
Durch die si warn komen dar,
Haben an der vrouwen schar,
ûf einem weysen maul plânck:
 <weygamur, nû hab danck .>
Als er die vrouwen erst ersach,
Er küste si unde sprach:
 <
vrouw, ir seyt von sorgen vrey .>
Die reichen künec alle drey
Vnderwunden sich der maget schon,
Sye ritten vrolich von dan
Gen granlynas.
Seines arn er niht vergaz,
Von lendrye weygamur.
Pyoles unde dulciflur,
Die zwo jungen künegîn,
Die wâren durch schlechte mynn
Zu grosser arbayt komen,
Als ir von in habt vernomenn;
Die hât der küneg von lendrey
Von sorgen gemacht vrey.
Atroclas, hartschir, weygamur,
Pyoles unde dulcefluor,
Mit vreden riten gen rerat;
Zu negragryz der haubtstat
Komen si eines morgens vruo.
Die jungen künegin zwuo
Wurdent dâ zu rat,
daz si rittent trat
ûf die burg, unde tetten kund,
daz jnn käm gesund
ir herr, der künec atroclas.
Nû si kamen vur den palas,
Dâ stygen ab die vrouwen gmayd.
Manec rîter wol geclait
Eylten si empfachen.
Auz der burg begunde gachen
Maneger junckher dol.
Jrer mutter kamen ouch die mer,
...
si eylte pald herfur.
Dâ sprach dulceflur:
 <
Vrav muter, ir sult vro sein,
Atroclas der vater mein
Jst gesund komen wider dâ .>
...
Richte er als er solde tuon;
Er gewan einen suon
bî der vrouwen dulcefluor,
Der ward genandt von natur
Dulciweygar künegcleichenn,
Des vreüet sich arm unde die reichen;
bî dem hât die abenteür nit betaget,
Wan von im wirt hie nit gesaget.
Damit hât es ein ende
Got vnzr aller kumer wende
in vröuden in dem hymelreich;
Sprechent alle geleich: amen.
Deo gracias.
