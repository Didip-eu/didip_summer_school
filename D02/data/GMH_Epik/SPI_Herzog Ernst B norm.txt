Nû vernemet alle besunder:
ich sage iu michel wunder
von einem guoten knehte.
daz sult ir merken rehte.
ez ist ze hoerenne guot,
ez gît vil manegen hôhen muot,
swâ man von degenheite seit.
genuogen ist von herzen leit
die dâ heime ir lânt bûwent
unde niemer des getrûwent
swaz man von heldes noeten saget.
die sint an wirdekeit verzaget:
sie habent der arbeit niht erliten
unde wirt ouch von ir gar vermiten,
wan sie dar zuo niht entugen
unde velschent die rede swâ sie mugen.
sie strîtent vaste dâ wider
unde druckent die rede nider,
als ez mit alle ein lügene sî:
den wonet niht guoter tugende bî.
swâ danne guote knehte sint,
den ist diu rede als ein wint,
die in vremden rîchen
dicke sorclîchen
varent durch vermezzenheit
unde beidiu liep unde leit
lîdent under unkunder diet:
die widerredent des niet
swaz man dâ von gesagen kan,
wan des sie selbe versuochet hân.
Diz sprîche ich allez umbe daz
daz ir merket deste baz
ditze liet daz ich wil sagen,
wan ich iuch niht wil verdagen
die nôt unde starke arbeit,
die der herzoge ernest leit,
dô er von beiern wart vertriben.
in den buochen stêt geschriben,
daz er der beier lândes wielt
unde vil vrümeclîch enthielt
die armen zuo den rîchen.
mit êren lobelîchen
stuonden alliu sîniu dinc.
manlîch hielt der jungelinc
diu erbe diu im sîn vater liez
sô lânge unz in dâ von verstiez
ein keiser mit des rîches kraft.
des muost vil werder ritterschaft
durch vorhte von im kêren.
dô rûmte er ez mit êren
unde mit im manic helt guot,
die mit im lîp unde guot
wolten wâgen unz an den tôt.
sît kam er in manege nôt
die er vil manlîch überwant:
er was ein gemuoter wîgant.
Ich wil iuch vür baz wizzen lâzen,
wie daz kam daz der edel man
von dem rîche alsô verdarp.
man sagt, dô im sîn vater starp,
er was ein kleinez kindelîn.
er liez im mit den erben sîn
ze dienste manegen guoten kneht,
die in zugen, daz was reht.
sie werten im alle bôsheit.
sîn muoter hiez adelheit
unde was ein hôchgebornez wîp.
vil tugende pflac ir junger lîp
unde lebte in grôzen êren.
daz kint bat sie dô lêren
beide welhisch unde latîn.
ouch sande sie daz kindelîn
durch zuht ze kriechen in daz lânt.
dâ wurden im die liute erkant
von maneger hande wîsheit.
ze aller slahte vrümekeit
vleiz sich daz kint sêre:
des wuohs vil hôch sîn êre.
Sus vertreip der jungelinc gemeit
diu jâr sîner kintheit,
daz er versuochte vremdiu lânt.
des wart er wîten erkant
über manic künecrîche,
dâ er vil lobelîche
sich ze rede hâte brâht.
des wart sîn dicke wol gedâht
ze aller slahte guote.
er was in diemuote
getriwe unde milde.
des wurden im die schilde
vil wîten gesamenôt,
sô er ir bedorfte ze sîner nôt.
Er hiez biderbe unde guot
unde wande allen sînen muot
ze vrümeclîchen dingen:
des muose im wol gelingen.
er vorhte schelten unde spot:
beidiu durch êre unde durch got
teilte er swaz er mohte hân.
er gruozte schône sîne man
unde bôt in michel êre.
des dienten sie im sêre
sît dô er kam in arbeit
unde den grôzen kumber leit,
dô wurden sie im undertân
swar zuo er sie wolde hân
unde stuonden im vrumlîchen bî.
er waere eigen oder vrî,
der verliez in keiner nie
die wîle sie der tôt lie.
Sus wuohs der kindesche man,
unz er sich selbe des versan,
daz er wâfen mohte leiten.
dô hiez er im bereiten
swaz er dar zuo solde hân.
vil harte man daz gewan:
ros pfert unde gewant.
dô nam der edel wîgant
mit grôzen êren daz swert
unde mit im ein knabe wert,
grâve wetzel sîn man,
der nie zageheit gewan,
unde ander sîn gesinde.
sie wâren von kinde
gezogen mit grôzer êre.
des muose erm iemer mêre
leisten triwe unde wârheit.
durch deheine arbeit
wolder im nie geswîchen.
er gestuont im vrümelîchen
bî unz an sîn ende.
vil manic ellende
wart versuochet von in beiden,
unde wurden doch nie gescheiden
durch deheiner slahte nôt,
unz sie ze leste schiet der tôt.
Dô der helt vil lobesam
mit êren alsô swert genam
unde grâve wetzel der helt balt,
dô hâte er rîchen gewalt.
lützel ieman bî im verdrôz.
ez was keiner sîn genôz
in allen diutschen rîchen,
der sich zim mohte gelîchen,
sô verre man in erkande.
dô vuor er ze lânde
mit vil stolzer ritterschaft.
im volgete grôziu kraft,
beide rîter unde knehte.
der pflac er wol ze rehte:
er gap in schatz unde gewant.
mit sîner willigen hant
machte er im die werlt holt.
er ensparte silber noch daz golt
vor keinen sînen êren.
des wurden dem vil hêren
mit triwen bereit sîne man
swa es an die nôt solde gân.
Diu herzoginne adelheit
was des vrô unde ouch gemeit,
daz sie daz kint hâte erzogen
unde sô gar vür unbetrogen
was gelobt über alliu lânt.
dô êrte sie den wîgant
unde zôch sich wîplîche.
ir gerten vürten rîche
durch ir tugentlîchen ruom.
durch wîsheit unde durch rîchtuom
sie manic vürste gerne nam.
dô wolt diu vrouwe lobesam
nie keinen man erwerben.
sie wolte alsô ersterben
in kiusche unde in reinikeit:
daz was den werden hêrren leit.
Dô sie die rede erfunden,
dô hielt in den stunden
daz roemische rîche
ein künec gewalteclîche,
der was otte genant.
dem diente manic vürsten lânt
in diutscher unde in welscher zungen.
ouch hete der künec betwungen
der winden lânt unde vriesen.
der mocht man vil dô kiesen
die an in muosen kêren.
er truoc mit grôzen êren
vor vürsten die krône.
der keiser rihte schône
beidiu witwen unde weisen
vor aller hande vreisen.
sîn gebot stuont bî der wide.
er schuof den aller besten vride
beide vür unde wider
der ê oder sider
oder iemer mê werde
ûf der sahsen erde.
Der hêrre stiften dô began,
als ich iu wol sagen kan,
durch den himelischen ruom
ein rîche erzebistuom:
daz ist genuogen wol bekant.
Meideburc ist ez genant
unde lît an der elbe stade.
dô geschach dem tiufel grôzer schade,
dô sie von im kêrten
unde ir saelde mêrten.
der keiser twanc sie âne wer.
sant maurizen unde sîme her
wart ez gewîhet ze êren
unde des obersten lop ze mêren,
der im die saelde tete bekant.
er gap dar liute unde lânt
unde machte ez krefteclîche
an urboren rîche.
des hât er iemer mêre
vor gote lop unde êre.
Der edel künec hêre
durch die gotes êre
stift die selben samenunge.
des gnâdet vil manic zunge
gote durch in tegelîch.
ich sage iu daz der künec rîch
hôher tugende kunde pflegen.
er was des lîbes gar ein degen
unde ein lobelîcher wîgant.
alliu roemischiu lânt
wâren mit im wol behuot.
er was ein edel rîter guot.
in kunde ze rehte erbarmen
die rîchen unde die armen.
alle die des geruochten
die sîn helfe suochten,
den was sîn gâbe vil bereit.
der hêrre in sîner kintheit
hete genomen ein êlîch wîp.
diu lac tôt, ir edel lîp
wart bestatet schône
in dem münster vrône.
diu was geborn von engellânt:
ir gemüete hâte sie gewant
gar an unsern trähtîn.
diu vil saelege künegîn
was geheizen ottegebe,
ein wol berndiu wînrebe.
sie was gote gehôrsam.
dô sie ir ende dô genam,
si besaz daz gotes rîche
mit vröuden êweclîche.
ir sêle ist saelc, als was ir lîp.
unde wizzet daz got durch daz wîp
vil schoener zeichen liez geschehen,
als man noch hiute wol mac sehen,
swerz gerne dâ wil schouwen,
daz got der edelen vrouwen
vil grôze gnâde gebete
die wîle daz sie lebete.
Alsô was des keisers lîp
iemer mêre ân êlîch wîp,
als ir dâ vor hât vernomen,
unde haete gerne genomen
eine diu im gezaeme
unde dem rîche rehte kaeme
ze einer küneginnen.
dô hiez er im gewinnen
die vürsten unde sagte in sînen muot.
er sprach < swaz iuch dunket guot
unde dâ ez mit êren müge sîn,
dar helft mir, lieben vriunt mîn,
einer vrouwen diu iu gevalle.
daz verdiene ich umbe iuch alle
swie iu iemer liep is:
des sît alle an mich gewis .>
dô die vürsten daz vernâmen,
zesamene sie dô kâmen.
ze râte sie dô giengen,
wie sie ez âne viengen
daz man den künec gewerte
des er an sie gerte.
sie sprâchen alle gemeine,
sie enwisten keine
diu im sô rehte kaeme,
ob er sie ze wîbe naeme,
sô diu herzoginne adelheit:
diu waere mit der wârheit
gelopt vor manegem wîbe.
sie wisten an ir lîbe
über al wandelbaeres niht:
 <des ir diu meiste menige giht,
die sich wîsheit versinnen .>
möhte er sie gewinnen,
 <ez solde uns alle dunken guot .>
ob der keiser sînen muot
an sie wolde kêren,
er möhtes wol mit êren
dem rîche ze vrouwen nemen:
sie solde in allen wol gezemen
durch ir wîplîche tugent.
sie haete sich in ir jugent
vil wünneclîche her behuot.
sie was biderbe unde guot.
Die rede sie alle geviengen.
die vürsten vür giengen
unde sageten dem künege maere
von der vrouwen lobebaere,
von ir adel unde von ir tugent,
von ir witze unde von ir jugent
unde von ir lobelîchem sinne:
sie möhte wol küneginne
mit êren sîn des rîches,
wan ir waere niht gelîches
under vrouwen die sie erkanden
in allen diutschen lânden.
dô der keiser ir rede vernam,
der rât im wol gezam
durch ir tugentlîchen muot,
der vrouwen edel unde guot.
der hêrre lânger niht beleip:
mit sîn selbes hant er schreip
einen brief sô er beste kunde,
süeziu wort von sînem munde,
sô er aller vriuntlîchest mohte.
einn vürsten der im dar zuo tohte
er mit dem brieve sande
gên beiern zuo dem lânde,
der im ze boten wol gezam.
dô der helt hin kam
unde mit dem brieve vür gienc,
diu vrouwe in harte wol enphienc
mit minneclîchem gruoze.
der helt dô mit muoze
der vrouwen redelîch sagete,
als ir enboten habete
von rôme der keiser rîche,
der ir sô vriuntlîche
den brief hâte dar gesant.
 <dâ bî sult ir sîn gemant,
daz ir mit güetlîchem site
tuot des iuch der keiser bite
unde al die vürsten sîne man.
des müezt ir iemer êre hân,
ob ir leistet des rîches bete .>
Diu vrouwe dô zühteclîche tete.
sie neic, dô sie den brief nam.
sie sprach < ich sol gehôrsam
vil billîch dem rîche sîn .>
dô hiez diu edliu herzogîn
einen boten balde gân
nâch einem ir kappelân,
der ir den brief ze rehte las,
swaz dar an geschriben was.
vernemet wie er beginne.
 <vil edeliu herzoginne,
disen brief hât dir gesant
unde schreip in mit sîn selbes hant
des rîches vogt unde hêrre
unde manet dich, vrouwe, verre,
daz du durch dîn hôhe tugent
unde durch dîn wirdeclîche jugent
merkest waz ez diute.
im habent al sîn liute
gesaget von dîner güete.
nû solt du dîn gemüete
wenden an mîne minne.
ich mache dich küneginne
ob allen roemischen rîchen.
sô kan sich dir gelîchen
in der werlde kein wîp.
sô muoz dîn minneclîcher lîp
sîn getiuret iemer mê.
sô dienent dir, vrouwe hêr,
die vürsten al gelîche.
beide arme unde rîche,
die ich in mînem rîche hân,
sint dir alle undertân.
sô maht du, vrouwe edel unde guot,
hôhe tragen dînen muot
durch die êre manicvalt.
mir ist gesaget unde gezalt
vil von dîner vrümekeit.
nû solt du, vrouwe gemeit,
mir unde den vürsten volgen,
unde bis mir niht erbolgen
daz du mich, vrouwe, lobest ze man:
sô kan dir niemer missegân
die wîle daz du leben salt.
ich gibe dir wîten gewalt
dâ du maht wol gebieten
unde vröude dich genieten,
swie dir, vrouwe, gevalle:
sô dienent sie dir alle,
die dir nû wellent glîch sîn:
über die bistu künegîn .>
Dô diu vrouwe vil lobesam
disen brief gar vernam
unde daz ir sagt des rîches bote,
ir herze huop sich ze gote
unde danket im der grôzen êren
die got an sie wolde kêren.
des lobte in dô diu guote
unde mante in in ir muote
dazz ir ze heile müese ergân.
nâch ir sune sie sande sân
unde bat in daz er kaeme
unde dise rede vernaeme,
die botschaft von dem rîche:
sie solde billîche
dar über sînen rât hân.
schiere kam der junge man
dâ er sîne muoter vant.
diu vrouwe sagete im al zehant
umb die botschaft diur dô kam.
als er diu maere dô vernam,
sie tâten im von herzen wol.
er sprach < dâ von ich iemer sol
deste hôher mînen muot tragen.
ir sult im niemer versagen,
sît ir in dunket alsô wert,
daz er iwer ze wîbe gert:
des suln wir mit iu wesen vrô.
sît ez sich hât gefüeget sô
daz ir den vürsten allen
ze vrouwen sît gevallen,
des ensol iuch niemer riwen.
daz râte ich iu mit triwen,
daz ir ez willeclîchen tuot,>
sprach der junge degen guot.
Dô diu vrouwe von im vernam,
daz ir diu bete wol gezam
unde ir mit triwen riet dar zuo,
den boten vrumte sie duo
von ir minneclîche
unde enbôt dem keiser rîche,
dar zuo allen sînen man,
sie wolde im wesen undertân
swes er an sie gerte.
der bote dannen kêrte
mit vrôlîchem muote.
dô streich der helt guote
dannen nacht unde tac.
lützel ruowe er pflac,
unz er den rîchen keiser vant.
dem hêrren sagete er zehant
als er dort haete vernomen.
dô was er grôze willekomen
den vürsten unde dem rîche,
daz er sô vrümeclîche
gewurbe des rîches êre:
des dancten sie im sêre.
dô gewan der edel keiser guot
einen vrôlîchen muot
von der vrouwen wol getân.
dar zuo alle sîne man
vröweten sich der botschaft.
dô hiez er mit grôzer kraft
bereiten spâte unde vruo
swes man bedorfte dar zuo.
diu hôchzît wart gesprochen
über sehs wochen
ze meinze vür die rîchen stat,
als der edele künec bat.
zehant reit er dannen
vrôlîch mit sînen mannen
ze beiern nâch der vrouwen.
dâ mohte man wol schouwen
vil manegen rîter gemeit,
dô diu herzoginne adelheit
ze vrouwen dem rîche wart gegeben.
dô sach man vrôlîchen leben
den keiser unde al sîne man.
dô sie die vrouwen vuorten dan,
dô reit vil manic guoter degen
vrôlîchen under wegen,
spilnde under schilde.
daz wîte gevilde
wart etewâ vil enge
von manegem gedrenge
daz se ûf ir reise nâmen,
ê sie ze meinze kâmen.
Dô sie kâmen über rîn,
dâ diu hôchzît solde sîn,
vür die stat ûf daz velt,
dâ was vil manic guot gezelt
geslagen ûf daz grüene gras.
maneger hande spil dâ was
dâ der keiser brûte.
dâ hôrte man vil lûte
schrîen unde wuofen,
schallen unde ruofen
unde maneger hande seitspil.
dâ was kurzwîle vil,
sô man ze hôchzîten tuot.
nieman was dâ ungemuot,
der arme noch der rîche.
über allez roemisch rîche.
wart nie schoener hôchgezît
gesehen weder ê noch sît
durch des rîches êre.
des wart der künec hêre
gelobt in manegen lânden.
er gap den wîganden
manegen samît breiten,
die mûl mit den gereiten,
dar zuo silber unde golt
unde manegen rîchen solt
hiez er dar den rîchen tragen.
iu künde nieman gesagen
die wünne unde der vröuden zil.
dâ was ouch varnder harte vil:
den wart dô allez vol gegeben,
daz sie mit vröuden muosen leben.
dô diu hôchgezît ein ende nam,
vür den keiser lobesam
die vürsten sunder kâmen,
dâ se urloup von im nâmen,
vil probste unde manic bischof.
dô schiet sich der grôze hof.
sie vuoren an manegen wegen,
die getriwelîchen degen,
unde schieden sich lieplîche unde vrô.
dannen reit der künec dô
mit der vrouwen wol getân.
im volgte nâch vil manic man,
unz er sie dar brâhte
dâ er blîben gedâhte.
sie kunde im vröude mêren.
er pflac mit grôzen êren
der edelen küneginne.
durch ir vil edelen minne
sô liebte im ir vil schoener lîp.
im was daz wünneclîche wîp
lieber danne dehein guot.
er was vil sanfte gemuot
ze allen zîten wider sie.
ouch beswârte sie in nie
mit keiner slahte schulde.
ouch huot sie sîner hulde
mit wîplîcher güete.
swenn im von ungemüete
an sînem willen iht missegie,
vil schône sie daz undervie.
sie wonte im alsô güetlîch mite,
daz er aller unrehten site
durch ir willen gar vergaz:
des was in beiden deste baz.
Der keiser unde diu künegîn
wârn in der minne under in,
sie hâten vröude âne nît
dar nâch mit êren lânge zît,
daz in dehein ungemach
von ir vetern nie geschach
an keiner slahte dingen.
wie kunde in baz gelingen?
sie lebten wünneclîche
 (bî im stuont ouch daz rîche
mit êren vridelîche:
ez was dô niht sîn glîche)
unde ân alle schande.
der künec dô boten sande
nâch ernest dem herzogen,
dem er was vil ungelogen
holt unde willic genuoc,
wan er im holdez herze truoc
durch liebe sîner muoter.
im enbôt der degen guoter,
der keiser, liep unde allez guot,
als ein hêrre sînen mannen tuot,
unde in triwelîcher minne,
daz er die küneginne
sîne muoter solde sehen.
daz liez der helt sô geschehen:
der hêrre zim die liute nam,
mit den er hêrlîche kam
ze hove dâ er den künec vant.
dô enphienc er wol den wîgant
unde hiez in willekomen sîn.
alsam tete diu künegîn
in vrôlîchem muote.
mit aller slahte guote
enphiengen sie den helt balt.
der keiser gap im dô gewalt
vil maneger grôzer rîcheit.
er sprach < jungelinc gemeit,
ez ist dir saeliclîch ergân.
ich wil dich zeime sune hân
die wîle unde wir bêde leben.
ich wil dir lîhen unde geben
sô vil mînes guotes,
daz du dîns holdes muotes
niemer entwîchest mir.
ez suln iemer an dir
stên alliu mîne dinc.
vil hêrlîcher jungelinc,
got hât dich mir gesant.
über lîp unde über lânt
gebiut weldeclîche
unde hilf daz ich daz rîche
sô bewar unde sô geslihte,
daz ieman dar inne rihte
weder roup noch den brant:
des ich dir, edele wîgant,
mit triwen iemer lônen wil .>
der künec gap im alsô vil
beide im unde sînen holden
daz sie sîn niht mê wolden:
es dûhte sie ze vil gar.
dâ mite wart der helt gewar,
daz er in mit triwen meinte.
vil dicke er im bescheinte
vaterlîchiu dinc sint.
als ein einigez kint
behielt er den vil hêren.
er schônde ouch sîner êren
beide spâte unde vruo.
ouch hulfen im dar zuo
sîne mâge unde sîne man.
ouch hiez in der künec gân
ze hove dicke an sînen rât.
dô erzougte er solhe tât
mit sprechen unde mit zuhten,
daz ez vernemen mohte
der künec unde al daz rîche.
er riet sô wîslîche,
daz nieman zuo der stunde
baz gerâten kunde.
ze aller hande vrümekeit
was er ein rîter gemeit.
Dem recken was der keiser holt:
daz hete der helt vil wol verscholt
gein dem rîche unde wider in.
er genôz ouch der künegîn,
daz er ze hove stuont ze lobe.
sîn name stuont in allen obe
die ze manegen jâren
des keisers rât wâren.
der künec im holden willen truoc
unde tete im liebes genuoc.
daz verdiente er wol mit êren
umbe den künec hêren
in maneger angestlîcher nôt.
silber unde golt rôt
gap er im dicke ungewegen.
des wart im ouch der werde degen
holt ze manegen jâren
diu si bî ein ander wâren,
daz sie nie wurden gescheiden.
daz begunde leiden
einem heinrîche,
der vil mortlîche
die vriuntschaft under in geschiet,
als imz der tiufel riet
der manegen sît verrâten hât.
des keisers neve unde sîn rât
was der selbe boese zage.
er begunde denken alle tage,
wie er den helt maere
dem keiser machte unmaere,
daz er im wurde gehaz.
daz tete er niwan umbe daz
unde durch anders keine schulde,
wan daz er des keisers hulde
sô gnaedeclîchen habete.
dô gedâhte er waz er sagete,
dâ mite er imz gewande
unde in alsô geschande,
daz er im von herzen wurde gram,
wan man in ze hove niht vernam
sô wol alse dô vorn:
daz was im leit unde zorn
unde muote in unde die sîne.
der pfalzgrâve von dem rîne
hiez der ungetriwe man,
von dem ich nû gesaget hân.
Dô gienc der ungetriwe
mit valsch âne riwe
dâ er des rîches hêrren vant
unde sagte im al zehant
ein lügenlîche maere,
daz im der herzoge ernest waere
in grôzem valsche undertân.
 <als ich von im vernomen hân,
sô wizzet waerlîche,
daz er iuch von dem rîche
vil gerne wil verstôzen.
er wil sich dir genôzen
in adel unde an rîcheit.
daz müet mich, hêrre, unde ist mir leit.
ez hât gemachet dîn golt.
die vürsten sint im alle holt.
du maht al dîn êre verliesen.
woldest du dir, hêrre, kiesen
einn getriweren trût?
jâ sprîchet er daz über lût,
daz er an der rîcheit,
an gebürte unde an edelkeit
dir, hêrre, welle gelîchen,
unde daz er tegelîchen,
beide vruo unde spâte,
darumbe gêt ze râte,
wie er daz beginne
daz er dir âne gewinne
dîn erbe unde al dîn êre.
daz saget mir, vürste hêre,
der ez in reden hôrte
mit waerlîchen worten
der bat dô heimlîche mich
daz ich warnete dich,
ê daz er über dich quaeme
unde dir dîn êre naeme.
solt er, hêrre, dich vertrîben,
wâ möhte ich dan belîben?
sô müese ich ouch vertriben sîn.
daz bedenke, trût hêrre mîn,
inzît, daz wir vor im genesen.
solt er des rîches hêrre wesen,
er naeme ouch mir mîn êre:
des vürhte ich harte sêre .>
Der maere der keiser harte erschrac.
er sprach < wie kan ich noch mac
dir gelouben solher maere,
daz er mir sô vîent waere
als mir dîn munt hân geseit?
ez ist durch nît ûf in geleit
unde durch vil ungefüegen haz.
du solt vür wâr wizzen daz
daz er ez durch nieman tuot.
er ist getriwe unde guot,
biderbe unde wârhaft,
unde hât mit grôzer liebe kraft
beide mir unde dem rîche
gedienet sô willeclîche
mit triwen unz an disen tac,
daz ich niht gelouben mac
von im sô starker maere.
er ist alles valsches laere
unde aller untriwe blôz.
sîn triwe ist mir darumb ze grôz:
ich weiz in wol sô staete,
daz er ez niemer taete.
er ist ein edel wîgant
unde hât mit williger hant
mir unz her gestanden bî.
nû als liep ich dir sî,
lâz solhe rede belîben.
du wilt mir in vertrîben
ûz mînem dienste iemer mê.
daz waere mir ein herzesêr,
solt ich in sus verlorn hân.
du solt in mit gemache lâzen .>
 <
Owê mir vil armen,
daz müeze got erbarmen,>
sprach der pfalzgrâve dô,
 <daz er iuch, hêrre, hât alsô
mit sînen listen überkomen
unde von den sinnen genomen,
daz ir vür mich minnet in.
ich weiz wol deich iu schuldic bin
grôzer triwe unde vriuntschaft.
ich bin ouch sô wârhaft
dem rîche unde iu, hêrre, gewesen
ich getriwe als wol genesen
vor im als er vor mir tuot.
ich hân ouch lânt unde guot,
ich bin ouch vürste unde vürsten sun,
wan daz ich ez durch triwe tuon
unde sus von allem rehte.
wan iwer kraft wol mehte,
sô wolde ich lützel angest hân.
wan solde iu, hêrre, missegân
an lîbe unde an êre,
daz überwunde ich niemer mêre.
haete ich in hie vunden,
ich haete an disen stunden
ûf in gezeigt den valschen rât
des er ûf iuch willen hât.
ern mohte mirs gelouget hân.
ez saget mir ein sô vrumer man,
derz ûf sînn lîp hete geslagen,
daz er imz müese hân vertragen
des sult ir wol gewis sîn:
ez gêt mir an daz herze mîn
gaz ir mir niht geloubet.
ir wizzet daz ir iuch beroubet
des lîbes unde der êre.
nû sult ir, keiser hêre,
dar under wîslîche varn
unde iwer êre bewarn
mit wîslîchem râte.
ez wirt danne ze spâte,
sô sie an allen sîten
mit scharn ûf dich rîten:
sô haben wir deheine wer.
er gewinnet ein sô kreftic her,
sît im die vürsten gestênt,
daz sie wol rîtent unde gênt
gên dir gewalteclîche
mit brennen in dem rîche .>
Als der keiser daz vernam,
dô wart er im von herzen gram
durch diu lügenlîchen maere.
er wânde daz ez alsô waere
als im sîn neve sagte.
vil übel ez im behagte
unde wart vil trûric gemuot.
 <nû lôn dir got, helt guot,
daz du besorgest mîne nôt.
ez enwende mir der tôt,
er wirt darumbe unfrô.
er enhebt sich nie sô hô
ich getrîbe ez wol wider
unde gesetze in alsô nider
daz ich vor im in mînem rîche
wol genese vridelîche .>
Der künec zornen began.
dô sprach der ungetriwe man
 <nû zorne niht sô sêre
unde tuo als ich dich lêre:
sô mahtu mit lîhten dingen
in wol ze buoze bringen
âne grôzen schaden dîn.
du solt ez heln der künegîn,
unde dar zuo allen dînen man,
daz ich dir hie gesaget hân:
sô wurde er gewarnet.
nû schaffe daz er ez arnet
ê daz ers werde innen.
man sol im âne gewinnen
die bürge in sînen erben
unde sol in sus verderben:
ê daz er sich berihte gar
unde ze wer komen tar,
wir suln rîten ûf in mit her.
wande möhte er komen ze wer,
er braehtez rîche in arbeit.
sîne man sint im bereit,
die koment im mit manegen scharn.
daz mahtu allez wol bewarn
unde âne schaden wenden.
du solt dich besenden:
daz sol vil heimlîche ergên,
daz ieman müge daz verstên
wen du wellest bestân
oder war diu reise welle gân,
unz man im den schaden tuo.
dâ mac er danne niht zuo,
wan er keine were hât.
daz ist, hêrre, mîn rât.
kür sîn bürge gewinnen
mit triwen unde mit minnen,
daz sie dingen in dem gewalt:
sô muoz dir der helt balt
rûmen dîn rîche
âne wer vlühteclîche .>
Der künec volgte drâte
des pfalzgrâven râte
unde tete nâch sîner lêre.
daz gerou in sît vil sêre,
wan er des harte genôz.
er gewan ein her, daz was grôz:
ûf den herzogen er dô sande.
mit roube unde mit brande
widersagete er sînen stiefsun.
dâ wider kunde er niht getuon
wan daz er sîn hûs besazte.
mit schaden er in ergazte
der liebe der er dem keiser truoc.
der pfalzgrâve im genuoc
schaden in sînem lânde tete
beide an bürge unde an stete,
der er im manege an gewan
unde besazte die mit sînen man.
daz ander man verbrennen sach.
von grôzer lüge daz geschach.
dô der pfalzgrâve heinrich
den grôzen schaden umbe sich
vrumte in dem lânde
mit roube unde mit brande
durch sînen mortlîchen haz,
Nüerenberc er besaz
mit starker unminne.
dô vant er dar inne
vil manegen urliuges degen
die beide lîp unde leben
harte wol werten.
vil manegen sie verherten
umbe an allen sîten,
in graben unde an lîten,
die ze sturme giengen vor.
aller meist dâtz dem burctor
starp ir vil unde genuoc.
der pfalzgrâve selbe truoc
ze sturme dô des rîches vanen.
er kunde wol dar zuo gemanen
die alden unde die jungen
dar zuo sô sêre drungen,
daz sie grôzen schaden nâmen
ê daz sie dannen kâmen,
wan si muosen dô entwîchen
her abe vil vürsteclîchen
vor der bürge ûf daz velt,
unde brâchen abe ir gezelt.
vil kûme se dan entrunnen
unde liezens ungewunnen.
Der pfalzgrâve mit here lac
dar nâch ich enweiz wie manegen tac
mit roube unde mit brande
in des herzogen lânde,
daz im daz nieman werte.
daz lânt er vaste herte,
dorf hûs unde stete.
dâ wider nieman entete.
der edel rîche maere
er wiste daz ez waere
von des rîches gewalt.
dô gienc der edel recke balt
mit den sînen ze râte,
die besten die er hâte,
waz im nû guot waere getân.
dô sprach der grâve wetzel sîn man
 <tuot ir nû dâ wider iht,
sô muget ir iuch entreden niht,
sô ir ze rehte soldet stân,
irn haetet wider daz rîche getân,
unde belibet in der schulde.
sus muget ir des rîches hulde
verrer baz erwerben.
wil er iuch über daz verderben,
sô weiz man,> sprach der helt guot,
 <daz iu der keiser gewalt tuot.
ich enrâte iu nû deheine wer,
wan möhtet ir hân tûsent her,
ir solt iuch wider in niht setzen.
er mac iuch es wol ergetzen
swaz er iu schaden hât getân,
wil er iuch ze rede komen lâzen.
die wîle lât ez blîben.
wil er iuch danne vertrîben,
sô wert iuch vrümeclîche.
ê daz ir im daz rîche
rûmt unde iwer eigen lânt,
im wirt diu arbeit erkant
daz im vil wê von uns geschiht.
wir rûmen imz sô lîhte niht:
wir suln uns vil wol bewarn.
die wîle sult ir baz ervarn
umb mîne vrouwen die künegîn,
waz disiu maere mügen sîn,
daz man iu die ungenâde tuot:
daz râte ich,> sprach der helt guot.
Einen boten er dô sande
sîner muoter hin ze lânde
unde bat ir diu maere sagen
unde den grôzen schaden klagen
den man im taete âne reht.
die botschaft warp ein guoter kneht
dem er wol getriwete dar zuo.
dannen reit der helt duo:
mit listen unde mit sinnen
quam er zer küneginnen
unde begunde ir diu maere sagen.
daz muose sie leitlîche tragen
mit weinenden ougen.
sie bat den boten tougen
über nacht belîben dâ.
zuo dem keiser quam sie sâ
dâ sie in heimlîch wiste.
sie sprach im zuo mit liste.
 <ich bite dich, keiser hêre,
durch dîn selbes êre
unde durch got den rîchen,
daz du genaedeclîchen
geruochest vernemen mich.
ez hât gesant âne dich
Ernest der sune mîn
unde mir geklaget den schaden sîn
unde daz er âne schulde
verlorn habe dîn hulde:
er enweiz wie er die hât verlorn,
unde daz du in durch dînen zorn
sîns lândes wellest enterben
unde mit alle verderben
âne rede unde âne reht.
nû bitet dich der guote kneht
daz du in lâzest vür komen.
habe ieman iht vernomen
von im daz er dir habe getân,
des welle er dir ze buoze stân,
als im arme unde rîche
erteilent rehtlîche.
swes du von im niht wilt enbern,
des wil er gerne dich gewern,
ob du gnâde gên im hâst
unde im sô lânge vride lâst
unz daz er dir daz bescheine
daz er dich mit triwen meine
unde dir ie âne valschen list
mit triwen holt gewesen ist .>
Dô sprach der künec rîche
in grimme zorneclîche
unde in vil starken unsiten
 <darumbe ensult ir mich niht biten,
wan ich enmac es niht getuon.
vrouwe, ez hât mich iwer sun
gelestert alsô sêre,
daz er darf niemer mêre
komen dâ ich müge gesîn,
des sol er gewis sîn.
ezn sî daz mirs lîbes zerinne,
ich bringe in vil wol inne
daz er mir leides hât getân.
daz sult ir wizzen âne wân:
ich erleide im daz lânt.
einen strengen vîant
hât er an mir die wîle ich leben:
des wil ich iu mîn triwe geben .>
Dô diu vrouwe vil guot
disen grimmigen muot
an dem künege vernam,
dâ von sie grôzliche erkam:
si getorste in dô niht mê gebiten.
mit vil wîplîchen siten
gienc sie dô dannen drâte
hin zir kemenâte.
den boten sie dô sande
balde wider ze lânde
unde enbôt ir sun dem herzogen,
in hete der pfalzgrâve verlogen
wider den künec grôzlîche,
daz im waerlîche
nieman kunde gewegen,
 <daz er tuo als ein degen
unde sîn lânt alsô bewar,
swie halt sîn dinc gevar,
daz er behüete sîn êre.
der keiser zornet sêre
unde giht des offenlîche,
ern rûme im daz rîche,
daz er in des lîbes ergetze
unde vil gar entsetze
aller sîner êren .>
daz enbôt sie dem hêren.
dô er daz vernomen habete,
der bote wider drabete,
sô er baldest kunde,
unde kam in kurzer stunde
ze beieren in daz lânt,
dâ er sînen hêrren vant
ûf einer sîner veste.
der vrâgte in ob er weste
warumb in der keiser maere
sô starke vîent waere,
waz er im habe getân.
des antwurte im der küene man
 <des bringe ich dich wol inne:
dir enbiutet holde minne
diu künegîn dîn muoter,
unde daz du, helt vil guoter,
schaffest dîne warheit.
dir ist ein michel arbeit
ûf erstanden âne schulde.
dir hât des keisers hulde
der pfalzgrâve heimlîch erwant.
nû gedenke, biderbe wîgant,
wie ez im ze leide werde.
dich wil der vil unwerde
von dînem erbe vertrîben.
laestu ez alsô blîben,
daz ist iemêr ir herzeleit.
mîn vrouwe hât mir geseit,
sie habe daz waerlîch vernomen,
dir mac nieman ze helfe komen:
er welle dir starke vîent sîn.
nû lâz, helt, wesen schîn
daz du ie waere ein guot kneht.
dir tuot der keiser unreht:
dir hilfet got deste baz.
nû schaffe mit im daz,
swenn er dich vertriben habe,
daz man iemer von dir sage,
wie dîn erbe nâch dir bleip,
daz dich der keiser dâ von treip.
Doch râte ich imz niht umbe daz:
er sol ez noch versuochen baz,
tuo ez den vürsten bekant
nâch den der keiser hât gesant.
er wil ein sprâche mit in hân.
daz ist waen ich ûf in getân.
man sie mit vriuntlîchen siten,
daz sie den keiser umb in biten.
swie man dort von im geseit,
daz wirt im schiere bereit:
dar nâch rihte sich dan .>
daz enbôt sie dem werden man.
Einen boten er dô sande
der balde dâ hin rande
dâ er die vürsten alle sach.
in einer nacht daz geschach.
dô in der bote sagete
unde al die nôt geklagete
die in sîn hêrre dar enbôt,
dô erbarmte sie diu starke nôt
die er âne schulde hâte erliten.
sie jâhn sie wolden umb in biten
unde gerne sprechen daz zuo.
des andern morgens vil vruo,
dô sie hâten messe vernomen
unde ze hove wâren komen,
vür den keiser sie giengen.
ir bete sie an viengen,
daz se im vielen zuo den vüezen.
 <obe wir iuch biten müezen,
sô erloubt uns, hêrre, mit guoten siten
ein bete der wir iuch wellen biten
unde daz ez sî âne zorn .>
dô sprach der vürste wol geborn
 <stêt ûf unde sît gewert,
ob ir betelîche gert.
lât hoeren waz der bete sî .>
dô sprach ein vürste dâ bî
 <sô biten wir, edel keiser guot,
daz ir senftet iwern muot
benamen durch got den rîchen,
sô daz ir gnaedeclîchen
tuot an dem herzogen
der sêre wider iuch ist belogen,
daz er âne schulde
manegelt iwerr hulde,
die hât er vlorn ern weiz wie.
des bitent iuch die vürsten hie,
sît er gnâde suochet,
daz ouch ir des geruochet
unde in genaedeclîch bestât.
swaz er wider iuch getân hât,
daz wellen wir im helfen büezen,
unz wir iwern unmuot wol gesüezen
unde iwern zorn gestillen,
gar nâch iwerm willen
iwer herzeleit verkêren
wol nâch des rîches êren,
nâch urteil unde iur selbes kür.
nû lât in, hêrre, komen vür:
swaz er wider iuch hât getân,
des lât in ze buoze stân
niwan swie ir selbe welt:
daz wir dienstlîch sîn verselt
gên iu iemer mêre;
sô lât in, vürste hêre,
ân schulde sô niht verderben.
er wil umbe hulde werben
in getriwelîchem muote.
mit lîbe unde mit guote
wil er sich an iwer gnâde lâzen.
lât in die wîle vride hân,
unz wir in vür iuch bringen
ze rehten teidingen.
swes ir von im niht welt entwesen,
des welle wir vür in bürge wesen,
unz iu sîn unschult werde erkant .>
dô sprach der künec al zehant
in zorne unsiteclîche.
 <ir bitet unbetelîche.
ich hân ez sô sêre versworn
daz niemer von mir wirt verkorn.
vride noch suone er niemer gwinnet.
swer mich unde daz rîche minnet,
der sol mich dirre bete erlân,
welle er mich ze vriunde hân.
wand er wil mich verstôzen
unde wil sich an mir genôzen
an edele unde an vrümekeit.
sol ich leben, ez wirt im leit.
ich vertrîbe in oder er mich:
des sol er wol versehen sich.
swelch vürste in des vertrôst hât
daz er im wider mich gestât,
des vîent wil ich iemer sîn:
daz habet ûf die triwe mîn .>
Die vürsten ûf hôher muosen stân
unde die bete durch vorhte lâzen.
swie liep in der vürste maere
dâ vor gewesen waere,
unde die im gerne wârn gestanden,
mit ûf gerahten handen
die muosen hervart ûf in swern:
des torsten sie sich niht gewern,
sie muosen im alle widersagen.
sîne mâge muosen gên im tragen
wâfen, daz er inz gebôt.
des wart harte grôz diu nôt
in allen tiutschen rîchen,
wan er sich manlîchen
sehs jâr des rîches werte,
unz man in sô gar verherte:
dô muose er sich lâzen vertrîben,
wan er mohte niht belîben
von des rîches krefte
unde von ander vîentschefte.
Dô der bote wider kam
unde er diu hovemaere vernam,
dô sprach der dietdegen
 <nû müeze unser got pflegen
in sîner diemüete
unde reche mich durch sîn güete
an dem vil ungetriwen man,
von dem ich disen schaden hân
unde dise grôze arbeit,
wande nie dehein leit
von mir geschach dem rîche.
ich sage iu waerlîche,
er arnet den mortlîchen rât
dâ mit er mir enwendet hât
mînn vil lieben hêren,
dem ich sîner êren
mit triwen ie wol gunde.
unz an dise stunde
was mir ie sîn schade leit,>
sprach der rîter gemeit.
 <nû muoz ich werben sînen schaden.
mohte ich mich des wol entladen
gein im mit den êren mîn,
des wolde ich iemer vrô sîn.
des weiz got wol die wârheit
daz ich mit keiner tumpheit
sîne hulde hân verlorn.
nû bewart er sînen zorn
vil ungenaedeclîche.
ich wil noch in sîm rîche
ein wîle mit im bûwen.
des sol er mir getrûwen.
ez sî im liep oder leit,
daz sî im vür wâr geseit,
mich entwinge noch groezer nôt,
siechtuom armuot oder der tôt,
als ez noch vil manegen tuot,
ich hân sô manegen helt guot
der mich niht vertrîben lât
die wîle unde er den lîp hât,
daz ich im wol mac widerstân.
ez wirt alsô niht getân
daz er mir neme mîn lânt
daz mich,> sprach der wîgant,
 <von art an geerbet is:
er hât ez noch vil ungewis .>
Der keiser hâte einn hof geleit
ze spîre . dô im daz was geseit,
dô dâchter < benamen, ich muoz dar,
swie ich halt darumbe gevar.
ich muoz komen über rîn
zuo den vîenden mîn
die mir daz leit habent getân .>
dô erwelte er zwêne sîne man
der ellen er bekande,
mit den er dâ hin rande.
dô sie kâmen über rîn,
dô sagete er den gesellen sîn
beide willen unde muot.
dô dûhte sie der rât guot
den er erfunden hâte.
ez was harte spâte,
dô er ûf den hof geriten kam.
den grâven wetzel er zuo im nam
unde bat den andern sînen degen
der ros mit guoter huote pflegen
unde des mit vlîze nemen war
daz er waere bereit unde gar,
ob ir wille ergienge,
ê daz man sie gevienge,
daz sie dan riten âne danc.
der herzoge balde hin spranc
in zorne vür des rîches tür.
dâ stuonden kameraere vür
unde heten ez übele bewart.
die tür vundens ungespart,
der herzoge unde sîn man.
ob sie gewünschet solden hân,
ez hete sich niht gefüeget baz.
der künec mit sînem neven saz
heimlîch an eime râte.
in die kemenâte
kâmen dise recken wert.
vil balde zucten sie diu swert
unde zestôrten dar inne
daz gespraeche mit unminne.
der künec entran vil kûme.
er spranc von sînem rûme
vil snelle über eine banc.
in dûht diu wîle gar ze lânc.
in ein kappellen er entran.
der pfalzgrâve sîn man
wart des râtes vil unfrô.
der herzoge sluoc im dô
einen alsô swinden slac
daz er vil smaehelîche lac.
daz houbet verre von im spranc.
er sprach < der keiser habe undanc
daz er ie gevolgte dir.
nâch im stuont mîns herzen gir,
der mir sus enpharn is:
er haete von mir gewis
enphangen den grimmen tôt.
er hât gedienet wol die nôt
daz er ie gevolgte dir.
waz maht du vâlânt an mir?
daz dir got gebe leit!
ich begienc nie kein archeit
an dir noch an keinem man.
des solde ich wol genozzen hân
wider dich unde wider daz rîche.
nû ligestu hie jaemerlîche
mit bluote berunnen.
daz hâstu dran gewunnen.
du taete mirz ân alle nôt.
ez geliget vil maneger tôt
durch dînen ungetriwen rât.
der aller dinge gewalt hât,
der ruoche dîner sêle pflegen .>
zuo den rossen gienc der degen.
dannoch was dâ nieman bî.
ûf sâzen sie dô alle drî
unde riten dan mit gewalt,
sô daz mit den recken balt
nieman streit noch envaht.
dô half in diu vinster nacht
daz sie wol kâmen über rîn.
sît tete der herzoge schîn
wer mit ellenthafter hant,
ê daz er gerûmte sîn lânt.
In der bürge über al
huop sich vil grôzer schal,
dô man diu maere bevant
daz ernest der wîgant
den pfalzgrâven haete erslagen.
beide weinen unde klagen
wart dô harte vernomen.
daz er alsô hin was komen,
daz dûhte jene ein wunder grôz.
der ludem allenthalben dôz.
dar zuo ûf allen wegen
die tiwerlîchen degen
ersuochten daz gevilde
mit speren unde mit schilde,
verren unde wîten,
daz sie ir niht errîten
mohten noch enkunden.
dô sie ir niht gevunden,
in die stat sie wider riten:
mit vil jâmerlîchen siten
si begunden harte sêre klagen
daz sie niht mêre mohten jagen.
swie vil dô jâmers wart vernomen,
dise wârn an ir gewarheit komen.
Dô sich der herzoge sus gerach
unde der künec daz gesach
daz sîn neve tôt was
unde der herzoge genas
unde mit gewalt enwec reit,
daz was im ein herzeleit.
 <im sol iemer widersaget sîn
durch dich, vil werde helt mîn.
er hât mir daz herze guot
betrüebet mit unmuot.
du riwest mich sêre!
ich enwil ouch niemer mêre
in mîme herzen werden vrô,
ich enreche dich alsô
daz man iemer dâ von sagen mac.
gelebe ich morgen den tac,
mir entwîchen alle die ich hân,
mîne mâge unde mîne man
unde ander die vriunde mîn,
ich sol vil schiere bî im sîn
dâ heime in sînem lânde.
daz leit unde disiu schande
müeze got geklaget sîn.
nû man ich al die vriunde mîn
daz siez in lâzen wesen leit
daz er ie her ze hove reit
ûf sô grôze unêre.
daz sol mich riwen iemer mêre
die wîl ich den lîp hân,
daz er ie getorste begân
diz laster an dem mâge mîn.
er sol des gewis sîn,
ez gestêt im niht vergebene.
bî niemannes lebene
geschach ez keinem künege ê.
mir tuot daz laster iemer wê
daz mir bî allen mînen man
sô vrevelîch hie ist getân .>
Sus was der keiser unfrô.
den lîchamen hiez er dô
schône ûf eine bâre legen.
die nacht hiez er obe dem degen
wachen, als wir noch site haben.
des morgens wart er begraben
mit vil grôzen êren.
dar nâch hiez er die hêren
alle hin ze hove laden.
dô klagete er den grôzen schaden
beide armen unde rîchen,
daz in sô lasterlîchen
Ernest der herzoge
haete gesuochet dâ ze hove
unde der grâve wetzel sîn man,
daz sie im haeten getân
sô grôz laster unde schaden,
des er sich niemer kunde entladen
die wîle unde er mohte leben:
er kunde im niemer mê vergeben
die schulde umb sînes neven tôt.
noch waere diz ein groezer nôt,
sie heten im nâch den lîp benomen:
waer er niht in ein kappellen komen,
sô haete er den lîp verlorn.
 <helde, lât iu wesen zorn
daz er iuch unde daz rîche
sô rehte lasterlîche
bediu alle hât geschant .>
dô verteilten si zehant,
dô sie in muosen vêhen,
beide eigen unde lêhen,
dar zuo gar sîn erbe.
 <swie man in verderbe,
des habet ir, hêrre, michel reht,>
sprach dâ vil manic kneht.
 <er hât verdienet wol die nôt .>
der keiser über in gebôt
sîn âhte unde über die sîne.
ê daz man in von rîne
von dem hove scheiden sach,
ein hervart der vürste sprach
in des herzogen lânt.
diu wart geboten zehant
den die ze werke tohten
unde schilt getragen mohten,
er waere junc oder alt.
vil manegen helt balt
gwan er ze tiutschem lânde,
der guoten wîgande
drîzic tûsent unde mê.
ouch vuoren dô die vürsten hêr
mit vil guoten knehten
die wol getorsten vehten
unde ze vlîze wâren gar.
dô hiez er wîsen die schar
mit sînem vanen an der hant
ze beiern in des vürsten lânt
durch des herzogen haz.
Regensburc er besaz
unde lac dâ vor mit gewalt.
des vil manic helt balt
den tôt muost dô kiesen
unde sînen lîp verliesen.
Des keisers van wart getragen
dar zuo mit kreftigen magen,
als man noch ze sturme tuot.
sich garte manic helt guot
in die liehten ringe.
die stolzen jungelinge
die stat al umbe viengen.
mit gewalt sie dô giengen
allenthalben an die mûre.
rîter unde gebûre
beleip dâ vil zen stunden.
des herzogen man hâten an gebunden
einen vanen grüenen.
dô huoben sich die küenen
mit scharn vür daz burctor.
aldâ bestuonden sie vor
den künec unde sîne man.
schaden wart dâ vil getân,
dô sie die geste enphiengen.
zesammene sie dô giengen
unde huoben einen sturm hart.
dâ wurden liehte helme schart.
vil manic swert dar ûf erklânc,
dâ schar wider schar dranc.
manec helt wart dâ verhouwen
mit bluote bestrouwen.
dâ wart manic solt gegeben.
dâ verkouften helde daz leben
durch ruom in dem strîte.
dâ wurden wunden wîte
geslagen durch liehte ringe.
die stolzen jungelinge
vil lützel sies genuzzen.
sie sluogen unde schuzzen
mit spern unde mit gêren.
dâ begunnen manegen sêren
die burger unde die geste.
die kalten mitereste
kôs dâ vil manic küene man
den man tôten truoc von dan.
Der sturm werte unz an die nacht.
mit vil ellenthafter maht
wan sie sich nie enmohten
gescheiden von des keisers diet,
unz sie diu vinster nacht geschiet.
die burgen vuoren in die stat.
die geste man sich legen bat
allenthalben ûf daz velt.
beide hütten unde gezelt
was dâ manegez ûf geslagen.
die tôten wurden dan getragen,
geleget ûf die bâren,
die dâ beliben wâren
tôt mit ellenthafter wer.
die innern heten daz ûzer her
mit solhem jâmer überladen
daz der keiser den schaden
klagen sêre sît began.
er hâte mê dan tûsent man
in dem sturme verlorn.
daz was im leit unde zorn
unde muote in harte sêre.
er verlôs ir sider mêre
die niht genesen kunden
von den starken wunden
vil jâmerlîch ersturben,
die si in dem wal erwurben.
Die burger hâten ouch genomen
schaden, als ich hân vernomen,
an tôten unde an wunden,
den sie müelîch überwunden:
die muosen sie dô varn lâzen,
als man dicke hât getân
dâ man urliuges pflac.
der keiser dô die stat belac
gewalteclîch mit sîme her.
die burger machten ir rincwer
ûf türnen unde ûf zinnen.
sie brâhten in wol innen
daz sie im wolden widerstân.
dô hiez man ze sturme gân
daz volc gemeinlîche,
beide arme unde rîche,
rîter unde gebûre.
vaste unz an die mûre
si an allen enden giengen.
dâ von die geste enphiengen
einen schaden ungefuoge grôz.
von den türnen man sie schôz
mit geschôze, daz was scharf.
von den zinnen man sie warf
mit steinen ûz den erkêren.
vil manegen verhsêren
sach man vallen in den graben,
der des sturmes muose haben
genuoc unz an sînen tôt.
man sach dâ von bluote rôt
vil der liehten ringe.
die stolzen jungelinge
den tôt dô vaste holden,
die ruom erwerben wolden.
Der keiser zornes sich verwac,
daz er vür der stat lac
sehs mânet unde mê.
doch tete im âne mâze wê
daz er sô vil het verlorn.
er haete gerne sînen zorn
gerochen an der grôzen stat.
vil balde er dô würken bat
igel katzen berchfrît
ûf solhen lângen strît
hiez er dar zuo gerehten.
dô er sie niht mohte ervehten,
daz sie niht wolden dingen,
mit küenen jungelingen
treip er sie vaste unz an den graben.
dô wart zuo der bürge erhaben
ein sturm mit unminnen.
dô trâten an die zinnen
die küenen burgaere.
swie vil ir hers waere
dar brâht von vremden lânden,
mit ellenthaften handen
sô werten si ir mûre.
der strît wart in ze sûre.
sie vielen dicke als der snê.
sie riefen ach unde owê
die niht lânger mohten stên.
dô hiez vaste dar gên
der künec allez sîn her.
dô zewurfen sie die brustwer
vil vaste mit den manegen.
swaz sie ir mohten erlângen,
vil lützel man die sparte.
sie nôten sie sô harte
mit schôze von den berchfriden.
die burger woldenz gerne vriden,
wan sie diu antwerc vorhten
diu die geste gên in worhten.
vil manic helt dâ tôt gelac.
der sturm werte al den tac
mit vil ellenthafter maht
von vruo morgen unz an die nacht,
daz sie nie âne strît beleip,
unz sie diu vinster nacht vertreip.
Diu stat die nacht alsô genas.
dâ der herzoge ernest was,
verholn ein bote wart gesant
der im diu maere tete bekant,
wie sie sich solden nû genern.
sie möhten die stat niht erwern,
sie müesen drinne ligen tôt.
sie haeten sich mit grôzer nôt
unz her dar inne enthalden.
sie möhten ir behalden
mit keiner wîs nû vürbaz mê.
dô enbôt in der vürste hêr
daz er die stat ê verkür,
ê er ir einen drûz verlür.
 <swâ halt ich belîbe,
heiz sie mit dem lîbe
ûz der burc dingen
unde des keisers zorn ringen,
der mir ist sô starke gram .>
der bote balde wider kam,
diu maere er in dô sagete.
des morgens dô ez tagete,
dem keiser kâmen maere
daz im die burgaere
sich ûf gnâde wolden geben,
ob er die helde mit dem leben
mit vride wolde lâzen
varn heim ir strâzen.
daz begunde den gesten allen
von herzen wol gevallen
durch daz grôze ungemach.
der keiser zuo den vürsten sprach
waz sie darumbe diuhte guot.
sie vielen alle an einen muot
daz sie ez gerne wolden sehen.
der keiser sprach < nû sî geschehen .>
Dô der vride wart getân,
als ich iu ê gesagt hân,
daz in der keiser die hant rahte,
sînen vanen er dô stahte
ûf einen turn, der was hôch.
dâ mit er sich zer stat zôch.
des wâren sumelîche unfrô.
iedoch muose ez sîn alsô,
wan er selbe dâ vür lac.
sie hâten als vil manegen tac
gewert dem rîche sêre,
unz sie niht mohten mêre
geherten wider dem rîche.
sie hâten sich vrumlîche
vil dicke von in gehouwen,
daz man wol mohte schouwen
an den vil guoten knehten
daz si wol getorsten vehten.
dem keiser unde al sînen man
geschach vil liebe dar an
daz in diu burc wart gegeben.
man liez sie drûz mit dem leben
varn die dannen solden
swar sie selbe wolden.
dâ beleip vil manic weise.
dô wârn ouch âne vreise
die mit dem keiser wâren komen.
etelîche hâten dâ genomen
daz sie überwunden niemer mê.
dô besazt der künec hêr
die burc mit sînen mannen
unde schiet zehant von dannen.
sie brâchen abe ir gezelt
unde rûmten daz velt
unde branten die herberge.
die liehten halsberge
sach man von in schînen dan.
ob in swebt des rîches van,
dem volgte manic degens genôz:
daz her was kreftic unde grôz.
Dô vuor der künec rîche
vil gar zorneclîche
durch des herzogen lânt.
er stifte roup unde brant.
er schuof im grôz ungemach.
sîne bürge er nider brach:
daz muose er allez vertragen.
er hete sô kreftigen magen
daz im niht mohte vor gestân.
er wolde im niht belîben lâzen:
er muose allez hân verlorn.
sus rach der keiser sînen zorn
daz er verdarp im daz lânt.
darumbe er manegen wîgant
dar under liez ze pfande,
der niemer mê ze lânde
kam mit sînem lebene.
ez gestuont im niht vergebene
swaz er schaden von im gewan.
die von des herzogen man
vil manlîche sluogen,
wan sie in niht vertruogen,
dô sie ir lânt herten.
vil manlîch sie daz werten
die wîle daz sie mohten
unde sie ze strîte tohten.
dô der herzoge ernest ervant
daz im verhert was sîn lânt
unde man im die veste an gewan,
dô klagete ez der küene man
den sînen die im in der nôt
gestuonden bî unz in den tôt,
wan er ir mit vlîze pflac.
darumbe sie im nacht unde tac
hulfen rechen sîn herzeleit.
dem künege er vaste zuo reit.
die sîne ouch vaste branden
mit ellenthaften handen
beide vür unde wider.
vil bürge brach er im nider.
dô er die obern hant gewan,
er stummelt sîne dienestman:
sumlîche er ze tôde sluoc.
er tete im leides genuoc.
die ûf in hâten gesworn,
die muosen alle haben verlorn
beide lîp unde guot.
sus wont der degen hôchgemuot
in sînem lânde vür wâr
mê danne vünf jâr
mit urliuge gên dem rîche
sô daz der ellentrîche
dar inne âne ir danc beleip,
daz in noch nieman vertreip
mit keiner slahte listen.
er kunde sich wol vristen
mit ellen unde mit wîsheit.
die sîne wâren im bereit
unde behielten im sîn êre
sô lânge unz daz der hêre
durch des urliuges herte
vergap unde ouch verzerte
allez daz er mohte hân.
dô muose er sich vertrîben lâzen.
Dô ernest der vürste hêr
daz urliuge niht mê
mocht haben gein dem rîche,
dô tete er wîslîche,
 <sît ich ez durch nôt muoz lâzen:>
dô besande er alle sîne man,
die besten von dem lânde,
der ellen er bekande.
er las ûz den nôtvesten
vünfzic die aller besten
die im nie geswichen
noch in keiner nôt entwichen:
sie wolden mit im vertriben sîn.
er sprach < ir sît die vriunt mîn
die mich noch verliezen nie.
swelich nôt mich an gienc,
ir sît vrumlîch bî mir gestân.
iwern rât wil ich hân,
wan ich ie triwe an iu vant.
nû liget verwüestet mîn lânt,
beide beroubet unde verhert.
dar zuo hân ich gar verzert
allez daz ich ie gewan.
nû wellent mînen schatz hân
die lieben helfaere mîn.
sie wellent des gewis sîn,
ich habe goldes die vluot.
nû bin ich,> sprach der helt guot,
 <verurliuget harte sêre.
ouch ist mir der künec hêre
vîent unde al sîne man:
daz ich vil wol vernomen hân.
sie râtent an mîn êre.
ich mac leider mêre
niht dem rîche widerstân.
ich hân alsô vil getân
dês alle liute wunder nimt,
swâ manz hoeret unde vernimt,
deich im sô lânge ie vor gesaz.
dâ macht ez aller meiste daz:
ir hulfet mir vrumlîchen.
nû muoz ich im entwîchen
durch vorhte unde durch gehôrsam.
swer swimmet wider wazzers stram,
ergêt ez im ein wîle wol,
vür wâr ich iu daz sagen sol,
er vert ze jungest doch ze tal.
nû vürhte ich den selben val,
wan der ist uns ze hûse komen.
ir habet daz dicke wol vernomen,
swer lânge urliuge wider daz rîche hât,
ob er im ein wîle widerstât,
ze jungest muoz er an dem schaden stên:
alsô mac ez ouch mir ergên.
Wir haben uns an dem rîche
gewert sô manlîche
unde dar zuo allen sînen man
sô grôzen schaden her getân,
deich in dem lânde niht mac lânger sîn.
ir wizzet ouch, lieben vriunde mîn,
wir habenz umb uns gar verhert
unde unser selber guot verzert,
daz wir müezen verderben.
möhten wir noch iht erwerben,
als wir ê gewinnes pflâgen,
dô wir ûf der vînde schaden lâgen,
dô mohten wir niht vollenzern
unde uns der vînde wol gewern.
nû suln wir wîslîchen
dem keiser entwîchen.
wir sîn nû gar âne wer.
daz wir vüeren über mer,
dar stêt vaste mir der muot.
ob ez iuch hêrren dunket guot,
sô sol uns des durch got gezemen
daz wir durch in daz kriuze nemen
ze dienste dem heilegen grabe.
sô komen wir sîn mit êren abe,
ê wir uns sus vertrîben lâzen.
wir haben wider gote getân
daz wir im billîch müezen
ûf sîn hulde büezen,
daz er uns die schulde ruoche vergeben
her nâch, obe wirz geleben,
unde wider heim ze lânde komen.
swaz uns der keiser hât benomen,
daz wirt uns allez wider lâzen.
nû bite ich iuch mâg unde man
alle gemeine,
daz ir mich niht eine
lât varn von dem lânde.
des hât ir wîgande
almuosen unde êre.
ouch wil ich ez iemer mêre
gegen iwern hulden
mit guote verschulden
unde mit dienste widerwegen,>
sprach der tiwerlîche degen.
Dô sprâchen die helde guote
alle ûz einem muote,
im haete got den sin gesant.
sie wolden durch den wîgant
ûf ein wâge setzen den lîp,
dar zuo kint unde wîp
got hie heime bewarn lâzen,
unde wolden mit im bestân,
durch got varn über mer.
dâ wider enstüende kein wer,
ez enwaer der tôt alleine.
daz lobtens alle gemeine,
sie wolden mit im an die vart.
daz wart dô lânger niht gespart.
der herzoge unde sîne man
giengen vrôlîche dan
dâ sie daz kriuze nâmen.
diu maere schiere kâmen
vil wîten in daz lânt,
daz ernest der wîgant
daz kriuze haete genomen,
 (daz was in liep vernomen)
unde daz vünfzic sîner man
mit im wolden varn dan,
die der tiwerlîche helt
ze sîner verte haete erwelt,
gote ze dienste über sê.
dar nâch wart ir verre mê
die sich zeichenten ûf die vart.
der herzoge wol bereitet wart
dar zuo mit grôzem vlîze:
die halsberge wîze,
dar zuo die hosen îserîn,
die herten helme stehelîn,
dar zuo diu scharphen swert,
sie wâren alles des wol wert,
diu tiuren wîgande.
mit sô rîchem gwande
rûmten sie daz rîche,
daz man waerlîche
in keinem lânde vunde
noch iemer vinden kunde
die mit der rehten wârheit
zer verte wâren baz bereit.
ern wolde unschulde rechen,
nieman getorste sprechen
daz die helde guote
durch ir armuote
gerûmet haeten ir lânt.
daz wart in allen wol erkant.
Si bereiten sich übers meres vluot.
des vröut sich manic helt guot
die ouch gote dienen wolden,
daz sie mit im varn solden.
genuoge in tiutschem lânde
tiure wîgande
wâren sîner verte vrô.
sîn muoter diu künegîn sande im dô
vünf hundert marc ze stiure
unde manic pfeller tiure,
hermîn unde sîden wât,
mit golde harte wol genât
unde manic hêrlîch bettegwant.
die gâbe enphienc der wîgant
unde neic ir ze lône.
die gâbe teilte er schône
mit sînen jungelingen.
er was in allen dingen
ein rîter vil tugentlîch.
waz mohte des der vürste rîch,
daz man in âne schult vertreip?
die wîle er in dem lânde beleip,
dô leit er solhe arbeit
daz man iemer dâ von seit.
Der tac sich nâhen began
daz der hêrre unde sîne man
gên dem mere solden varn.
zuo im kam mit manegen scharn
vil rîter ûz vremden lânden,
die in wol bekanden,
die in bâten durch got
unde durch sîner zuht gebot,
daz er die lieze werden schîn
unde in genaedic ruochte sîn,
daz sie möhten mit im varn,
wan er kunde sie bewarn,
swelich nôt sie âne kaeme,
daz er ir dienest drumbe naeme
unz in die burc ze jêrusalêm.
swaz er an wolde gên,
daz woldens al mit im bestân
unde niemer dienstes abe gân
durch deheiner slahte nôt.
sie waeren im bereit unz in den tôt
mit lîbe unde mit guote.
 <des ist uns wol ze muote:
gebietet über al daz wir hân .>
dô sprach der ellenthafte man
 <ich hân iur rede wol vernomen.
nû sît gote willekomen,
vil lieben vriunde, unde mir,
unde sît sicher daz ir
niemer werdet von mir verlân
die wîle unde ich den lîp hân:
der wirt durch iuch geveilet
unde sî mit iu geteilet
beide grôz unde kleine
sol iu sîn gemeine,
swaz mir got gegeben hât.
sît ir iuch an mich lât
unde des ze mir geruochet,
daz ir an mir suochet
helfe mit triwen,
ez sol iuch niht geriwen
die wîle ich mînen lîp hân.
ich wil iuch alle gerne enphân
ze bruodern unde ze gesellen.
ich ensol mich niemer gezellen
iwer keinem ze hêren.
ir muget alle mit êren
sîn mîn genôze an dirre var,
unde wizzet daz ich iuch bewar
beide nacht unde tac,
sô ich aller beste mac .>
des dancten im die helde guot.
der herzoge was vil wol gemuot
daz er sô manegen werden man
ze sîner reise gewan.
er het ze vlîze wol gar
tûsent rîter an sîner schar,
erwelter wîgande,
die mit im ûz dem lânde
zuo den zîten vuoren
unde im alle swuoren
daz sie im waeren undertân
unde lobten in ze houbetman.
dô der herzoge bereit wart
mit vlîze ûf sîne mervart,
als dem vürsten wol gezam,
dô er urloup genam
unde er sich huop von dannen,
von sînen mâgen unde mannen
wart geklaget alsô sêre
daz man niemer mêre
vernimt von solhen leiden,
dô sie sich von im scheiden
muosen unde solden.
alle sîne holden
hâten trûrigen muot,
wande sie der recke guot
ie mit grôzen triwen hielt
die wîl daz ir der helt wielt.
dô rûmte er daz rîche
harte vrümeclîche,
der vil edele wîgant,
unde liez bürge unde lânt,
dar zuo eigen unde dienstman
sînen mâgen, den erz solde lâzen,
ob manz in niht sît nam.
sus vuor der vürste hêrsam
ûz von sînen selden
mit ûzerwelten helden.
Der herzoge ernest was gemeit
daz sîn schar was sô breit,
wan im volgte gên dem mer
ein vil kreftigez her.
sie vuoren vrôlîche dan.
der grâve wetzel sîn man
was ein ûz erwelter degen.
den hiez er dô des hers pflegen:
daz tete er manlîche.
sie vuoren sô werlîche
daz sie muosen vride hân.
alsô vuoren sie dô dan
vrôlîch hin in ungerlânt.
dô daz dem künege wart erkant,
er was im grôze willekomen
durch daz er hâte vernomen
von im solich manheit,
daz er mit sîner vrümekeit
sich sô lânge haete erwert
unde vor dem rîche ernert.
er begunde vil wol enphân
den hêrren unde al sîne man.
dô er nâher zuo im kam,
die helde er zuo im nam
unde bôt in michel êre.
des dancte er im dô sêre.
er schuof im nachtselde.
dô gap er dem helde
sîn gâbe vrôlîche
unde hiez in wirdeclîche
leiten durch sîniu lânt.
die gâbe enphienc der wîgant
unde schiet von im vil vrô.
der künec vrumte sie dô
durch der bulgaere walt.
sus vuoren dise helde balt
dannen vrôlîche
ze kriechen in diu rîche.
Sus riten die helde guote
mit vrôlîchem muote
ze constantînopel in die stat.
sînen marschalc er dô bat
daz er lânger niht bite
unde vür mit den knehten rite
unde herberge naemen:
sô sie nâch hin kaemen,
daz sie gemach möhten hân.
daz wart schiere kunt getân
dem der des rîches dô wielt.
mit grôzem vlîze er enthielt
den herzogen unde sîn geste,
wan er von sage wol weste
daz er âne schulde was vertriben,
unde wie lânge er dô was beliben,
daz er sich des keisers werte
unde doch daz rîche herte,
unde wie vrumeclîche er dan schiet.
dô gebôt er aller sîner diet
daz sie ir wol pflaegen
die wîle sie dâ laegen,
der herzoge mit sînen man.
daz wart mit vlîze getân.
sie waeren arm od rîche,
man pflac ir hêrlîche
unde baz dan sie solden.
man tete swaz sie wolden.
Dâ was der herzoge hêre
drî wochen oder mêre,
ê der künec erwerben kunde
ein scheph oder vunde
daz dem hêrren tohte
unde daz getragen mohte
ir spîse, dar zuo ir gewant.
einen kiel er doch ze jungest vant
der in zer verte wol gezam.
der edel künec lobesam
hiez si in daz schef wîsen
unde volleclîche spîsen
mit guoter vrischer lîpnar
diu sie werte ein halbez jâr,
unde gap in dar zuo sîn golt.
er was dem herzogen holt
durch sîn grôze vrümekeit.
dô ez allez was bereit
unde daz sie solden varn dan,
dô gienc der waetlîche man
vür den künec rîchen.
dô warp gezogenlîchen
urloup der degen maere,
sît er bereit waere
unde volleclîche wol bewart
mit spîse ûf sîne hervart.
 <daz ist von den gnâden dîn:
darumb wir iemer suln sîn
dir mit dienest undertân,
die wîle wir daz leben hân,
daz wir got biten um dîn leben.
du solt uns nû urloup geben,>
sprach der tiwerlîche degen.
dô hiez im der künec wegen
sînes goldes genuoc.
ze sînem schiffe man daz truoc.
dô sprach der künec rîche
 <got lâze iuch suntlîche
in sînem dienste gevarn
unde iuch alsô bewarn
daz ir im gedienet alsô
daz wir mit iu werden vrô.
des wünsche ich iu unde iwer diet .>
der herzoge dô dannen schiet
von dem künec rîche.
mit den sînen vrôlîche
trat der helt an sînen kiel.
den kriechen vil wol geviel
der herzoge unde sîn her.
dô schifte mit im über mer
durch liebe unde durch vriuntschaft
der kriechen ein michel kraft
mit vünfzic schiffen unde mê,
die mit im vuoren über sê
unde wâren im gehôrsam.
durch daz er sô wol dar kam
mit den sînen in daz lânt,
des lobten sie den wîgant.
Dô sie alle urloup genâmen
unde zuo den schiffen kâmen,
ir segel wurden gezogen hô.
dannen huoben sie sich dô,
die edelen wîgande,
gên sûrîe dem lânde.
sie wâren guotes rîche
unde vuoren vrôlîche,
daz ir vröude nie gelac.
dô ez kam über den vünften tac
daz si wâren ûf dem hôhen sê,
dô huop sich jâmer unde wê
underm gotes gesinde.
ein sturm harte swinde
diu schef alle sô zetreip
daz einz bîm andern niht beleip.
zwelve zehant versunken,
die liute drinne ertrunken
unde kurn den grimmen tôt.
die andern liten grôze nôt
ûf dem vil vreislîchen mer.
dâ wart des herzogen her
sô verre getriben ûf den sê
daz ir keiner niemer mê
den andern lebendic sît gesach.
des leit er michel ungemach.
Dem herzogen begunde leiden
daz er alsô solde scheiden
von den kriechischen mannen.
der wint treip sie dannen
verre ûf des meres vluot.
doch hâte der helt guot
dar an wîslîchen getân:
er hâte alle sîne man
unde die küenen wîgande,
die im von tiutschen lânde
unde ûf der strâzen wâren komen,
die hâte er alle genomen
zuo im ûf sînen kiel:
daz im sider vil wol geviel
daz sie alsô wâren bliben.
dô sie wurden zetriben
sô verre ûf dem wilden sê
dâ weder sît noch ê
nie kein mensche hin kam,
dô leit der helt vil lobesam
mit sînen mannen grôze nôt,
dô sie den grimmigen tôt
mit ir ougen muosen sehen.
man mac mit wârheite jehen
daz im geschach vil dicke wê.
man gehôrte nie sagen mê
von alsô starker arbeit
sô der herzoge ernest leit.
dô der herzoge mit sînem her
vuor alsô swebende ûf dem mer
drî mânet unde mêre,
daz die recken vil hêre
nie kâmen ze lânde,
dô was dem wîgande
dâ von der muot harte swâr,
wan in was der lîpnar
nû vil gar zerrunnen,
unde hâten sich verkunnen
daz si niemer mohten genesen.
sus muosen die recken wesen
gevangen mit den sorgen.
vruo wider einen morgen,
dô der tac ûf gienc,
der luft lûtern gevienc.
dô wart gestillet diu nôt.
lieht wart der morgen rôt
unde wart daz weter harte guot,
als ez nâch ungewitere tuot.
der himel wart vil wol gevar,
daz mer lûter unde klâr:
ouch gelâgen die winde
die sie dâ vor sô swinde
wurfen her unde dar.
die helde wurden gevar
daz in trôst wolde nâhen.
sie sâhn in allen gâhen
ein vil hêrlîchez lânt:
daz was grippîâ genant.
des wurden sie dô vil vrô.
des endes kêrten sie dô
unde sigelten in ein habe.
ir anker sie dô wurfen abe:
guoten grunt sie vunden.
dô gesâhen si an den stunden
ein hêrlîche burc stân,
diu was al umbevân
mit einer guoten miure.
di was harte tiure
von edelem marmelsteine.
die wâren algemeine
gel grüene unde weitîn,
daz sie niht schoener mohte sîn,
swarz rôt unde wîze:
dâ mite was sie ze vlîze
geschâchzabelt unde gefieret,
manegen ende gezieret
von maneger hande bilde,
beide zam unde wilde,
die man kunde genennen
oder ieman mohte erkennen,
lûter lieht als ein glas.
ein grabe darumb geworfen was,
dâ durch ein wazzer vlôz
daz die burc gar beslôz.
ouch wâren die zinnen
beide ûzen unde innen
meisterlîch gezieret,
mit golde wol gevieret
unde mit edelem gesteine,
beide grôz unde kleine,
allez meisterlîch geworht.
diu burc stuont gar unervorht:
sie vorhte niemannes her.
werchûs berfrît brustwer
gemâlt unde meisterlîch ergraben,
als wirz von den buochen haben
dâ ez an geschriben stât.
wol im derz uns getihtet hât
sô rehte wol ze tiute.
wunderlîche liute
 ...die veste
der schîn vil verre gleste.
dô die guoten wîgande
kâmen dar ze lânde,
die sigel sie nider liezen.
ir barken sie ouch stiezen
unde ankerten zehant.
dô sprach ernst der wîgant
beidiu ze vriunden unde ze man
 <mich dunket vil wol getân,
sît daz uns got hât gesant
her in ditze schoene lânt,
ze dirre bürge wol getân,
sît wir sô lützel spîse hân,
daz wir hie umb spîse werben,
ê daz wir gar verderben.
wir hân mit kumber vil gelebt
unde lânge ûf dem mer geswebt,
daz wir niender zuo komen kunden.
nû wir dise burc hân vunden
sô wünneclîch erbûwen,
sô wil ich des wol getrûwen,
sie habe liute dies bewarn.
daz sulen wir hiute ervarn,
ob sie heiden sîn od kristen,
unde handeln daz mit listen,
daz sie uns spîse ze koufe geben.
habent sie niht kristen leben,
sô lâzent sie uns niht genesen.
sô lâzen wir uns als maere wesen,
ob uns der lîp hie wirt genomen.
sît wir durch got sîn ûz komen,
deste baz suln wirz verklagen,
ob wir hie werden erslagen,
danne wir durch hungers nôt
in disem schiffe laegen tôt .>
Dô sie die rede heten vernomen,
sie sprâchen < wir sîn ûz komen
durch got unde anders keine nôt:>
sie wolden gerne den tôt
in sîme dieneste holn
unde iemer gerne durch in doln
beide liep unde leit.
die helde küene unde gemeit
garten sich mit vlîze
in die halsberge wîze.
dô sie sich gewâfent hâten,
an die barken sie trâten.
dô sie kâmen ûz an daz lânt,
der herzoge ernest an bant
einen vanen, der was rôt.
dem grâven wetzel er gebôt
daz er in naeme in die hant.
dô leite sie der wîgant
vil manlîche von dan.
sie hâten ir wâfen an,
dar zuo helme unde schilde.
über daz gevilde
wîste sie der küene man.
dô truoc er manlîche dan
den vanen unz an daz burctor.
dâ gestuonden sie dô vor.
Diu burctor wâren ûf getân.
dô sâhen die küenen man
nieman an den zinnen,
weder ûze noch innen.
des nam sie michel wunder.
sie sprâchen alle besunder
 <ich enweiz waz diz diute.
diz sint seltsaene liute,
daz sie sich niht sehen lâzent.
ich waen sie sich verborgen hânt,
daz sie sich vor uns vristen.
sie wellent uns mit listen
in die burc bringen,
daz si deste baz geringen
mit uns, sô wir dar în gân.
ez ist durch anders niht getân,
daz si sich niht wellent erbarn.
sie suln sich vil wol bewarn,
sie mugen komen von uns in nôt.
ê daz wir von in ligen tôt,
wir vrumen etlîchen tôten
ze verhe verschrôten .>
dô sprach ernst der küene man
 <wir suln ez alsô âne vân,
ê wir hie kiesen den tôt,
unde erwerben wîn unde brôt
unde ander unser lîpnar.
wir sîn ze strîte wol gar
in veste liehte ringe.
nû sult ir jungelinge
iuch zesamene drucken
unde über die brücke rucken
mit dem vanen in daz burctor.
ê sie uns iemer dâ vor
verdringen mit ir sinnen,
wir sîn mit in dar innen,
daz wizzet, recken, mit gewalt.
dâ verkouft iuch, helde balt,
noch hiute in dirre veste,
daz man sulher geste
gedenke iemer mêre
mit leide unde mit sêre .>
Dô giengen die helde guote
mit ellenthaftem muote
vaste zuo dem vanen stân.
den truoc der vil küene man
manlîch in sînen henden
unde brâhte die ellenden
vür die burc in daz burctor.
dâ enwar in nieman vor.
sie liefen unde sprungen.
dô si in die burc drungen,
dô was dâ nieman innen,
der in keiner unminnen
büte zuo der selben zît.
dô giengen die helde âne strît
mitten in die burc stân.
ob ieman wolde zuo in gân,
des warten noch die küenen.
einen hof grüenen,
ze allen zîten küele,
sie vunden manic gestüele
in einer würmelâge hêrlîch,
daz nie keiser wart sô rîch,
er möhte ze tische dar în gân.
dô sâhen si innerthalben stân,
die edelen jungelinge,
al umbe ze ringe
manegen tisch vil wünneclîch,
dar ûf pfelle unde golt rîch,
vil spaehe dâ zen orten
genât mit edelen borten.
Daz gesidele daz was reine
die tische al gemeine
wârn gerihtet vil wol,
als ich iu sagen sol.
sie sâhen ûf ieclîchem tische
vleisch brôt unde vische,
môraz met klârêt unde wîn,
daz beste daz iender kunde sîn,
dar zuo wilt unde zam.
wâ manz in dem lânde nam,
des ist ze vrâgen lützel nôt.
köphe näphe goltrôt,
die schüzzel von silber wol getân.
swaz sie dem lîbe wolden hân,
des vundens dâ die wirtschaft.
dô sprach ze sîner ritterschaft
Ernest der vil küene degen
 <nû sult ir iwer zühte pflegen,
sô tuot ir wîslîchen:
unde sult vil vlîzeclîchen
gedanken unserm trähtin
der vil rîchen gâbe sîn
die er uns hiute hât gesant,>
sprach der küene wîgant,
 <dâ wir vinden unde mugen nemen.
swaz uns spîse mac gezemen,
die mugen wir âne sünde hân.
daz ander sult ir ligen lâzen.
got wil uns lîhte versuochen.
nû sult ir niht enruochen
ir goldes noch ir zierheit.
dise pfeller alsô breit
lât iu gar unmaere sîn.
danket unserm trähtîn
der uns vil dicke hât ernert
unde dise spîse hât beschert.
der wart uns noch nie sô nôt.
wir waern des übelen hungers tôt
lasterlîch unde âne wer
gelegen ûf dem wilden mer.
des lobt in alle besunder.
ez ist ein michel wunder
daz got mit uns hât getân.
nû sult ir zuo den tischen gân
beide arme unde rîche
unde ezzet vrôlîche,
daz ir den lîp wol gelabet.
swanne ir daz getân habet,
sô volget mînem râte,
unde ladet vil wunderndrâte
iwer schif mit der spîse,
unze uns got gewîse
ze jêrusalêm in daz lânt.
wirn mugen hie,> sprach der wîgant,
 <niht lânger sîn unze vruo:
 (dâ warnt iuch allesamt zuo)
sô müezen wir varn hinnen.
ich bin des worden innen:
disiu burc ist nie sô vrî,
ir liute sint etwâ hie bî
vil nâhen,> sprach der jungelinc.
 <dar nâch schaffen unser dinc.
sie koment uns vil schiere .>
dô giengen die helde ziere
unde twuogen ir hande.
die küenen wîgande
über die tische sâzen.
sie trunken unde âzen,
unz si sich des hungers erwerten.
swie vil sie der spîse verzerten,
man mohte ir lützel manegel hân.
sie stuonden von den tischen sân,
die helde vermezzen.
dô sie hâten gezzen,
der wîse unde ouch der tumbe
in der bürge giengen umbe
unde sâhen alle besunder
diu manicvalden wunder
von golde unde von gesteine,
von grôzer zierde reine.
dô sie des war nâmen,
in ein hûs sie kâmen:
dâ vundens, als in got gebôt,
vleisch wîn unde brôt.
des war dar în sô vil getragen
daz iu daz nieman kan gesagen.
ein künec unde allez sîn her
haete dâ von rîche zer
daz sie dar inne vunden.
zuo den selben stunden
wurdens alle vil vrô.
ir schif daz spîsten sie dô.
vil balde daz geschach.
sie vuoren wider an ir gemach
unde liezen die burc wol getân
offen unde alsô wüeste stân.
ze schiffe kâmen die recken gemeit
unde ruoten nâch ir arbeit.
Dô sie ein wîle alsô gelâgen
unde ir gemaches pflâgen,
dô sprach der herzoge ernest sân
zem grâven wetzel sînem man
 <mich lustet vil sêre
daz ich hin wider kêre
unde die burc baz besehe,
swaz halt mir dar inne geschehe:
sie ist sô rehte wol getân.
welt ir mit mir dar gân,
daz lât mich wizzen hie zehant .>
 <jâ ich,> sprach der wîgant,
 <ich wil benamen mit iu gân.
ob ich den lîp dâ solde lâzen,
des sult ir gar ân angest sîn.
nû sult ir, lieber hêrre mîn,
unser geverten alle biten
daz sie mit bruoderlîchen siten
uns ze helfe sîn bereit
durch ir selber wirdekeit
unde benamen durch den rîchen got
unde durch ir zühte gebot
uns schiere mit dem vanen komen,
swanne sie daz haben vernomen
daz wir dort sîn bestanden,
mit ellenthaften handen
uns ze helfe komen über al,
sô sie vernemen den schal,
daz sie uns loesen enzît.
diu burc ist kreftic unde wît:
wir sulns noch baz beschouwen.
ich mac des niht getrouwen,
dâ sîn noch inne liute.
swaz man dâ mit bediute
daz si sich niht wellent enbarn,
ich waen sie wellen uns ervarn
waz wir wellen an gân.
nû sie uns niht wellent bestân,
sô suln wir mit sinnen
an in werden innen
wes in gên uns ze muote sî.
der rîche got stê uns bî!
swes sie dâ mit gedâht hân,
wir suln benamen dar gân,
ez gê ze schaden oder ze vromen.
ob wir hiute niemer dâ von komen,
wir sulnz noch versuochen baz .>
dô gelobten in die helde daz,
sie hulfen in von der nôt
oder sie gelaegen bî in tôt.
Dô sie wider kâmen gegân,
dô vundens in der bürge stân
manic werc hêrlîch,
von golde harte zierlîch.
vil maneger hande wunder
sâhen sie besunder
von golde unde von gesteine.
manegen palas reine
sâhen sie dar inne stân
schoene unde wol getân,
vil gar wunderlîch geworht.
ouch sâhn die helde unervorht
manic gewelbe unde hôhe tür,
die lûhten sam die sternen vür,
die niender ûf der erden
baz gezieret mohten werden.
beide ûzen unde innen
von meisterlîchen sinnen
was sie gebûwen über al.
vil manegen hêrlîchen sal
sâhen sie dar inne stân.
disiu burc vil wol getân
stuont sô nâhe bî dem mer,
ein rîcher künec mit sînem her
wolde ir der geschadet hân,
er müeses mit gemache lâzen.
Dô sie daz wunder dô gesâhen,
dô begundens dannen gâhen.
wider zer würmelâge se kâmen
dâ sie die spîse ê dâ nâmen.
dâ vür begunden sie dô gân.
dô sâhens dâ bî nâhe stân
ein vil rîchez palas
daz mit golde wol bedecket was,
von smâragde sîne wende,
wol gemacht in allem ende,
durchliuhtic grüene.
dô gesach der vil küene
Ernest der vil werde man
ein kemenâten wol getân:
diu was gezieret innen
von meisterlîchen sinnen
von edelem gesteine.
die wâren algemeine
in liehtem golde schône erhaben
unde meisterlîche wol ergraben.
dô sie dar în begunden gân,
ein spanbette sie sâhen stân,
als wir daz maere hoeren sagen,
daz was mit golde wol durchslagen
beide schône unde rîche,
unde was vil meisterlîche
mit berlîn gefieret
unde mit steinen wol gezieret
von vil vremden sachen.
lewen unde trachen,
nâtern unde slângen,
die lâgen an den spangen
geworht von golde, daz was lieht.
sie wâren des versûmet nieht.
sin waern geworht mit vollen.
oben ûf den vier stollen
lâgen vier edele steine.
die wâren niht ze kleine.
die gelîchten wol der sunnen
unde lûhten sam sie brunnen.
sie glasten als ein glüendiu gluot.
des vröwete sich der helt guot,
Ernst der recke vil gemeit.
zwei bette wâren drûf geleit,
mit rîchem pfeller wol bezogen,
an hôher kost vil unbetrogen.
diu lîn lachen wâren sîdîn,
ein deckelachen hermîn,
darumbe ein lîste wol genât,
die man in hôher koste hât,
von edeln gesteine manicvalt.
dar obe ein sîdîn blîalt,
mit guotem golde wol durchslagen,
liehte sîden drîn getragen,
ein lîste wît unde rîch.
daz dûhte michel wunderlîch
die zwêne jungelinge.
swaere unde niht ze ringe
eine sidel wol getân
die sâhens vor dem bette stân:
diu was algemeine
von wîzem helfenbeine
vil spaehelîchen ergraben
unde mit golde wol erhaben
mit meisterlîchen listen.
vier grôze âmetisten
ûf den knöphen obene
stuonden wol ze lobene
wît unde rôt als ein bluot.
ein pfeller tiure unde guot
was dar über gespreitet.
sus was diu sidel bereitet
vor dem rîchen bette dâ.
ein samît vierecke unde blâ
was geleit an den esterîch,
geziert mit einem borten rîch
unde an koste stiure.
zwên guldîn köphe tiure
bî dem bette nâhen
sie dô stên sâhen,
dar inne was der beste wîn
der in dem lânde mohte sîn
oder iemer man enbîze.
sus schône was mit vlîze
der grôze dienest bereit.
dâ was diu groestiu rîcheit
diu in der werlde mohte sîn:
daz was an manegen dingen schîn.
Dô die rîter vil gemeit
besâhn die grôzen rîcheit
in der kemenâten
unde wider ûz getrâten,
dâ neben sâhen sie dô stân
einen grôzen hof wol getân,
wît unde vil schône.
manegen zêder grône
vunden sie dar inne stân.
si begunden dar nâher gân.
sie sâhen zwêne brunnen
die ûz dem hove runnen,
der ein was warm, der ander kalt.
mit listen sô was daz gestalt
daz sie vil schône schuzzen
unde reineclîche duzzen
mit ein ander an ein stat.
dâ bî stuont ein schoene bat:
daz was algemeine
von grüenem marmelsteine
wol gewelbet unde überzogen,
gevest mit starken swibogen.
wie möhte daz zierlîcher sîn?
zwô bütten rôt guldîn
die stuonden in liehtem schîne.
zwô rôre silberîne,
geworht mit grôzen vuogen,
die daz wazzer dar în truogen.
mit listen sô was daz getân.
swederez man wolde hân,
warm wazzer oder kalt,
des truogen die rôre mit gewalt
den beiden bütten genuoc.
ein êrîn antwerc ez truoc
anderthalp ûz dem bade dan,
als wir daz vernomen hân.
ez was ouch geleitet,
über al die burc gebreitet:
daz geschach mit sinne.
die strâzen dar inne
beide grôz unde kleine
wârn von marmelsteine,
sumlîche grüene als ein gras.
sô in der burc erhaben was
unde man dâ schône wolde hân,
sô liez man daz wazzer sân
über al die burc gên.
sô mohte dâ niht bestên
weder daz hor noch der mist.
in einer vil kurzen vrist
sô wart diu burc vil reine.
ich waene burc deheine
ûf erden ie sô rîch gestê:
ir strâzen glizzen sô der snê.
Als ernst der edel recke balt
disiu wunder manicvalt
in der bürge gesach,
ze dem grâven wetzel er dô sprach
 <vil sneller degen hêre,
mich lustet vil sêre
daz wir in daz bat gân.
wir durfen kein angest hân.
als ich mich versinne,
hie ist niht lebendes inne
daz uns künne geschaden
unze daz wir gebaden.
wil ieman zuo der bürge komen,
daz haben wir schiere vernomen
unde bereiten uns ze wer.
wir haben ûf dem wilden mer
erliten sô grôz ungemach,
daz uns lützel gnâde geschach.
nû loben wir unsern trähtîn
daz wir her komen sîn,
dâ wir gemach mugen hân .>
dô sprach der grâve sîn man
 <sit ir des niht welt enbern,
sô muoz ich iuch sîn gewern.
ir sult aber gewis sîn,
unde stüende ez an dem willen mîn,
sô müest ir ez underwegen lâzen.
nû irs niht,> sprach der küene man,
 <wellet sîn ze râte,
sô gên ouch vil drâte
unde baden kurzlîche,
unde wizzet sicherlîche,
es ist uns wunderlîche nôt,
wan daz ich vürhte den tôt
hie âne wer enphâhen .>
dô begundens balde gâhen
sliefen ûzme gewande.
die edeln wîgande
in die bütten sâzen.
sie muosen selbe lâzen
daz bat dar în vliezen.
die rôre sie ûf stiezen.
lûter wazzer dar ûz vlôz
daz in die bütten zuo in gôz
beide warm unde kalt.
des wâren die helde balt
in ir muote vil vrô.
alsô badeten sie sich dô.
dô si wol gebadet hâten,
ûz dem bade sie trâten,
unde daz in nieman schade was.
durch den vil liehten palas
sie begunden gâhen,
dâ sie nieman sâhen,
in die kemenâte.
dô leiten sie sich drâte
an daz spanbette wol getân
daz si dâ gezieret sâhen stân,
unde ruoten nâch ir bade dô.
des wart vil maneger sît unfrô.
Dô der hêrre unde sîn degen
ein wîle wâren gelegen,
der grâve wetzel sprach duo
deme edelen hêrren zuo
 <ez ist zît daz wir ûf stân
unde wider ze unserm schiffe gân
dâ wir unser geverten liezen.
sie mac des wol verdriezen
unde von schulden erlângen,
wie ez uns sî ergangen
hie in dirre burge.
ich hân des grôze sorge,
sie zurnen uns sêre.
nû sult ir, vürste hêre,
sliefen balde in iwer wât,
swie ez uns dar nâch ergât,
daz wir ze wer doch sîn bereit.
wir hân die grôze rîcheit
in dirre bürge wol gesehen.
wir mugen des mit wârheit jehen,
daz wir noch nie gesâhen
weder verre noch nâhen
niht glîches dirre rîcheit.
sie ist lânc unde breit,
wît unde kreftic,
schoene unde mehtic,
wert unde êrbaere.
ez wart nie burc sô maere
geworht ûf dirre erden
noch niemer kunde werden
erbûwen alsô schône.
sist aller bürge ein krône,
die man in der werlde hât gesehen:
des muoz ich ir iemer jehen .>
Die zwêne degen hêre
enbeiten dô niht mêre,
sie garten sich vil schiere.
sie wâren helde ziere:
dem tâten sie dicke gelîch.
ir wâfen daz was hêrlîch
unde lobelîch genuoc.
nie keiser sô rîche krône truoc,
sie zaemen wol an sîner schar.
sie wârn sô ritterlîch gevar.
ir schilde sie geviengen:
zehant sie dannen giengen
ûz der kemenâte
durch den palas drâte:
der lûhte algemeine.
von edelem gesteine
manic gewelbe drinne was.
gezieret was der palas
schône unde wünneclîch.
daz wunder was unmaezlîch
daz dar âne ergraben lac.
jâ belûhte der tac
keinen alsô rîchen sal
in der werlt über al.
Dô sie daz wunder gar gesâhen,
dô hôrten sie in allen gâhen
ein wunderlîche stimme,
starc unde grimme,
vor der bürge an dem gevilde,
ob ez kraniche wilde
bevangen haeten über al,
alsô ungefüegen schal
alse ie man vernam.
vil lût unde vreissam
was dâ ir gebrehte.
des nam die guoten knehte
beide vil michel wunder.
dô giengen dan besunder
die zwêne rîter gemeit
stên an ein gewarheit
under ein gewelbe vinster.
dar ûz gienc ein venster
ob der würmelâge hô.
dar în leneten sie dô.
über al die burc sie wol sâhen,
beide verre unde nâhen,
swaz dar inne unde vor geschach,
unde daz sie doch nieman sach.
dar inne muosen sie dô stên:
nieman kunde zuo in gên.
sie wurden sîn wol innen:
si bewarten sich mit sinnen.
Dô sie ein wîle heten gestân,
die vil ellenthaften man,
unde allenthalben sâhen,
dô wurdens in allen gâhen
vor dem burctor gewar
einer seltsaenen schar
von mannen unde von wîben.
die wâren an ir lîben,
sie waeren junc oder alt,
schoene unde wol gestalt
an vüezen unde an henden
unde in allen enden
schoene liute unde hêrlîch,
wan hals unde houbet was gelîch
als den kranichen getân.
der sâhens rîten unde gân
gein der bürge ein michel her.
die vuorten kein ander wer
wan ir schilt unde bogen
unde kocher wol gezogen,
dar inne strâle vreislîch.
daz truoc umbe ir ieclîch.
rîche pfelle unde samît,
sumlîche von timît,
dar nâch als ieclîch wolde,
von sîden unde von golde
was gezieret ir gewant.
an ir lîbe nieman vant
zer werlt deheiner slahte kranc,
wan daz in die helse wâren lânc,
ritterlîch über al den lîp.
beide man unde wîp
wâren alle alsô gestalt.
sie vuorten kraft unde gewalt.
Noch wil ich iu baz betiuten
von den seltsaenen liuten,
als ich von in vernomen hân.
in was diu burc undertân:
dâ wârn si ûf gesezzen,
ir lîbes vil vermezzen,
unde wâren stolz unde gemeit,
unde hâten grôze rîcheit
an silber unde an golde,
als vil unde ieman wolde.
sie hâten micheln gewin.
einen künec hâtens under in,
dem beide wîp unde man
mit dienste wâren undertân.
der was gevarn mit sîme her
mit vil galîen ûf daz mer
in daz lânt ze indîâ.
den künec selben hâte er dâ
brâht von dem lîbe,
dô er mit sîme wîbe
zeiner sîner bürge wolde varn.
dô kunde er sich des niht bewarn
ern müese lîden herzen sêr.
von grippîâ der künec hêr
sluoc in ze tôde an der stunt.
den kiel sancte er an den grunt
mit der küneginne.
dâ genas dô nieman inne
wan des küneges tohter von indîâ.
diu behielt daz leben alleine dâ
 (der andern einez niht genas,
swaz ir in dem schiffe was)
durch die schoene an ir lîbe.
dâ wold er sie hân ze wîbe
der rîche künec von grippîâ.
heim vuorte er sie dâ
mit vröuden lobelîche.
gên der was sô grôzlîche
solh wirtschaft bereit dar,
unde wâren gegen ir ûz gar
gevarn wîp kint unde man,
unde wolden sie mit vröude enphân,
dô sie zuo dem stade kâmen
unde die burger daz vernâmen.
dise wunderlîche liute
kâmen mit der briute
mit schalle vür daz burctor.
dâ wâren sie erbeizet vor
beide wîp unde man.
ir wât diu was wol getân
von gezierde manicvalt.
dô dise recken vil balt
disiu wunder vernâmen
unde rehte war genâmen
diser seltsaenen diet,
dô envorhten sie in niet.
sie huoben sie vil unhô.
der herzoge sprach dô
zuo dem grâven sînem man
 <ich wil daz wir hie stân.
uns kan doch von in niht geschehen.
hie mugen wir allez daz sehen
swes sie beginnen.
wir komen doch wol von hinnen
ze dem schiffe ân ir aller danc.
ez ist zem âbent noch lânc:
wir mugen wol lânger hie stân
unz wir allez daz gesehen hân
swaz sie nû wellen machen.
ich mac des wol gelachen
daz in die helse sint sô kleine.
ich weiz wol daz sie algemeine
in dise würmelâge gênt
zuo den tischen die dâ stênt,
dâ solh wirtschaft ist ûf geleit.
disiu spîse was bereit
gein in hiute morgen.
sie wârn des âne sorgen,
dô sie sie sus liezen eine,
daz in grôz oder kleine
schade dâ von solde ergên:
des mahtu selbe dich verstên .>
Des antwurte der grâve sân
 <hêrre, ich bin dîn man:
du versihst dich triwen her ze mir.
die wil ich gerne leisten dir
mit lîbe unde mit guote.
des ist mir wol ze muote.
diz volc hât gein uns kleine wer.
ob noch groezer waere ir her,
sô vorhte ich sie vil kleine.
ich wil alters eine
tûsent bestân unde mê.
den geschiht allen von mir wê,
koment sie mir ze mâze.
ich houwe eine strâze
durch sie mit dem swerte mîn.
des solt du wol gewis sîn,
daz ich sie vil wênic spar.
wir sîn ze strîte wol gar.
underloufen wir in die pfîle,
wir machen in einer wîle
solhen mort under in,
mich betriege dan mîn sin,
daz wir sie der bogen ergetzen
unde des houptes geletzen
noch hiute vil manegen man.
ez sol in schedelîch ergân.
in sint die helse alsô smal,
hie wirt ein vil michel val,
ob sie uns an springen.
wir suln sie innen bringen
hie in ir eigen veste,
daz sie sô leider geste
in ir lânt nie mê gewunnen
noch niemer gewinnen kunnen .>
Alsô begunden sie dô stên.
dô sâhens zuo dem tor în gên
neben ein ander zwêne man.
die sâhen sie tragen an
zwei vil rîcher hemde
von sîden vil vremde
wol durchleit unde genât.
zwêne rocke tribelât
die hêrren truogen dar obe.
die kleider stuonden wol ze lobe.
ir beider hosen ûz gesniten,
zerhouwen wol nâch hübeschen siten.
dar über manic goltdrât.
dâ durch schein diu lînwât
wîzer danne kein snê.
in wârn dar über gespannen ê
zwêne guldîne sporn.
die zwêne wâren erkorn
ze den besten nâch dem künege hie.
darumbe man sie vor im gên lie.
schoene unde hêrlîch was ir ganc,
ir helse smal unde lânc,
gelîch den kranichen gevar
von dem houpte unz ûf den lîp gar.
dar zuo truoc ir ieclîch
einen kocher hêrlîch
von wîzem helfenbeine,
mit edelem gesteine,
al umbe an den orten
gevazt mit guoten borten,
mit pfeller wol underzogen.
ieclîcher truoc einen bogen
wol geworht hürnîn.
diu senewe was sîdîn,
ir schilt von golde wol getân.
dâ diu buckel solde stân,
dâ stuont ein grôzer almâtîn,
der niht liehter mohte sîn:
des die recken beide jâhen.
nâch den zwein sie komen sâhen
zwên ander in der selben zît.
die truogen den besten samît
der in der werlt mohte sîn.
ir kleider wâren sîdîn
diu si an ir lîbe hâten.
mit liehten goltdrâten
was er genât vil spaehe,
mit berlîn vil waehe
geworht hin nider an diu bein.
dâ von vil hêrlîchen schein
manic edel stein vür unbetrogen.
ir beider kocher unde ir bogen
die wâren tiure genuoc.
ietweder einen schilt truoc,
der was mit golde alsô beslagen
daz iu daz nieman kan gesagen
ze gelouben mit vuogen
daz si an unde umbe truogen,
wie wol daz gezieret waere.
ir zuht unde ir gebaere
die hêrren dûht vil lobelîch.
sie wâren kranichen ouch gelîch.
Dise helde ziere
wâren alle viere
nû in die burc gegangen.
mit vröuden bevangen
gienc nâch in ein schoene man.
den selben sach man tragen an
wât diu vil verre schein.
der truoc umbe sîniu bein
zwô hosen die wârn vil tiure
unde kosten rîche stiure,
dar âne vil edeler steine,
berlîn grôz unde kleine,
mit golde verwieret.
sus wârn die hosen gezieret
nider ûf die spitze vorn.
dar ûf truoc er zwêne sporn,
die wâren rôt guldîn,
sîn hemde wîz sîdîn,
unde einen roc blîât
mit einer lîsten wol genât
von dem halse unz ûf die hende.
von der ahsel nider unz an daz ende
wâren borten rîch unde breit.
einen gurtel hâte er umbe geleit,
der was mit golde wol durchslagen.
einen zirkel sâhens in ûf tragen,
der was vil wol gesteinet.
hie mite was daz gemeinet
daz er des lândes hete gewalt.
als ein swan was im gestalt
der hals unde ouch daz houbet.
daz wizzet unde geloubet,
ez was der künec von grippîâ.
zwêne giengen nâch im sâ,
die truogen alsô guot gewant
daz man niender bezzers vant.
die wâren vil hôchgeborn.
die hete der künec dar zuo erkorn,
daz sie vuorten zwischen in
daz aller schoenste megetîn
daz ie wart geborn mê.
ir hût was wîzer dan der snê.
nie schoener kint dorfte werden.
ir hâr unz ûf die erden
mohte wol gelângen.
mit golde bevangen
was der juncfrouwen lîp.
ez wart nie dehein wîp
ze dirre werlt baz getân.
die sâhen sie trûric gân:
ir weinen was unmaezlîch.
rehten liuten gelîch
was ir antlütze gar.
ein pfeller ir den schate bar,
der die hitze undervienc,
dâ diu vrouwe under gienc.
den truogen ob ir vier man
an vier ruoten wol getân,
die wâren rôt guldîn.
daz vil edel megetîn
was geborn von indîâ.
der künec het sie geroubet dâ,
als ich iu dâ sagete ê.
ir was von jâmer starke wê.
des twanc sie êhaftiu nôt
von kumber unde ir vater tôt
unde daz ir muoter bî im starp:
dâ von sie selbe ouch sint verdarp.
Dô sie sie alsô brâhten dan,
dô dranc wîp unde man
nâch in zuo der bürge tor.
dâ beleip dô nieman vor,
weder die alden noch die jungen.
in ir wîse sie dô sungen
einen wunderlîchen lût.
hin vuorten sie die brût
in ein vil wünneclîchez gadem.
vil michel was der kradem,
dô sich huop diu hôchgezît.
daz gesidel was harte wît,
schoene unde wol getân.
dar în gienc der künec sân
mit der schoenen juncvrouwen.
dâ mohte man jâmer schouwen,
dô sie alles um sich sach
unde ir nieman zuo sprach
den sie vernemen kunde.
des vielen ir alle stunde
die trähene von den ougen
offenlîch unde tougen
nider ûf die bruste,
wan sie niht vröuden luste.
ir wât was sal die sie truoc.
sie hâte jâmers genuoc.
Swie sie liuten glîch wâren,
ir sprechen unde ir gebâren
kunde disiu niht verstân.
sie hôrte wîp unde man
schrîen nâch der kraniche site.
waz sie bediuten dâ mite,
daz ist mir vil unbekant.
man sach sie zeigen mit der hant,
als noch liute under ein ander tuont.
der truhsaeze vor dem tische stuont
der dem hêrren die sedele gap.
in sîner hende was ein stap
der die liute sitzen hiez,
nieman er belîben liez,
ern schüefe in truhsaezen dar
die ir mit dienste naemen war
unde die in solden schenken.
swaz ieman mohte erdenken,
des vant man den vollen dâ.
dô gienc der künec von grippîâ
hêrlîch zuo sînem tische gân.
die juncvrouwen wol getân
sazt man an sîne sîten dar.
diu was alsô jâmervar
daz sie vröuden niht gezam.
der künec mit ir wazzer nam
ûz guldîn becken swaere.
vil hôhe kameraere,
die hôchsten von dem lânde,
in rîchem gewande,
die knieten unde buten dar
die twehelen vil wîz gevar:
si gebârten zühteclîche,
dâ der künec rîche
ze tische mit der briute saz.
in vil manic goltvaz
gôz man met unde wîn.
dâ stuonden schüzzel silberîn
mit maneger hande lîpnar.
dô nam der truhsaeze war,
der was hübesch unde wîse,
daz verzert was diu spîse.
des nam sie besunder
alle michel wunder,
wer sie haete vertân.
dô hiez der truhsaeze dan
ze kuchen balde springen
unde ander spîse bringen:
der wart getragen dar genuoc,
unde nieman gewuoc
wâ diu hin waere komen.
sie wânden sie haete genomen
ir selber eigen diet.
si versâhen sich der geste niet
die bî in wâren in der stat.
swie sie nieman dar bat
zuo der wirtschefte komen,
iedoch hâtens dâ genomen
ir spîse von in ungeladet
unde hâten schône unde wol gebadet
als ez got von himel gap.
daz vrumte manegen sît inz grap.
Die liute tâten dâ wol schîn
daz sie met unde wîn
heten ze gebenne genuoc.
balde man dô vür truoc
vleisch kaese unde vische.
dô rihte man die tische
den gesten in dem wîten sal.
man gap wazzer über al
unde hiez sie an die sedele gân.
dar inne was dô nieman
weder sô traege noch sô laz,
ern twüege über ein guldîn vaz.
dô sich der kreftige magen
aller hâte getwagen,
dô giengen sie mit êren
vür den künec hêren:
beide arme unde rîche
nigen gezogenlîche
dem künege ê sie saezen.
dô kâmen truhsaezen
unde teilten vür die tische sich.
nie wirtschaft wart sô lobelich.
von der ie man noch vernam.
man gap dâ wilt unde zam.
alle die dâ sâzen
trunken unde âzen
alles des ir lîp gezam,
ân diu vrouwe minnesam:
diu wolde niht enbîzen.
daz dorfte ir nieman verwîzen,
ob sie es übele luste.
als dicke er sie kuste,
den snabel stiez er ir in den munt.
solh minne was ir ê unkunt
die wîl sie was in indîâ.
dô muoses sich in grippîâ
sô getâner minne nieten
under unkunden dieten.
Man muost der edelen vrouwen
ir liehten ougen schouwen
von weinen trüebe unde rôt.
diu enmohte ir starken nôt
leider nieman dâ gesagen.
dô vernam ir weinen unde ir klagen
Ernst der vürste hêre.
ez erbarmte in vil sêre
unde den grâven sînen man,
daz diu vrouwe wol getân
under in allen nieman sach
dem sie klagete ir ungemach
von ir starkem leide.
daz erbarmte sie dô beide.
dô der herzoge ir jâmer sach,
wider den grâven er dô sprach
 <möht wir mit keinen sinnen
gehelfen von hinnen
disem minneclîchem wîbe,
sô möhte mînem lîbe
niemer lieber geschehen.
ich hân ir jâmer wol gesehen.
sie muoz mich riwen iemer mê.
ez tuot mir ame herzen wê
daz sie sich alsô sêre quelt.
nû gedenke, tiwerlîcher helt,
wie wir ir ze staten stân.
sol disiu vrouwe wol getân
in disem ellende
belîben an ir ende,
daz waere ein wunderlîch geschiht.
sie vernimt ir sprâche niht:
sie kan ir sprâche niht verstân.
diuhte ez iuch nû wol getân,
sô waere ez wol der wille mîn,
unde liezenz an unsern trehtîn,
daz wir slîchen hin ze tal
unde zuo in springen in den sal
mit den swerten under sie.
ê sie sich dort oder hie
iemer ze wer gerihtet hân,
wir haben under in getân
den mort unde ouch den schaden
des sie sich niemer mugen entladen.
wir slahens als daz vihe nider.
dâ sint sie ungewarnet wider.
wir trenkens mit ir bluotes vlôz.
sie habent niht wan ir geschôz:
waz schadet daz unsern ringen?
dâ mit suln wir dringen
dâ sie dem künege sitzet bî
unde machen sie der angest vrî.
wir slahen den künec tôt
unde loesen sie von dirre nôt,
dise vrouwen wol getân:
die bringen wir vil wol dan,
ê daz sie komen ze wer.
ob sie noch haeten groezer her,
wir sîn vür daz burctor.
dâ komen wir ân ir danc vor.
der swert wel wir gewalden
unde unsern lîp behalden
unz ze unsern helfaere.
nû solt du, degen maere,
volgen mînem râte,
daz wir hin în drâte
springen, als ich geredet hân:
mich riwet diu vrouwe wol getân .>
Der grâve sprach < vürste hêre,
nû volge mîner lêre
unde lâ dir niht sô gâch sîn.
ich tuon doch den willen dîn,
swaz mir dâ von mac geschehen.
du hâst ez selbe wol gesehen,
hie ist michel volc inne.
wir bedürfen guoter sinne
daz wir behalden hie daz leben.
ist daz wir den strît heben,
die wîl sie alsô umbe gân,
sie slahent die vrouwen wol getân
under unsern handen.
ê sies uns nâch ir schanden
liezen hinnen bringen,
sien ruochent mit welhen dingen
sies scheiden von dem lîbe.
wir mugen dem schoenen wîbe
verre baz ze staten komen.
alse wir daz haben vernomen,
sô sie von den tischen stên,
sô beginnet der künec gên
zuo den gesten in den sal,
unde rûment die würmelâge über al
die helde gemeinlîche.
sô mugen wir gemellîche
in die kemenâten gân
unde slahen den künec sân:
des kan er sich niht ernern.
weln sie sich unser danne wern,
ir wirt manic von uns erhouwen,
unde nemen dann die vrouwen:
die bringen wir von hinnen.
ê sie des werden innen,
sô sîn wir vor der bürge tor.
dâ koment uns ze helfe vor
die unsern vartgesellen
mit manlîchen ellen.
wir gên über daz gevilde
unde nemen sie under die schilde:
sô bringe wirs in daz schef hin,
mich entriege mîn sîn .>
Des râtes wart der vürste vrô.
vil kume erbeiten sie dô
daz der künec hâte gezzen.
die vor im wâren gesezzen,
die stuonden ûf über al.
der künec gienc in den sal.
vil manic wol geslahter man
giengen vür den künec stân.
sie tanzten unde sungen,
sie spilten unde sprungen.
dâ was ruofen unde schrîen
alse kraniche unde wîen.
dâ mite êrten sie die brût.
alsô michel was der lût
in der bürge über al,
sie gehôrten nie sô grôzen schal.
dô die grippîânischen liute
getâten vor der briute
alsô maneger hande spil,
beide wunderlîch unde vil,
swie nâhe sie dem künege saz,
si gehabte sich doch lützel baz,
wan ir jâmer was sô grôz
daz es den rîchen künec verdrôz.
daz volc hiez er rûmen sân:
er wolt ze kemenâten gân.
die dâ geschaffet wâren zuo,
die brâhten die vrouwen duo
nâch im in daz schoene gadem.
im volgte nâch grôzer kradem
von gesange al vür daz palas.
al daz in der bürge was
daz zefuor after stete hie.
ieclîch ze herberge gienc,
als noch dicke ze hove geschiht.
si versâhen sich des schaden niht
der in doch sider dâ geschach.
sie schuofen alle ir gemach
unde giengen an ir gwarheit:
des kâmens sît in arbeit.
Daz volc was allez dan gegân,
beide wîp unde man,
dô man sie von hove treip,
daz dâ nieman beleip
wan zwelf sîner hoechsten man
die der künec muose bî îm hân
durch wîsen unde durch râten.
die wârn in der kemnâten,
dô man die brût enkleiden solde.
einer des küneges holde
kam in den winkel hin gegân
unde sach dise zwêne stân
in ir halsbergen gar.
als er ir dâ wart gewar,
er kêrte wider drâte
in die kemenâte.
er begunde offenlîche jehen,
er haete zwêne man gesehen.
dô wânden die von grippîâ,
sie haeten in von indîâ
vîentlîch gevolget dar.
des enkâmen sie gar.
âne liefen sie dô sân
dise vrouwen wol getân:
an ir sie sich râchen.
mit den snebelen sie sie stâchen
allenthalben durch den lîp.
dô schrei daz vil edele wîp
in einer vil lûten stimme.
des erschrâken vil grimme
dise hêrren beide.
dô wart in harte leide,
dem herzogen unde sînem man.
er sprach < wir hân ze lânge gestân:
sie schrîet von grôzer nôt.
sie habent der vrouwen den tôt
in dem gademe getân.
nû sol diu râche über sie gân
vil wunderlîche schiere .>
dô sprungen die helde ziere
gên der kemenâte.
dâ liezen sie vil drâte
die liehten ekkel schînen.
den künec mit den sînen
valten sie mit swerten.
des tôdes sie dô werten
swaz in der kemenâten was,
daz ir keiner genas
ern müese vor in ligen tôt.
wan einer gnas mit grôzer nôt,
der sie gemeldet hâte.
der entran niht ze spâte,
dô er erhôrt der swerte klânc.
hinder in er ûz der tür spranc
daz er niht urloubes von in nam.
mit dem lîbe er kûme entran.
Disiu maere brâhte dan
der ûz der kemenâte entran
in die burc über al.
dô huop sich ein vil grôzer schal
von dem volke in der stat.
der herzoge über die vrouwen trat
unde gruozt daz hêrlîche wîp.
er sprach < dîn waetlîcher lîp
der riwet mich vil sêre.
ich enwil ouch niemer mêre
in mînem herzen dich verklagen.
ez wirt ich enweiz got niht vertragen
daz sie an dir hânt begân.
nû sage mir, vrouwe wol getân,
ob dich ieman müge ernern.
wil mir got daz heil beschern
daz du genesest, megetîn,
des soltu âne zwîvel sîn,
ich enbringe dich ze lânde
mit manegem wîgande
die ich in mînem schiffe hân.
solt aber du, vrouwe wol getân,
alsô verliesen dînen lîp,
sô rîche ich dich, vil edel wîp,
noch hiute an dînen vînden sô
daz sie iemer sîn unfrô
die wîle daz sie mugen leben.
in wirt noch hiut der lôn gegeben
von uns ellenden,
ê daz wir widerwenden,
daz sie ez iemer mugen sagen
unde allen ir nâchkomen klagen .>
Des küneges tohter von indîâ
lac vil jâmerlîche dâ
trûric in grôzem sêre.
dô mohte sie niht mêre,
wan ir nâhete der tôt.
in dem heizen bluote rôt
lac bewollen daz megetîn.
wie kunde ir iemer wirs gesîn?
sie twanc der grôze smerze.
dô begunde ir daz herze
bresten in dem lîbe.
dem vil edelem wîbe
was ir kraft worden swach.
zuo dem vürsten sie dô sprach
 <got lône dir der arbeit
die du, recke vil gemeit,
durch mich hâst bestanden
in disen vremden lânden
alsô angestlîchen.
des lobe ich got den rîchen,
swie ez nû umb mich ergât,
daz er mir gesendet hât
dîne helfe unde dînen trôst,
daz du mich, recke, hâst erlôst
von manicvalden wêwen,
dar inne ich ze êwen
iemer müese sîn gewesen.
vür wâr unde solde ich nû genesen,
daz mir daz golt wolde geben,
unde solde ich danne lânger leben,
des möhtestu iemer vrô sîn.
gehülf dir unser trähtîn
daz du mich braehtst in indîâ,
woldestu danne bestân dâ,
ich taet dich, edel recke balt,
hôher rîcheit gewalt
unde maneger grôzer êre.
du würdest iemer mêre
aller künege genôz.
dîn rîchtuom würde alsô grôz
daz du wol möhtest gebieten
unde dich maneger vröuden nieten
mit kurzwîl maneger hande.
ob manegem rîchem lânde
müesest du hêrre sîn:
ez solde allez wesen dîn,
als ich dir gesagt hân.
mînem vater was undertân
vil manic helt vermezzen.
al die im wârn gesezzen,
grâven unde herzogen,
dienten im vür unbetrogen
mit vil grôzen êren.
swar er sie wolde kêren,
dâ hulfens im ze sîner nôt.
dô gap er in daz golt rôt:
des muose er in allen
von schulden wol gevallen
die wîle daz er mohte leben.
sît wart im daz unheil geben
von dem künec von grippîâ.
der suochte in mit den sînen dâ,
ûf dem mer er uns zuo kam,
dâ er im den lîp genam
unde der lieben muoter mîn
unde allem dem gesinde sîn
daz mit im in dem schiffe was,
daz dâ nieman genas,
weder grôz noch kleine,
wan ich alterseine.
sus brâhten sie mich dannen sint.
mîn vater hâte kein kint
wan mich, dô er wart erslagen.
von rehte sol dâ nieman tragen
krône wan daz houbet mîn:
des solt du wol gewis sîn.
daz ist leider anders gwant.
ich muoz diz ellende lânt
bûwen unz an den suontac,
wan ich niht lânger leben mac.
mir ist doch lieber der tôt
denne daz ich solhe nôt
müese lîden mîn leben.
got ruoche dir daz glücke geben
daz du wol wider komest ze lânde .>
dô neic sie dem wîgande.
zehant dô sie daz wort verlie,
diu sêle ir ûz dem munde gienc.
Den herzogen unde den man sîn
rou daz schoene megetîn.
vor jâmer unde vor leide
weinden sie dô beide,
wan ir tôt tete in wê.
dô leiten sie sie an den rê
die juncvrouwen minneclîch.
einen pfeller von golde rîch
leitens über daz megetîn,
unde bâten unsern trähtîn,
al der werlde schephaere,
daz er ir genaedic waere
durch sîn diemuote.
mit erbermdem muote
giengen die recken drâte
ûz der kemenâte,
dâ diu nôt ergangen was,
hin ûz vür daz palas,
in die burc vür die tür.
die schilde sazten sie dâ vür,
wan sie strîten gerten.
mit den scharpfen swerten
woldens prîs erwerben
oder in strîte ersterben
durch die vrouwen wol getân.
alsô giengen sie dô dan,
die edelen wîgande,
verborgen under rande.
Nû wâren in der bürge tor
beide hinden unde vor
mit volke gar vergangen.
sie wâren umbevangen
mit den liuten von grippîâ.
die strâzen wâren vol dâ
in der bürge über al.
dô wart vil vreislîch der schal,
dô si liefen in zegegene.
dô mohten dise degene
niender komen ûz der stat.
mit den swerten sie daz pfat
durch sie muosen houwen.
dâ mocht man wunder schouwen
an der seltsaenen diete.
die vreislîchen miete
buten sie den helden dâ.
die schilde nâmen sie sâ
vil manlîche vür sich.
dô sprungen die helde hêrlich
mit ellen under dise magen.
dâ wart mit nîde geslagen
von in manic swertswanc.
ir helse smal unde lânc
ir beider swert vil wênic miten.
ir wart von in sô vil versniten
daz es grôz wunder was.
vil wênic ir genas.
swâ sie hin geneicten,
die helde wol erzeicten
daz sie sie lützel sparten,
swer des wolde warten,
daz ir vil dô starp.
vil maneger von in verdarp,
der in kam ze mâze.
sie hiwen eine strâze
vaste unz an daz burctor.
dâ beleip vil maneger vor,
ê daz sies durch liezen gân.
diu burctor wâren zuo getân,
mit rigelen beslozzen.
dâ von die unverdrozzen
muosen lîden grôze nôt:
des lac vil maneger vor in tôt.
Dô kêrten die helde tiure
die rucke an ein miure
unde schirmden ir verhes.
sleht unde twerhes
wertens sich dô beide.
daz wart des tages ze leide
vil manegem in kurzen wîlen.
mit bogen unde mit pfîlen
giengens in allenthalben zuo.
sie mohten in anders duo
nie getuon keinen schaden.
ir schilde wurden dô geladen,
daz sie sie kûme getruogen.
mit den swerten sies ab sluogen
unde trâtens under die vüeze nider.
alsô werten sie sich sider
daz sie vil manegen sluogen tôt.
alsô kreftic wart ir nôt
daz si vorhten niht dannen komen.
nû heten den strît ouch vernomen
ûf dem kiele ir geverten.
mit scharpfen swerten herten
kâmen die helde ziere
in ze helfe harte schiere
mit dem vanen vür daz burctor.
unlânge stuonden sie dâ vor:
sie hiwen ûf die porten.
mit den eckels orten
sô trâten sie wider in
verre durch die burc hin.
des was den edelen recken nôt:
sie waeren anders beide tôt.
in kam helfe unde trôst:
des wart des lîbes erlôst
in dem sturme manic man.
oben an die wer stân
muosen sie entrinnen.
sie wurfen von den zinnen
mit steinen vil swinde.
der herzoge unde sîn gesinde
mohten niht lânger dô genesen.
dô liezens alliu dinc wesen
unde schieden von in âne schaden.
diu kurzewîle unde daz baden
was in worden swaere.
dô giengen die helde maere
âne ir danc dannen
vrôlîch mit ir mannen
gegen ir schiffe zuo dem mer.
dô het der herzoge unde sîn her
überkomen ein michel herzeleit.
doch litens sît groezer arbeit.
dô sie zem schiffe solden gân,
dô kâmen die vil küenen man
in ein vil angestlîche nôt:
dô beleip ir dâ maneger tôt.
dô der herzoge ûz der bürge kam,
daz er dâ niht schaden nam,
als ich iu ê hân geseit,
dô gienc der jungelinc gemeit
gegen sîner selde.
dô wolde er sîne helde
wider bringen ûf daz mer.
dô sâhens ein vil kreftic her
der hêrren von dem lânde.
ez wâren wîgande
unde wolden die brût hân gesehen.
dô begunden die kristen jehen,
ir waern zwelf tûsent oder mê:
die wâren rîch unde hêr.
die sâhens gein in rîten
ûf den schoensten ravîten
die in der werlde mohten sîn.
sie vuorten bogen hürnîn.
ir kocher unde ir schilde
wârn geworht wilde.
ir schar was lânc unde breit.
dô dise helde gemeit
gên ir schiffe solden gâhen,
âne rîten sie sie sâhen
unde erhuoben einen grimmen strît:
des verlôs manc den lîp sît.
Dô der vürste vil gemeit
dise schar alsô breit
dort her zuo im rîten sach,
zuo den sînen er dô sprach
 <wie nû, lieben vriunde mîn?
hiute sult ir lâzen schîn
daz ir wol türret vehten.
gelîch vil guoten knehten
sul wir mit strîte an sie komen.
nû si uns die strâze hânt benomen
dâ wir ze schiffe solden gân,
nû solt ir zuo dem vanen stân
unde wert iuch manlîche.
hie sul wir daz himelrîche
koufen mit dem lebene.
ez hât nieman vergebene
die himelischen êre.
dâ gebrist ouch niemer mêre
vröude diu niht zegât
unde ouch niemer ende hât:
daz sul wir dienen hiute.
diz sint ungetoufte liute
unde ahtent niht ûf got.
ezn sî mîns trähtîns gebot
daz wir hie suln belîben,
sie mugen uns niht vertrîben
verrer danne zuo dem mer.
sie habent ein kreftigez her:
daz ist ze bîle kein guot.
nû sult ir alle iwern muot
wenden an unsern trähtîn,
daz er uns gnaedic ruoche sîn
unde uns helfe ûz dirre nôt
helde, nû vürhtet niht den tôt:
wir sîn durch got ûz komen.
wirt uns hie der lîp benomen,
wir sîn doch vor in genesen.
deste küener sult ir wesen
unde strîtet ûf den gotes trôst
der uns vil dicke hât erlôst
unde ûz angest genomen.
welnt sie uns sô nâhe komen
daz wir sie erreichen mugen,
die wîle uns diu swert tugen,
ir wirt sô vil von uns erslagen
daz sie ez niemer mugen verklagen .>
Dô der edele wîgant
sîn recken hâte alsô gemant,
niht lânger sie dô beiten.
ze strît sie sich bereiten
als küenen helden gezam.
der herzoge selbe den vanen nam
unde wîste sîn gesinde.
gegen in harte swinde
wart gesprenget manic ravît.
alsô erhuoben sie den strît.
sie hâten vil wîte erzogen
mit geschôze manegen starken bogen,
dâ mite sie liezen ûf sie gên.
dâ vor kunde niht gestên
weder halsberc noch der rant.
dâ von den edelen wîgant
muoten sie mit maneger schar
unde schuzzen verre zuo in dar.
dô schirmden in die schilde.
ûf dem wîten gevilde
wâren sie al umbevangen.
sie mohten ir niht erlângen
leider mit den swerten.
die heiden sie dô werten
dâ von sie wâren überladen.
sie mohten in niht geschaden.
sie wolden ir niht enbîten.
ûf den snellen ravîten
kâmens in selden sô nâhen
daz si in diu ros mohten vâhen.
daz muote harte sêre
den herzogen hêre
unde was im vaste unwerde
daz sie in ûf der erde
niht strîtes staten wolden:
dâ von die recken dolden
schaden unde ungemach.
dô der herzoge daz gesach
daz sîn wer was sô kranc,
mit dem vanen er dô dranc
durch daz kreftige her,
unz vil nâhe zuo dem mer,
dâ er sînen kiel vant.
dô leit der edele wîgant
arbeit unde starke nôt.
im beleip dâ wunt unde tôt
vünf hundert sîner manne.
den andern half er danne
als eime helde wol gezam.
dô stuont der recke lobesam
ûf des meres sande
under sînes schildes rande.
der grâve bî im vaste stuont,
als gesellen bî ein ander tuont,
unde hiez alle sîne man
balde zuo dem schiffe gân,
daz sie den lîp generten.
die helde sich dô werten
unz ir schifliute kâmen
unde sie einzigen nâmen
mit der barken von in
unde vuortens ûf daz schif hin.
dô sie sie brâhten gar dar an,
dô sprungen dise zwêne man
ûf ir barken unde vuoren hin.
dô sande in unser trähtîn
zehant den aller besten wint
der ê des oder sint
keinen liuten dorfte komen.
des wart in sorge vil benomen
unde wurden in ir muote vrô.
ir segel sie dô zugen hô
unde sigelten ûf den wilden sê.
doch tete in herzeclîche wê
umb ir geverten die sie liezen dâ.
dô vuorte sie der wint sâ
verre ûf des meres strâm.
die heiden wâren in sô gram
daz sie in kurzen wîlen
in nâch begunden îlen
von den starken leiden
in snellen galeiden
den armen ellenden.
sie wolden gerne wenden
daz si mit dem lîbe iht koemen dan.
der herzoge unde sîne man,
die edelen recken ziere,
entfuoren in vil schiere
daz si ir niht mohten gesehen.
dô kunde in leider niht geschehen:
sie kêrten wider al zehant.
dô daz volk diu maere ervant,
daz der künec von grippîâ
unde vil der sîne mit im dâ
ze tôde laegen erslagen,
daz begunden sie dô sêre klagen,
als sie sie vunden in nôten.
dô truogen sie die tôten
unde begruoben sie vil drâte,
unde gewunnen arzâte
die in heilten die wunden,
unde welten zuo den stunden
ze ir rîche einen andern man.
disen muosen sie dô varn lâzen,
den der tôt niht wolde lâzen leben.
dise wârn gevarn gote ergeben.
Der herzoge unde die sîne,
die edelen pilgerîne,
kêrten dô êrst in den tôt.
sie muosen lîden grôze nôt
ûf des meres ünden.
dô wart in ir sünden
abe gewaschen harte vil,
als ich iu nû sagen wil.
nâch der âventiure sage
sie kâmen an dem zwelften tage
eim lânde sô nâhen,
dâ die helde sâhen
einen kreftigen berc stên.
des endes begunde daz schef gên.
der was geheizen magnes.
ir sult wol gelouben des
daz sie sîn nâmen gerne goume.
dô sâhen sie vil masboume
in den schiffen stên als ein walt.
des wâren die helde balt
in ir gemüete vil gemeit.
sie wânden alle ir arbeit
dâ solden überwinden.
sie wânden ouch dâ vinden
bürge unde liute im lânde dâ
als sie tâten in grippîâ.
dô was ez noch vil unnâhen.
masboume als türne sie sâhen
in den schiffen als ich iu sagete
die wâren wîz als der snê
erblichen von dem weter gar.
sie stuonden blôz unde missevar.
Die helde entwalden dô niht mê.
sie vuoren ûf dem wilden sê
in vrôlîchem muote.
dô wânden die helde guote
daz in sô wol solde ergân.
dô steic der eine schifman
ze oberest ûf den masboum.
dô treip sie des meres stroum
vaste gegen der selben habe.
dô erschrac er sêre dar abe,
dô er den berc erkande.
dô was im leide unde ande:
her nider in daz schif dô
ruofte er den recken sô
 <ir helde alsô ziere,
nû warnet iuch vil schiere
hin zuo dem êwigen wesen.
wir sîn hie ungenesen,
wan wir müezen hie bestân.
den berc den wir gesehen hân
daz ist ûf dem lebermer.
ez sî dan daz uns got erner,
wir sterben hie gemeine.
wir varn gein dem steine
dâ von ir mich ê hôrtet reden.
nû sult ir iuch verwegen
gên gote mit wâren riwen,
in dem herzen gar verniwen
swaz ir wider in habt getân.
ich wil iuch, helde, wizzen lâzen
von des steines krefte
unde von sîner meisterschefte
die er von sîner art hât.
swaz schiffe dar engegen gât
inner drîzic mîlen,
in vil kurzen wîlen
hât er sie zuo im gezogen.
daz ist wâr unde niht gelogen.
habent sie et nietîsen,
diu darf dar nieman wîsen:
sie müezen âne ir danc dar gên.
diu schif diu wir dort sehen stên
vor dem tunkeln berge dort,
rehte vor des steines ort,
dâ müezen wir ersterben
unde von hunger verderben:
des mugen wir kein wandel hân;
als alle die hânt getân
die ie gesigelten her.
nû bitet alle got daz er
uns helfe unde genaedic sî:
wir sîn dem steine nâhe bî .>
Dô der herzoge daz vernam,
dô sprach der vürste lobesam
ze den hêrren sunderlîche
 <nû sult ir inneclîche,
vil lieben nôtgesellen mîn,
manen unsern trähtîn
daz er uns gnaedeclîche
enphâhe in sîn rîche.
wir verderben an disem steine:
nû lobet in algemeine
mit herzen unde mit zungen.
uns ist vil wol gelungen,
sterben wir ûf disem wilden sê:
wir sîn behalden iemer mê
bî gote in sîme rîche.
nû vröut iuch alle gelîche
daz wir im sô nâhe komen .>
dô sie daz hâten vernomen,
si behieldenz in ir muote.
dô tâten die helde guote
nâch des vürsten râte
unde schuofen ir dinc drâte
mit allen dingen hin ze gote
unde bekliben an sîme gebote
mit bîhte unde mit buoze,
mit hôher unmuoze,
die man gên gote haben sol:
dâ mite bereiten sie sich wol.
Dô die vil ellenden man
ir gebete heten getân
unde al ir dinc geschuofen,
jâmerlîch was ir ruofen
daz sie ze gote tâten.
ir schepher sie dô bâten
daz er in die sêle ruochte bewarn.
nû wârn die helde gevarn
dem steine alsô nâhen
daz sie bescheidenlîche sâhen
diu schif mit dem boumen hôch.
der stein die helde zôch
alsô snelliclîche zuo.
sîn kraft vuort daz schif duo
dar an sô krefteclîchen,
daz disem schiffe entwîchen
muosen diu andern schif gar.
ez kam sô hertlîchen dar
gevarn zuo dem steine
daz diu schif algemeine
sich an ein ander stiezen.
die masboume ouch niht enliezen,
sie gâben ein ander manegen stôz.
die stoeze wâren alsô grôz
daz manic schif dâ zebrast.
sus was enphangen manic gast
die ouch dâ verdurben sider,
die niemer mê kâmen wider.
ouch mac man daz vür wunder sagen
daz dise niht wurden erslagen
von den masboumen in den kielen,
die von andern schiffen vielen
in ir schif mit gewalt,
die vûl wâren unde alt.
dô sie nider begunden gên,
dâ kunde niht vür gestên
swaz iender umb daz schif was.
daz diz schif ie genas,
daz was ein michel wunder.
ez muose besunder
allez vallen in daz mer.
dô muost der herzoge unde sîn her
lîden ungefüege nôt,
dô sie den vreislîchen tôt
dicke vor in sâhen stân.
iedoch sô kâmen die küenen man
mit dem lîbe vür den stein.
diu gotes helfe an in dô schein.
Dô der recken kiel gestuont,
sie tâten als noch liute tuont
die lânge an einer stat hânt legen
unde gerne barkens wolden pflegen:
dô sprungen die helde ziere
abe dem schiffe schiere
unde giengen alle besunder
schouwen daz wunder
in den schiffen manicvalt.
sie stuonden dicke als ein walt
al umb den berc ûf dem sê.
ez geschach sît noch ê
nieman sô grôze rîcheit
sô die helde vil gemeit
an den schiffen vunden,
daz ez ze lângen stunden
erahten niemer kunde ir muot.
sie sâhn daz aller meiste guot
daz ieman zer werlde mohte hân.
ez wart nie sô wîser man
der ez iemer kunde erahten
oder volleclîch ertrahten.
silber golt unde edel gesteine,
purpur samît pfelle unde sîden reine
lac dâ sô maneger slahte
deiz nieman ahten mahte.
Dô sie daz wunder gar besâhen,
sie begunden vürbaz gâhen.
der herzoge unde sîne man
kâmen ûf den berc gegân,
ob si iender lânt mohten sehen.
ir keines ouge kunde erspehen
daz sie kaemen ze lânde.
daz was den recken ande.
der berc stuont wîten in dem mer:
dâ muosen die helde âne wer
vil jâmerlîchen ersterben
unde vor hunger verderben.
daz was den recken swaere.
dô muosen die helde maere
angest lîden vor dem steine.
sie sprâchen alle gemeine
daz siz dolden guotlîche,
sît daz sie got der rîche
der arbeit niht wolde erlân,
als er alle die het getân
die vor in dar wâren komen,
den ouch der lîp dâ wart benomen.
sît sie diu nôt niht wolde mîden,
sie wolden gerne lîden
durch sîn hulde den tôt,
unde wolden dise grôze nôt
ze buoze vür ir sünde hân.
der herzoge unde sîne man
hâten trôst ze der meide kinde.
dô swebete daz gesinde
sô lânge zît ûf dem sê
daz in weder sît noch ê
mit gesundem lîp sô wê geschach,
wan in der spîse gebrach
unde der guoten lîpnar
die sie hâten brâht dar
von grippîâ dem lânde,
dâ sie die wîgande
vil manlîche erwurben.
von hunger sie dô sturben
swaz ir in dem schiffe was,
daz dâ nieman genas
von dem volke algemeine
wan der herzoge alters eine
unde noch mit im siben man.
die andern truoc ein grîfe dan
zeinzigen sô sie sturben.
die lebendigen alsô wurben:
swelhen ie der tôt nam,
den truogen die helde lobesam
ûz dem schiffe schiere.
in leiten die degen ziere
obene ûf des schiffes bort:
daz habt ir dicke gehôrt
sagen vür ungelogen.
die grîfen kâmen dar geflogen
unde vuortens hin zir neste.
alsô wart ouch ze leste
dem herzogen unde sînen man
von den grîfen geholfen dan:
dâ von sie sît genâsen.
die andern wurden z'âsen'
den grîfen unde den jungen.
in was dicke alsô gelungen
an liuten genuogen
die sie von dannen truogen
zir neste nâch gewonheit:
dâ von die helde gemeit,
der herzoge unde sîne man,
ze lânde kâmen wider dan.
Der vürste leit ungemach,
dô er sîne geverten sach
vor hunger verderben
unde sô jâmerlîche sterben
unde in niht gehelfen kunde.
des muose er manege stunde
obe in lîden die jâmers nôt,
als lânge unze sie der tôt
vor sînen ougen gar genam,
sô daz der recke lobesam
nieman het wan siben man.
die selben mohten kûme hân
daz leben von des hungers nôt.
sie hâten wan ein halbez brôt:
daz teilten die helde under sich.
daz was genuoc jâmerlich,
wan sie hâten niht mê.
dô ergâben sie sich gote hêr
mit lîbe unde sêle in sîn gewalt.
dô vielen die recken vil balt
an ir venje nider in kriuzestal,
unde bâten des über al
inneclîch unsern trähtîn
daz er in gnaedic wolde sîn
unde in hulfe von der grôzen nôt.
harte vorhten sie den tôt.
Dô dise jâmerhafte man
hâten ir gebet getân,
daz in ze helfe sît geschach,
der grâve wetzel dô sprach
 <ich hân an disen stunden
uns einen list ervunden
daz uns niht bezzer darf wesen.
suln wir iemer genesen,
daz muoz gwislîch dâ von geschehen
daz wir suochen unde spehen,
ê daz wir erwinden,
unz wir in den scheffen vinden
etelîcher hande hiute,
unde sliefen wir ellende liute
in unser guoten sarwât.
sô man uns dan vernaet hât
in die hiute,> sprach der degen,
 <sô suln wir uns danne legen
vor ûf daz schif sâ.
sô nement uns die grîfen dâ
unde vüerent uns von hinnen.
sô mugen uns niht gewinnen
die grîfen vor der sarwât
diu uns dicke beschirmet hât:
diu mac uns ouch dâ ze helfe komen.
sô wir danne haben vernomen
daz die alden vuotern sint,
sô snîden wir uns ûz sint
unde stîgen nider zuo der erden.
sol ez ab anders umbe uns werden
daz got niht wil daz wir genesen,
sô mac uns michel lieber wesen
daz wir dort redelîch ligen tôt
dan wir dise starke nôt
lîden alsô jaemerlîch .>
dô sprâchen sie algelîch,
got haete gegeben im den sin.
zehant dô liefens alle hin
zuo den kielen an den stunden.
merrinder hiute sie vunden
in den schiffen ein michel teil.
des wurden dô die recken geil
unde in ir muote harte vrô.
wider zir schiffe kâmens dô
unde gehabten sich nâch vröuden siten.
ein hût sie dô ze riemen sniten,
dâ mite sie sich în naejen wolden.
swaz si zir geverte haben solden,
daz wart die nacht gar bereit.
die vil grôzen arbeit
bestuondens ûf unsers hêrren trôst
der sie ê dicke hâte erlôst.
dô ez allez bereit wart
des sie bedorften zuo ir vart,
ze râte se giengen under in
wer der êrste solde sîn
den man vernaete in die hût.
dô sprach der grâve über lût
 <daz sol mîn hêrre unde ich.
ich vernaeje in unde mich
in zwô hiute uns beide,
wan ich mich niemer gescheide
von im lebende noch tôt.
ich wil angest unde nôt
bî im lîden swiez ergât.
swie im sîn dinc enstât
ze genesen oder ze sterben
oder swie wir suln verderben,
daz muoz uns ensamt geschehen.
ir sult iuch des vil wol versehen.
hât uns got daz heil gegeben
daz wir behalden unser leben
unde dort von den jungen komen,
ir werdet ouch schiere hie genomen.
ir sult nâch uns niht klagen.
iu kan nieman gesagen
die kraft die der vogel hât.
ist daz uns der lîp bestât,
wir komen zuo ein ander wider .>
daz geschach ouch endelîche sider.
Daz dûhte sie dô guot getân.
dô garten sich die zwêne man,
dô sie den tac ersâhen:
dô begundens vaste gâhen
in ir guoten sarwât
die ein ieclîcher rîter hât
der ze nôt wol wil gewâfent sîn:
helm schilt unde hosen îserîn.
diu swert sie niht umbe gurten.
mit in sie sie sus vuorten.
sie leitens bî in alsô bar.
dô naet mans in die hût gar
dicke von eime merrinde.
dô weinte daz gesinde,
dô man sie solde tragen dan.
dô bat er alle sîne man
daz sie ze gote gelouben haeten
unde rehte nâch im taeten,
daz ein den andern besiute
in die starken rindes hiute
unde daz sie ir got liezen pflegen.
dô weinden umb den küenen degen
vil sêre recken gelîch.
daz scheiden was jâmerlîch
daz sie von ein ander tâten,
dô sie ez alsô heten gerâten.
Dô der tac wol ûf kam,
dise hêrren man dô nam,
als ir ê habt gehôrt,
unde leitens ûf des schiffes bort,
mit starken hiuten wol durchzogen.
dô kâmen grîfen geflogen
über daz mer vil breit
nâch ir alden gwonheit
aber gein den schiffen dar.
als sie ir wurden gewar,
ieclîcher zuht den sînen dan
snellîchen in sînen klân:
vil harte sie sie twungen
unde vuorten sie ir jungen
unde liezens vor in allen
in daz nest vallen.
die versuochtenz maneger wîse
unde mohten doch der spîse
nie niht gewinnen
noch die hût entrennen.
dô muosen sie sie lâzen ligen.
sie sniten sich ûz unde stigen
abe dem steine in den walt,
dâ den helden vil balt
die grîfen mohten niht geschaden.
sie hâte gnaedeclîch entladen
got der starken swaere.
des danctens ir schephaere.
Dise zwêne wârn alsô genesen
daz sie ân angest mohten wesen.
under dicke boume sie sich zugen.
die grîfen dô hin wider vlugen
unde holden aber zwêne man.
dô sies ze neste brâhten dan,
den geschach als den vordern sider.
die lôsten sich ouch unde stigen nider
unde genâsen vor den jungen.
die grîfen hin wider swungen
aber zem dritten mâle.
dô heten sich sunder twâle
zwêne benaet vil sêre.
der dritte enmohte mêre
vor unkraft hân dehein wer.
der muose sterben ûf dem mer:
im begunde diu kraft enslîfen.
die andern vuorten die grîfen
ze âse aber ir kinden.
mit griffen harte swinden
versuochten sies in allen enden.
doch muosen sie die ellenden
âne ir danc genesen lâzen.
die tâten als jene habent getân:
sie stigen abe in den walt.
des vröwete sich der helt balt,
Ernest der vil küene man.
als er sie sach ze im gân,
dô wart er herzeclîche vrô.
gegen in spranc der hêrre dô
unde kustes alle besunder.
dô het got aber ein wunder
begân als er vil dicke hât.
sît wart der hêrren guot rât,
als got wolde unde er gebôt.
sô überwundens alle ir nôt.
dô sie alsô zesamene wâren komen,
des wart grôz vröude von in vernomen,
wan in unser trähtîn
nâch grôzer erbermde sîn
hâte beide lîp unde leben
wider zeichenlîch gegeben,
als er noch tuot genuogen.
daz sie die jungen niht ersluogen,
der herzoge unde sîne man,
daz wart durch den list getân:
waern die grîfen von in erslagen,
sô waere keiner mê getragen
her über von den alden.
sus wart ir aller lîp behalden,
daz sies ir jungen brâhten.
die hêrren dô gedâhten
daz sie strîchen in den walt.
dô wâren die helde balt
vil wünneclîche gar.
vil lützel sie der lîpnar
in dem walde vunden.
dô âzens under stunden
wurze unde swaz ez mohte sîn.
dô kâmen die armen pilgerîn
an ein wazzer, daz was grôz,
daz vil snelleclîche vlôz,
lûter unde wol getân.
des wâren die ellenden man
in ir gemüete vil vrô.
dô gelabten sie sich dô,
wan ez was gar vische rîch.
die edeln recken lobelîch
in daz wazzer giengen.
mit den henden sie ir geviengen
sô vil daz sie sich ernerten
unde dem hunger wol erwerten.
des gnâdeten sie gote tiure.
sie brieten sie bî dem viure:
daz mohten sie dô wol hân.
dô suochten die vil küenen man
beide vür unde wider,
daz wazzer ûf unde nider
ob si iender über möhte komen.
schier wart in der trôst benomen,
daz sie muosen dannen wenden,
oberhalp von steinwenden,
niderhalp von gebirge hôch
daz sich ûf gên den wolken zôch:
daz wazzer dâ durch hin vlôz.
daz was starc unde grôz,
daz iu daz nieman kan gesagen.
dô begunden aber die hêrren klagen
ir jâmerlîch ellende.
sie wânden nemen ir ende.
Sie klageten aber gote ir nôt.
harte vorhten sie den tôt,
wan sie niht mohten über komen.
als ir ê habt vernomen,
daz wazzer was tief unde breit.
dô nâhte in michel arbeit.
ir angest was unmâzen grôz.
daz wazzer durch den berc schôz
zeim loche, daz was enge.
mit grôzem gedrenge
ez durch den berc ran.
 <nû râtet,> sprach der küene man,
 <wie wir nû werben.
wir müezen hie ersterben,
suln wir lânger hie bestân .>
dô sprach der grâve sîn man
 <uns ist der trôst gar benomen.
sît wir niht über mugen komen,
wir müezenz nû wâgen.
nû lâzen uns niht betrâgen
daz wir machen ein vlôz,
alsô starc unde alsô grôz
daz wir den lîp dar ûf bewarn.
wir müezen durch daz loch varn:
des mac nû niht rât wesen.
wir sterben oder genesen,
daz muoz nû dâ ze gote stân .>
dar zuo griffen sie dô sân
unde worhten schiere ein vlôz,
daz was starc unde grôz.
starke boume sie dar truogen
die si mit den swerten abe sluogen:
sien mohten ander wâfen hân.
starc gespenge sie dar an
mit wîden vaste bunden.
dô giengens an den stunden
mit sorgen ûf daz vlôz stân.
dô bevulhen sich die küenen man
vlîzeclîch unserm trähtîn
unde der vil lieben muoter sîn
unde allen sînen heiligen.
ze himele sie dicke nigen
ê sie sich liezen in daz loch.
daz wunder sagt man uns noch
daz den helden dô geschach.
sie liten vil grôz ungemach
ê sie sich dar în liezen.
vil dicke sie in stiezen
manegen unsenften stôz.
ir angest diu was vil grôz
ê sie durch den berc kâmen.
vil manegen schric sie nâmen
der in den tôt tete bekant.
dô half in unser heilânt
daz sie in den stunden
ir nôt wol überwunden.
Sie liten arbeit iedoch,
ê sie kâmen durch daz loch,
in einer starken vinster,
zer zeswen unde zer winster,
dâ sie sich stiezen her unde dar.
dô schein der berc inner gar
von maneger hande steine.
die wâren al gemeine
schoene unde wol gevar.
ouch was der grunt unden gar
in der selben mâze erkant.
Ernst der edele wîgant
einen stein dar under sach
den er ûz dem velse brach.
der stein gap vil liehten glast.
den brâhte sît der werde gast
ûz der vil starken vreise.
dâ von er wart der weise
durch sîn ellen genant.
er ist noch hiute wol bekant.
ins rîches krône man in siht.
von diu liuget uns daz buoch niht.
ist aber hie dehein man
der dise rede welle hân
vür ein lügenlîchez werc,
der kome hin ze babenberc:
dâ vindet ers ein ende
ân alle missewende
von dem meister derz getihtet hât.
ze latîne ez noch geschriben stât:
dâ von ez âne valschen list
ein vil wârez liet ist.
dô die helde begunden nâhen
dâ sie den tac sâhen,
dô begunde ouch daz loch wîten.
sie kâmen in kurzen zîten
in ein vil grôze lânt.
des wart der edele wîgant
mit den sînen vil vrô.
ze stade kêrten sie dô
unde liezen daz vlôz stên.
dô begunden dannen gên
die recken küene unde balt.
sie kâmen in einen grôzen walt
dâ sie riutaere vunden,
der sprâche sie niht enkunden.
ze den begunden sie dô gâhen.
dô sie sie von êrste sâhen,
dô vlôch man wîp unde kint.
des vunden die helde sint
sô vil brôtes daz sie sich ernerten
unde des hungers erwerten.
in was diu kraft entwichen.
durch den walt sie strîchen.
got hete sie dar schiere gesant
in ein vil schoene lânt:
daz was ein künecrîche,
dâ sie vil hêrlîche
manege bürge sâhen stân.
als wir dâ von vernomen hân,
daz lânt hiez arimaspî.
des was der edele vürste vrî
in sînem muote vil vrô.
die helde wâren komen dô
in eines hêrren grâfschaft.
der hâte mit grôzer kraft
ein schoene burc gebûwen.
des sult ir wol getrûwen,
sie was wît unde hêrlîch.
die liute wâren wunderlîch
die daz lânt heten besezzen.
sie wâren vil vermezzen:
des mugen wir niht gelougen.
sie heten niht wan ein ouge
vorne an dem hirne.
sie hiezen einsterne,
ze latîne hiezens cyclôpes.
die helde nâhten under des
der selben bürge wol getân.
sie muosen grôze angest hân
wie man sie hie enphienge
oder wie ir dinc ergienge
unde wie ez dâ solde gestân.
 <wie suln,> sprach der vürste sân,
 <gên ûf die gotes gnâde dar .>
schiere wurden sie gewar
des grâven vor der bürge tor,
der mit rittern dâ vor
kurzwîlen in den zîten gienc,
der sie vil minneclîche enphie
unde mit vil grôzen êren.
dô vuorte er die hêren
ûf ein rîchez palas.
vil liep dem wirte zuo in was.
ir sprâche was in unbekant.
der hêrre wincte in mit der hant
daz si abe taeten die sarwât.
dô was ir worden guot rât.
Der grâve was ein guoter man.
er hiez die geste wol hân:
dar zuo er inz selbe wol erpôt
 (des was den recken vil nôt)
in maneger hande wîse,
mit kleidern unde mit spîse,
daz sie ez wol mohten lîden.
mit pfeller unde mit sîden
hiez sie der grâve kleiden.
er was ein man bescheiden,
er bekande an ir gebaeren
daz sie edele liute waeren:
des erbarmde in ir ungemach.
dâ von in guotes vil geschach
von im dar nâch lânge sît.
dô geviel ez an ein hôchgezît,
daz der künec von dem lânde
allenthalben sande
nâch sînen mâgen unde man,
daz sie niht solden lâzen
sie kaemen ze hove gar.
die vürsten kâmen alle dar
wîten von dem rîche,
die hêrren al gelîche,
beide nâhe unde verre.
dô kam ouch dirre hêrre
ze hove mit grôzen êren.
vür den künec hêren
vuort der grâve mit im dan
den herzogen unde sîne man,
gewâfent wol ze vlîze
in ir halsberge wîze
unde ir hosen îserîn.
daz gap allez liehten schîn.
sie wâren vil hêrlîche gar.
als ir der künec wart gewar,
er neic in albesunder
unde nam in michel wunder:
wa er die recken haete genomen,
oder wannen sie im waeren komen,
vrâgt er den grâven sâ zehant.
er sprach < hêrre, mir ist unbekant
von wannen oder wer sie sîn.
sie kâmen in daz hûs mîn
ichn weiz von wannen gegân,
von hunger jâmerlîch getân.
sît hiez ich ir,> sprach der degen,
 <mit spîse volleclîche pflegen
mîn liute, man als an in wol siht.
si vernement unser sprâche niht:
ir gebaere ist vil manlîch .>
dô schouwete der künec rîch
ir helme schilde unde swert.
sie wâren im liep unde wert.
im geviel vil wol ir leben.
dô bater den grâven sie im geben.
der grâve gaps dem künege dô.
des wart er herzeclîchen vrô.
der recken er sich underwant
unde hiez dô ziehen sâ zehant
ein vil schoene castellân,
starc unde wol getân,
vür in ûf den hof dar.
dâ bî wolde er nemen war
welher der tiurste waere.
Ernest der degen maere
zehant nâch dem zoume greif.
er spranc dar ûf ân stegereif
unde reit ez ritterlîche.
dô hiez der künec rîche
in unde alle sîne man
mit dienest als in selben hân
mit aller hande sachen
unde wol gereiten machen,
unde gap in kameraere
der in bereit waere
swes sie bedorften zuo der nôt.
al sînen liuten er gebôt
daz sie in dienen solden
swie sie selbe wolden:
daz sie alle gerne tâten.
sus hâte sie got berâten.
Alsô bliben sie bî dem künege hie.
dô sich der hof dô zerlie,
der künec ir vlîzeclîche pflac
dar nâch vil manegen tac.
man huote ir schône, daz ist wâr,
mê danne ein ganzez jâr,
ê sie die sprâche kunden.
dar nâch in kurzen stunden
hiez er den herzogen gewinnen
unde bat in mit guoten minnen
im sagen diu rehten maere,
von welhem lânde er waere
unde wie getânen namen er haete,
daz er im daz kunt taete
unde im sagt diu rehten maere
waz mannes er selbe waere
unde wie er kaeme in daz lânt.
des antworte im der wîgant
unde tete im kunt diu maere
daz er ein herzoge gwesen waere
dâ heime in sîme lânde,
wie in âne schulde unde âne schande
vertreip der rîchsten künege ein
der von anegenge kein
ie wurde in dem rîche:
unde sagete im sunderlîche
des lândes site unde gebaere
unde wie er dar komen waere.
Dô der künec gar vernam
diu maere wie er dar kam
unde von manegen lândes siten,
unde waz er arbeit haete erliten
sît er von sînem lânde schiet,
dô gebôt er aller sîner diet
daz sie sich des bewaegen
unde ir mit vlîze pflaegen:
daz gebôt er vür unde wider.
des was er im iemer sider
mit triwen herzeclîchen holt.
er gap im silber unde golt
unde allez daz er wolde hân.
alsô het got ze in getân.
Hie lâzen wir belîben daz:
ich wil iu sagen vürbaz.
dem künec von arimaspî
sâzen wunderlîche liute bî:
Plathüeve wâren sie genant
unde tâten im schaden in sîn lânt
unde brâhten in dicke in arbeit.
den wârn die vüeze vil breit
unde alsô den swanen gestalt.
die vuorten grôze gewalt
über hart unde über bruoch.
sie truogen keiner slahte schuoch.
swann ungewiter wolde werden,
sô leite er sich ûf die erden:
sô hebet er einen vuoz über sich.
daz was genuoc wunderlîch.
sô im daz weter lânge war,
den andern vuoz hebte er dar,
sô im dirre muode wart.
alsô wâren sie bewart
daz in ze keiner stunde
kein weter geschaden kunde.
Die plathüeve alsô gefuoren
daz sie hervart swuoren
ûf den künec von arimaspî.
sie wâren ir gemüetes vrî
unde truogen geschôz vreislich.
dô besanden sie sich
inner tac unde inner nacht
unde wunnen vil grôze maht
gegen des küneges lânde.
mit roube unde mit brande
wolden sie den künec hern
unde sîn rîche gar verhern.
dem künege kam diu botschaft
daz die plathüeve mit kraft
in sînem lânde waeren.
mit disen starken maeren
wart er beswaeret sêre.
dô gewan der künec hêre
gên in vil schiere
von recken küene unde ziere
in vil kurzlîchen tagen
einen kreftigen magen
ûf ein heide, diu was breit.
dar hâten sich diu her geleit.
dâ muose ez durch nôt scheiden
zwischen den hern beiden
daz urteil mit dem lebene.
die plathüeve vergebene
vuorten ir scharph geschütze.
ez wart in vil unnütze,
dô der herzoge in den strît kam.
des küneges vanen er dô nam
unde vuorte die vordern schar.
die plathüeve kâmen gein im dar
mit grôzem übermuote gevarn
unde huoben sich mit den scharn
ûf ein ander: dô huop sich nôt.
dâ von lac dô maneger tôt.
Der herzoge unde sîne man
kâmen sie vrumlîchen an.
sie sluogen unde stâchen
unz sie die schar durchbrâchen:
dô muosens in entwîchen.
sie wurden vreislîchen
verhouwen an der walstat.
ûf dem velde manic pfat
mit tôten lac bestrouwen:
des wart von lîbe gehouwen.
der künec von arimaspî
der stuont dem herzogen bî
vrumlîch mit sîner schar.
sie sluogen die plathüeve gar
daz in vil lützel entran.
der herzoge den sige gewan.
ez was im wol ergangen.
erslagen unde gevangen
hâte er ir unde sîne man
daz nieman wol ertrahten kan.
Der sige was gewunnen.
die dâ wârn entrunnen
vluhen ze bürge unde ze walde,
swâ sie sich mohten behalden.
der künec besaz die nacht daz wal.
dâ was vröude unde schal
unz an den anderen tac.
der künîc gebennes sich bewac.
er hiez sîne lieben man
zuo im ze hove alle gân
unde bat sie danken dem herzogen
der im sô gar vür unbetrogen
hâte behalden al sîn êre.
des begunde er in vil sêre
loben durch sîn vrümekeit.
er sprach < jungelinc gemeit,
du hâst mir manlîche
unde alsô vrumlîche
êre unde lîp behalden.
du solt iemer mê gewalden
mîns lândes swaz dus haben wil.
des sol ich dir lîhen alsô vil
durch liebe die ich zuo dir hân
daz du selbe maht wol hân
beide êre unde ruom .>
er lêch im ein herzogentuom
mit liuten unde mit lânde.
sus lônte er dem wîgande
dô gab er sînen mannen,
ê daz sie schieden dannen,
daz sie wurden unnôthaft
unde geladen mit grôzer kraft.
grâve wetzel sînen man
den hiezen sie zehant dan
wîsen gwaltic dar în,
unde im undertân sîn
daz volc gemeinlîche,
beide arme unde rîche.
daz lobeten sie vil gerne.
der künec reit zuo lûcerne:
sus was ein sîn burc genant.
dô vuorte man den wîgant
ûf sîn lânt mit sînen man:
dô was sîn dinc im wol ergân.
Dô der hêrre daz lânt gewan,
dô machte er im sîne man
beide willic unde holt.
er gap in silber unde golt
daz er nieman niht verzêch.
er gap hin unde lêch
daz ieclîcher gerne nam.
des muost der helt vil lobesam
sînen lântliuten allen
von schulden wol gevallen,
unde huoten sîner êre
mit triwen iemer mêre
durch sîn grôze vrümekeit.
er dolde liep oder leit,
des hâtens alle mit im pfliht.
ouch versûmte sich der grâve niht:
er hielt mit êrn ouch sîn gewalt.
des wurdens beide dô gezalt
zen aller tiursten hêrren
die sie nâhe unde verren
wisten in keinem lânde.
sie lebten gar âne schande.
Uns tuot diu âventiure bekant
daz ernst der edele wîgant
hôrte sagen maere,
wie ein wunderlîch volc waere
bî sînem lânde gesezzen,
gên tumpheit vermezzen,
dâ enebene bî dem mer.
die mohten haben michel her,
swenne sie daz wolden hân.
sie wârn ouch wunderlîch getân,
wol gewahsen, niht ze kranc.
in wârn diu ôren alsô lânc
daz sie in ûf die vüeze giengen:
dâ mite sie den lîp umviengen.
sie truogen kein ander wât,
als uns daz maere gesagt hât:
si getorsten wol vehten.
gelîche guoten knehten
wâren sie in der gestalt.
der wart sît harte vil gevalt
von dem herzogen hêre.
sie truogen scharphe gêre,
lieht unde wol getân.
dâ vor kunde niht gestân,
ez enmüese sîn verlorn.
sie hâten ûf den künec gesworn
unde getân vil dicke grôzen schaden
unde mit strîte überladen.
daz was in unze her vertragen.
daz begunden im dô klagen
die liute in sîme lânde.
die bâten in daz er daz wande.
Dô ernst diu maere vernam,
dô sant der vürste lobesam
zehant nâch allen sînen man,
unz daz der hêrre gewan
gegen in ein vil schoene her.
er vuor nider bî dem mer
unde bat sich wîsen in daz lânt.
dô hâten sich vil starke besant
die ôren in den zîten.
sie wolden gerne strîten
mit ernest dem herzogen.
daz wart niht lânger ûf gezogen.
sie gâhten gên im verre.
des engulten sie vil sêre
des tages in dem strîte.
in sluogen wunden wîte
mit swerten des herzogen man.
swelher dô niht entran,
der verlôs daz leben dâ zestunt.
erslagen unde sêre erwunt
lac dô meistec ir bestiu maht.
der strît werte unz an die nacht.
der herzoge den sige erstreit.
des wârn die sîne gemeit
unde vröweten sich des über al.
die nacht besâzen sie daz wal.
dô ez dô tagen began,
dô sâhen sie vil manegen man
verhouwen in dem walbluot.
ez hâten die helde guot
schaden beidenthalp genomen.
der herzoge enwolde dannen komen
ê er mit ellenthafter hant
dez liut über al daz lânt
über kurz unde über lânc
alsô gewalteclîch betwanc
daz sime den zins sît gâben
unde herschildes pflâgen
swar er wolde varn bî dem mer.
dô vuorte er wider sîn her
heim ze sînem lânde.
sîner wîgande
hâte er verlorn ein teil.
der herzoge hâte ein guot heil
daz er allewege den sige nam
swa er ze volcwîge kam.
dô er ze hûs kam wider dan,
er was ein harte vrô man.
er machte eine wirtschaft
sînen liuten mit grôzer kraft.
er gap in schatz unde gewant.
im wart gesaget daz ein lânt
im ouch dâ nâhe laege bî,
daz was genant prechamî:
dâ wârn sô kleiniu liutelîn
daz sie niht kleiner dorften sîn.
ez was ein künecrîche
unde lebten vorhteclîche,
als ich iu hie bediuten sol.
ir lânt was alzît kraniche vol:
die hâten in daz lânt benomen
daz sie ze velde entorsten komen.
sie muosen in starken walden sîn
dâ sich diu kleinen liutelîn
den vogelen kûme erwerten.
ich sage iu wes sie sich nerten:
der eir diu sie verstâlen
den kranichen zallen mâlen,
swaz si ir erslahen kunden.
swaz sie der jungen vunden,
die wârn von in verlorn gar.
niht anders was ir lîpnar
unde daz sie bûten in den walden.
sie kunden sich niender enthalden:
sie wârn gein in gar âne wer,
ez waere dan daz sie ein her
gên in ze strîte braehten
unde mit in danne vaehten.
swaz sie ir in den stunden
slahen unde vâhen kunden,
die teilen sie dan gelîche
under arme unde under rîche,
unze in aber ein glücke kam.
dô der herzoge diu maere vernam,
hundert rîter er gewan
unde vuoren in eim schiffe dan.
dô kâmen die wîgande
zuo in ze lânde
daz sie erfuoren diu maere
wie daz liut getân waere.
dô giengen die helde balt
in einen kreftigen walt
unde vunden ir vil an einer stat.
der herzoge im dô sagen bat
welhez ir künec waere.
dô gelobte in der helt maere
daz sie ân angest solden sîn:
 <daz habt ûf die triwe mîn .>
des wurden sie dô alle vrô.
sie brâhten in zir hêrren dô:
der kustes alle besunder.
dâ was keiner under,
er enphienges lieplîche,
er waere arm oder rîche:
daz wizzet vür ungelogen.
der künec dem herzogen
kûme an den gürtel lângen kunde.
dô bat er sich an der stunde
wîsen dâ er daz gevügele sach.
ê daz dô geschach,
dô hete der künec sich besant
dâ er sîne liute vant
dâ bî in sîme rîche.
sie kâmen im algelîche
unde wîsten in an die stat,
als er sie dâ vor bat.
sie vunden gevügeles alsô vil
in solher mâze zil
deiz nieman kunde ertrahten
noch volleclîch erahten.
Die kraniche vluhen niht ir her.
sie sazten sich manlîch ze wer:
sie wâren liute wol gewan
unde wolden vliehen niht dan.
dô bestuonden sie sie vaste.
von dem wirte unde von dem gaste
wart ir erslagen alsô vil,
vür wâr ich iu daz sagen wil,
daz weder wîp noch man
des wunders ende niht mac hân.
sie wârn ein teil errochen.
sus lâgens dâ sehs wochen
daz sie der künec bat belîben,
dazs im die kraniche vertrîben
hulfen von dem lânde.
dô sluogen ir die wîgande
dâ von daz lânt erfüllet wart.
des edelen herzogen vart
kam den liuten ze vromen.
der künec bat in vür sich komen
unde bat den helt maere
daz er iemer bî im waere:
er wolde im sînen gwalt lâzen
unde gerne wesen undertân.
dô sprach der tiurlîche degen
 <hêrre, ich mac sîn niht gephlegen.
got lâze iu iwer lânt saelic sîn:
ez ist niht an den muozen mîn.
ich muoz ze lânde kêren.
nû sult ir mich dâ mit êren
daz ir mir der liute ein teil geben.
unde wizzet, hêrre, die wîle ich leben,
sô bin ich iwerm dienst verselt .>
der künec sprach < swie vil ir welt,
die sint iu, hêrre, von mir bereit .>
dô nam der recke vil gemeit
zwên, die wâren siuberlîch,
wol gestalt unde hêrlîch,
ûf die sîn gesinde riet.
ê daz er dannen schiet,
der künec im dancte sêre
der vil grôzen êre
der er im erboten hâte.
urloup nam er dô drâte
ze arimaspî in daz lânt.
dar kam der edele wîgant
gevarn vrôlîchen:
des lopte er got den rîchen.
Nû was gesezzen niht verre dan
ein vreislîch volc, hiez cânâan,
bî arimaspî dem lânde.
daz wâren wîgande:
Risen wâren sie genant.
die heten betwungen manic lânt
daz ez in den zins galt.
vil manic recke balt
muost den lîp von in verliesen
unde den grimmen tôt kiesen:
der in den zins niht wolde geben,
der verlôs von in daz leben.
dem künege von cânâan
rieten alle sîne man
daz er sînen boten sande
ze arimaspî dem lânde
unde dem künege enbüte disiu maere,
als liep als im daz leben waere
unde daz er belibe bî dem lânde,
daz er im den zins sande
unde selbe balde zuo im kaeme,
daz er sîn lânt von im naeme,
unde im schiere würde undertân.
des wolde er keinen rât hân,
unde waere im daz harte swaere
daz er sô lânge vrî gewesen waere.
Der bote was ein starker gîgant.
er kam z arimaspî in daz lânt
vür den künec rîche
unde sagete im gezogenlîche
als im sîn hêrre daz gebôt.
dô vorhte er die starken nôt,
obe in die gîgande
suochten ze lânde,
daz möhte er in niht erwern
noch den lîp vor in genern,
ern müese in dar ûz entrinnen
oder mit ir guoten minnen
mit eigen lânt von in bestân.
der künec besande sîne man,
die besten die er hâte.
die kâmen ze sînem râte.
herzoge ernest kam ouch dar.
dô sagte in der künec gar
der gîgande botschaft.
 <sie hânt alsô grôze kraft
daz in kan nieman widerstân:
des muoz ich grôze sorge hân .>
Dô rieten im alle sîne man,
 (die dûhte niht sô guot getân)
daz er im den zins sande,
daz sie in ir lânde
vride vor in müesen hân.
dô sprach der herzoge sân
 <ir sprechet wider iwern êren,
daz ir râtet iwerm hêren
hie heime sîne schande.
ez taete in mînem lânde
vil ungerne kein man
daz er sîme genôz würd undertân:
er laege ê tôt mit êren.
ich kan iuch baz gelêren.
enbiet dem künege hin wider:
er sî dar zuo ze nider
daz ir soldet iwer lânt
ze zinse enphân von sîner hant:
daz sî ein vil tumber wân.
welle er vrumen unde êre hân,
sô gewahe der rede niemer mêre.
ir nemet im alle sîne êre.
welle er iuch dan dar über hern,
ir wellet iur lânt alsô wern
daz im der zins vil sûre wirt
unde im niemer mê verswirt
beide zins unde ouch der solt
den er uns hie habe geholt .>
Des was der künec vil vrô.
nâch dem boten sande er dô
unde gâbte in mit êren.
er sprach < du maht wol wider kêren
unde sage dînem hêrren daz
daz er sich gên mir bedenke baz
mit minneclîchen dingen.
wil er schatz an mir ertwingen,
daz ist ein vil tumber wân.
er sol sich niht ze sêre lâzen
an mîn silber unde an mîn golt.
wil er mir sus wesen holt,
daz wil ich umb in verdienen gerne.
stêt ez im dan niht zenberne
unde wil dar über mîn vîent sîn,
sô sage im ûf die triwe mîn,
ez muoz in kosten tiure.
ich gibe im solhe stiure
von mînem vrîen lânde
daz er den schaden unde die schande
niemer wol verklagen mac
unze an sînes endes tac .>
Dô der bote daz vernam,
wider ze lânde er balde kam,
dem künec er sagt diu maere.
daz was im harte swaere
daz dem künec von arimaspî
solh türstekeit wonde bî
daz im daz versmâhen solde.
obe er in begnâden wolde
daz er im zins solde geben,
darumbe er in lieze leben,
daz diuhte in gar missetân.
dô sprâchen sîne râtman
 <edele künec hêre,
nû zornet niht ze sêre:
wir schaffen wol sîn gemach .>
der bote antwurte unde sprach
 <sît er dich sus versmâhet hât,
du solt in suochen, deist mîn rât,
in sînem lânde: des ist zît,
unde viht mit im einen strît:
du solt dich in sehen lâzen.
er waere dir gern undertân,
wan ein wênegez mennelîn,
daz tete vor im die rede sîn
sô rehte vrümeclîche,
unde obe im alliu rîche
dienstlîche waeren undertân,
er möht niht manlîcher geredet hân.
ê daz er von dem râte schiet,
dem künege erz gar widerriet
daz er dir iht würde gehôrsam.
sîn lîp ist vil lobesam:
ich gesach sô wênigez nie.
ez gêt mir kûme an daz knie.
daz sach ich vür den künec gân
unde alsô degenlîche stân
an des küneges rât
daz mich des gewundert hât
unde noch wundert sêre.
erwürbest du dâ niht mêre
wan daz ez kaeme in dîn gewalt,>
sprach der maere degen balt,
 <du hetest die reise wol bewant:
nû hebe dich schiere in daz lânt .>
Dem künege was daz ungemach
daz er wider den zins sô sêre sprach.
er swuor des vil sêre
daz er niemer mêre
lânger wolde belîben,
er wolde in vertrîben
oder slahen oder vâhen
oder an einen boum hâhen:
sîn lîp müese lîden schande.
er gewan von sînem lânde
tûsent risen sîner man.
mit den huop er sich dan
gên arimaspî in daz lânt.
dô truoc ein ieclîch gîgant
ein stähelîne stange,
grôze unde lânge:
dâ mite woldens vehten.
sie huoben grôz gebrehten
über velt unde über heide:
daz wart in sider ze leide.
dô die von arimaspî heten vernomen,
daz die gîgande wolden komen
zuo ir lânde mit gewalde,
dô besanden sie sich balde
unde schuofen ouch ir wer
gên dem kreftigen her,
als in der herzoge riet.
dô mante er alle die diet
daz si haeten keine vorhte.
er schuof daz man in worhte
spieze swert unde sper.
 <nû sult ir alle,> sprach er,
 <varn alse ich dâ var.
wir suln gegen in dar
mit unser wer balde
komen zuo dem walde
dâ sie durch sulen varn.
dâ mugen wir uns vor in bewarn.
wir suln in den walt gân.
aldâ suln wir bestân:
dâ mugen wir den lîp behalden.
dâ mugens der stangen niht gewalden.
ir sol dâ vor uns sô vil bestân:
dâ mugen wirs stechen unde slân
daz sie geriwet diu vart
daz ir ie gedâht wart .>
Die gîgande kâmen an den walt.
dâ vunden sie die helde balt
harte kuonlîche gar.
als sie dô wurden gewar
daz sie sie wolden bestên,
die risen liezen an sie gên
mit ir stangen vreislîch.
der herzoge entweich hinder sich
under die boume mit sîner schar:
dâ wâren sie sicher gar.
sie sluogens nider an diu bein:
des herzogen wîsheit wol schein;
des die risen muosen misseniezen.
mit spern unde mit spiezen
sie ir vil manegen valten
daz sie den walt erschalten,
unde vielen von ir swaere,
als ein boum dâ gevallen waere.
sie werten sie mit swerten
zinses des sie gerten,
daz sie in niht vertruogen.
der irn sie dô sluogen
âne ir schaden ein michel teil.
dô hâten sie grôz unheil,
die risen mit ir genôzen.
sie nâmen schaden grôzen
von dem herzogen an der stunt.
vil maneger sêre wart wunt
die man dannen muose tragen.
dô lac vor in ze tôde erslagen
driu hundert risen kreftic.
die andern wurden vluhtic.
dô was der strît ergangen.
sie mohten der stangen
von den boumen niht geziehen.
dô begunden sie vliehen
wider gegen cânânê.
der herzoge enbeit dô niht mê:
dô er behielt die walstat,
al die sîne er dô bat,
dô sie begunden entwîchen,
harte vlîzeclîchen,
daz sie im einen hulfen vâhen.
einen starken risen sie dô sâhen,
der mohte niht gefliehen.
den begundens umbe ziehen,
wan der was wunt sêre.
dô nôtens in noch mêre:
mit spern unde mit spiezen
sie in des niht erliezen
unz er die stangen muose geben.
der herzoge liez in dô leben
unde bevalh in sînen mannen.
die vuorten in dô dannen
mit vröuden heim ze lânde.
dem künege der gîgande
was harte misselungen.
den sige hâte errungen
der künec von arimaspî.
sît saz er ledic unde vrî
vor in in sînem lânde
daz im die gîgande
gesuochten niemer mêre:
sus behielt der künec sîn êre.
Der künec was des siges vrô.
dannen huop er sich dô
mit vröuden heim ze lânde.
sîne boten er vür sande
die dâ heime sagten maere
daz in sô wol waere
an den gîganden gelungen.
die alden mit den jungen
wâren vröuden unverhert
daz sie sich heten sô wol erwert
den liuten starc unde lânc.
des sagten sie dô alle danc
dem herzogen erniste.
sie genuzzen sîner liste
daz sie den sige nâmen.
dô sie ze hûse kâmen,
der künec machte ein wirtschaft
durch der grôzen liebe kraft
die er zem herzogen truoc.
sie buten êren genuoc
Ernest dem hêren
der in sô hôher êren
gehalf unde solhes ruomes.
sîns starken wîstuomes
si genuzzen alle gemeine.
golt unde edel gesteine
gab im vil der künec guot.
dô huop sich dan der hôchgemuot
aber wider in sîn lânt.
dâ enphiengen wol den wîgant
beide man unde wîp:
er was in liep als der lîp.
Sus was er wider komen dan.
er was ein harte vrô man
des risen der dô wunt lac.
mit vlîze sîn der vürste pflac.
er bant in zallen stunden
unde heilte im sîne wunden
unz er vil wol wart gesunt.
der hêrre liez im werden kunt
daz er im von herzen liep was.
dô der rise gar genas,
der hêrre kleite wol den man
unde liez in ledeclîchen gân
swar er selbe wolde.
er sprach daz er niemer solde
von dem herzogen komen.
er nam sîn sît vil grôzen vromen,
der edel vürste maere.
man saget unz daz er waere
niht wan vünfzehn jâr alt.
noch was niender der helt balt
gewahsen zeinem manne.
im wolde stuont kein tanne
diu im zuo der stunde
an daz knie gelângen kunde.
er was grôz unde vreissam.
nû het der vürste lobesam
in sînem hove den gîgant
unde zwên von perkamêren lânt,
vil oren unde manegen plathuof.
der vürste in vlîzeclîche schuof
swaz sie haben solden
unde mêre dan sie wolden.
er hâte sie vür im durch wunder.
disiu seltsaeniu kunder
vertriben im vil dicke sît
mit kurzwîle die lânge zît.
Alsô was der vürste, daz ist wâr,
in dem lânde wol sehs jâr
daz er pflac grôzer êre.
eines morgens gienc der hêre
durch kurzwîl vür sîn burc stân.
er sach ein schif in d'habe' gân:
daz was komen von môrlânt.
dô vrâgte sie der wîgant
umbe niwiu maere,
unde wes daz schif waere.
sie sagten dem wîgande
 <wir sîn von môrlânde
ûz nâch koufes site gevarn,
unde kunden nie daz bewarn,
uns habe der wint geslagen her.
wir sîn gar ân unser ger
komen her in ditz lânt.
nû sult ir, edeler wîgant,
uns durch got genaedic wesen,
daz ir uns, hêrre, lât genesen,
daz wir behalden daz leben.
darumbe wellen wir iu geben
unsers guotes alsô vil:
des setzen wir iu kein zil
wan als ez an iwern gnâden stât.
wir biten iuch daz ir uns lât
wan des wir uns des hungers wern
unde den lîp kûme hin heim ernern .>
dô er der maere künde gewan,
dô wiste wol der küene man
wie ez umb daz lânt waere gestalt.
dô vrâgte in der recke balt
ob iht urliuges dâ waere.
dô sagten sie im diu maere
wie ez allez was gewant.
sie sprâchen < von babilône lânt
des küneges wîgande
tuont in dem môrlânde
dem künege dicke grôzen schaden.
sie hânt in dicke überladen
mit strîte vil sêre,
daz der künec hêre
von der kristenheit kêrte
unde ir ungelouben mêrte
mit der heidenschefte.
mit grôzer ritterschefte
koments uns dicke nâhen.
waz kan sie daz vervâhen?
sie müezen vlühteclîchen
ûz dem lânde dicke entwîchen
von des lândes krefte
unde des küneges ritterschefte.
er kumet von sîme gelouben niht .>
dô er vernam dise geschiht,
dô vrâgte er die koufman
ob sie in möhten helfen dan
verborgen unde stille.
 <ez was lânge mîn wille
daz ich ze jêrusalêm wolde komen .>
ob sie im dar möhten vromen,
er lônde es in mit guote.
im waere ouch des ze muote,
sît er urliuges dâ vunde,
daz er etelîche stunde
bî dem künege dâ belibe,
unz er der zît ein wîle vertribe
daz er ze jêrusalêm möhte komen.
dô sie die rede heten vernomen,
des wârn die koufman vil vrô.
mit triwen lobten sie im dô,
sie volgten sînem râte.
eins âbendes spâte
hiez der vil küene man
daz beste daz er mohte hân
von silber unde von golde
unde an andern rîchen solde,
pfelle unde sîden gewant,
swaz er des besten gevant,
berlîn unde edel gesteine,
allez daz gemeine
swaz man genützen mohte
unde im ze vüeren tohte,
swaz im dar über geviel,
daz kam allez in den kiel
mit vlîze vil wol verholn.
ouch brâhte er dar ûf verstoln
den risen unde alle sîniu wunder
brâhte er allez besunder
ûf daz schif zuo den môren:
Plathüeve prechamî unde oren.
dô daz allez was getân,
dannoch hâte er zwêne man
liep von arimaspî.
die wâren im heimlîch bî:
die bat er varn mit im dar.
des wârens willeclîche gar,
wan er in ze hêrren wol geviel.
daz was allez an den kiel
vil tougenlîche komen.
dô hâte er zwêne unde zwêne genomen
die liute die er vuorte dan,
als ich iu ê gesaget hân.
Sie wâren stolz unde vrô.
ir segel zugen sie vil hô
unde vuoren vrôlîche sint.
dô kam in ouch der beste wint
den ie liute gewunnen.
alsô was der helt entrunnen
von dem lânt mit sînen mannen.
dô treip sie der wint dannen
ze môrlânde in eine habe.
aldâ giengen sie dô abe,
der herzoge unde sîne man.
herberge man in gewan:
dar inne se dô behielten
swaz sie dô guotes wielten.
dô wîsten sie die koufman
ze einer bürge wol getân,
dâ sie den künec vunden,
unde sagten im an den stunden
wer der hêrre waere,
unde ouch diu andern maere
wâ sie in haeten genomen
unde wie sie dar waeren komen:
daz sagten sie im al besunder.
der herzoge nam al sîn wunder
unde kam vür den künec hêren.
der enphienc in wol mit êren.
 <du solt mir willekomen sîn
mit dem ingesinde dîn .>
des dancte im der vürste vrî.
sîn rise stuont im nâhe bî
unde ander sîn gesinde.
des wunderte vil swinde
den künec unde alle sîne man.
sie muosen im des bî gestân
unde des mit wârheite jehen,
sie heten sô seltsaens niht gesehen
noch zer werlde solhes niht vernomen:
in was liep daz er dar was komen.
Dô bat der ellende man
den künec daz er in wolde lâzen
in sînem dienste dâ belîben,
der zît ein teil vertrîben,
unz er vernaeme diu maere
wie sînem geverte waere
ze jêrusalêm in daz lânt.
dô sagte im der wîgant
allez sîn geverte gar.
obe er im gehulfe dar,
daz wolde er dienen sêre.
dô sprach der künec hêre
 <ir sult mir des getrûwen:
welt ir nû mit mir bûwen
hie in mînem lânde
mit iwern gîgande,
ich behielde iu allez iwer leben
unde wolde iu mînes lândes geben
daz beide ir unde iwer man
mit êren möht bî mir bestân.
daz leiste ich, welt ir, hie zehant .>
des gnâdete im der wîgant
daz er im dise êre erbôt.
er sprach < des ist noch unnôt:
ich hân ez noch verdienet niht.
diene ich iu ab iemer iht
daz iu mit êren mac gezemen,
dar nâch mac ouch ich mit êren nemen
swaz ir mir danne gnâden tuot .>
dô enthielt in der künec guot
mit vlîze als er waer sîn kint.
vil wol verdiente er daz sint.
Dô kâmen dem künege maere
daz der künec von babilonje waere
komen gên sînem lânde
mit manegem wîgande.
er vuorte ûz der heidenschaft
alsô starke ritterschaft
daz sich ir nieman mohte erwern.
betwingen unde verhern
wolde er gar die kristenheit.
dô daz hie wart geseit,
dô wart dem hêrren gar zorn.
der edele künec wol geborn
vil balde sich besande
mit den kristen in dem lânde.
dô die vürsten ze hove kâmen
unde disiu maere vernâmen,
beide arme unde rîche
jâhen alle gelîche,
sie wolden ir lânt gerne wern.
sie begunden hervart swern
mit willen ûf die heidenschaft.
si gewunnen vil grôze kraft,
vil manic tûsent ze wer.
dô leite der künec sîn her
ûf ein heide, diu was breit.
des was der herzoge gemeit
daz er dâ solde vehten.
des lobte er unsern trehten
daz er dâ strîten solde.
unde wie ern drumbe wolde
rîchen unde iemer êren,
swenn er solde kêren,
daz tete er im allez kunt.
des wart vil maneger ungesunt.
Die heiden kâmen mit ir kraft.
doch wurden ir vil schadehaft
des tages in dem wîge.
die vil smaln stîge
wurden wît durchhouwen.
man mohte wunder schouwen
des tages in dem strîte.
der herzoge kam enzîte
mit des küneges ingesinde.
der rise truoc vil swinde
den vanen gên der heidenschaft.
dô tete vil guote ritterschaft
der herzoge unde sîn schar.
die sîne im volgten vaste dar.
waz er dô sper zerbrach
unde wie manegen er nider stach,
daz möhte ich iu müelîche sagen.
der van wart alsô wol getragen
daz dâ vil maneger tôt gelac.
der strît werte al den tac
unz diu sunne an den âbent schein.
sie hiwen stahel unde bein
daz daz bluot dar nâch vlôz.
die heiden wâren meistic blôz.
des wurden ir vil manege schar
von den kristen verswendet gar.
sie sluogen unde stâchen
unz sie die schar durchbrâchen
dar inne der künec selbe reit,
der ouch vil manlîche streit,
von babilôn der rîche.
gên im kam ritterlîche
der herzoge: dô er in ersach,
den künec er von dem orse stach
unde wunde in vil sêre.
der herzoge hêre
vienc in manlîch in grôzer nôt.
dâ lac ein sîn rîter tôt
der mit im ûf dem mere was,
der vor den grîfen sît genas.
Die kristen werten wol ir lânt.
der herzoge unde sîn gîgant
sluogens als daz vihe nider.
durch nôt die heiden muosen sider
vlühteclîchen kêren.
mit manegem verchsêren
muosens rûmen daz wal.
die kristen sigeten über al
swâ sie ûf dem velde striten.
der heiden her wart sô durchriten
daz die kristen den sigen nâmen.
dô sie zesamene kâmen,
des was der künec vil vrô.
mit den sînen kêrte er dô
wider gên sîner houbetstat.
dem heidenschen künege er dô bat
heilen sîne wunden.
die wurden im wol verbunden.
dô er den siechtuom überwant,
dô sande er wider in sîn lânt
unde hiez im die vürsten gwinnen,
daz sie im mit minnen
wider den künec hulfen dingen
unde sîn ungemach ringen.
sîne gîsel er des sazte
unz er in alles des ergazte
swaz er im schaden hâte getân,
daz sie des suone solden hân
die wîl sie beide mohten leben.
des wart dô sicherheit gegeben
daz sie daz wâr liezen.
die gevangen sie dô hiezen
beidenthalben lâzen.
des strîtes sie vergâzen
daz es niemer mê gedâht wart.
dô begunde ze jêrusalêm um sîn vart
der herzoge dem künege sagen
unde vil inneclîche klagen
sîn manicvalden arbeit.
daz was dem von môrlânde leit
daz er dâ wolde niht bestân.
iedoch bevalh er in dem künege sân
von babilôn ûf sîn vrümekeit,
daz er in mit gewarheit
ze jêrusalêm braeht in die stat.
vil vlîzeclîchen er des bat.
der künec im lobte al zehant
daz er in vrumte gesant
dar oder swar er selbe wolde:
des er im iemer danken solde,
swann er gefriesche diu maere,
unde im iemer deste holder waere.
Dô daz alsô gevestet wart,
der herzoge schicte sîne vart.
der künec ouch niht lânger beit.
er nam urloup unde reit
ze dem künege unde ze sîner diet.
der herzoge ouch von hove schiet
mit manicvalder êre.
im gap der künec hêre
zwêne soumaere,
geladen mit golde swaere,
unde ein dromedâr wol getân.
dô vuor der ellende man
unde al sîn massenîe
gên allexandrîe
mit dem von babilonje lânt.
in sînem hove wont der wîgant
einen mânet unde mê.
dô mante er den künec hêr
daz er an sîn edelkeit gedaehte
unde in ze jêrusalêm braehte,
als er im lobte unde gehiez.
der künec dô balde gâhen hiez
sîner manne viere
daz sie den degen ziere
braehten ze jêrusalêm ze lânde,
unde gap dem wîgande
durch sîn grôze vrümekeit
golt unde pfeller breit,
daz ein olbende kûme truoc.
der künec bôt im genuoc
beide wirde unde êre.
dô nam der vürste hêre
urloup unde schiet dannen
mit zwein tûsent mannen
ze jêrusalêm in daz lânt:
des vröwete sich der wîgant.
dô er ze jêrusalêm kam
unde man diu maere vernam
daz der vürste waere komen
von dem sô vil wunder was vernomen,
des vröweten sich wîp unde man.
wol eine mîle gên im dan
sie riten unde giengen,
dâ sie den helt enphiengen
in daz lânt mit grôzen êren.
dô vuorten sie den hêren
in daz münster al zehant.
aldâ opherte der wîgant
gote ze êren ûf sîn grap.
sîn wunder er halp dar gap
unde ander manege rîcheit,
edel gesteine golt unde pfeller breit,
der man vil mit im dar truoc.
ze dem tempel gap er ouch genuoc
unde swâ er heilige stete vant.
alsô wont der edele wîgant
im lânde mêre danne ein jâr.
die wîle vrumte er, daz ist wâr,
den heiden manic ungemach.
vil dicke man den helt sach
vil angestlîche rîten
unde mit den heiden strîten,
swâ sie zesamene kâmen,
daz die heiden von in nâmen
schaden unde schande,
daz er sîn wîgande
wol mit êren brâhte dan.
des dûhte er sie ein werder man.
Der hêrre alsô daz jâr vertreip
daz er vil selden beleip,
ern taet den heiden etewaz:
dâ von sie wâren im gehaz.
er was al zît gên in ze wer.
die zît kâmen über mer
bilgerîn von diutschem lânde,
die dem wîgande
diu rehten maere sageten
unde in niht verdageten
wie man sîn dishalp gedâhte.
vil maneger ouch von im brâhte
maere sô er her wider kam
dâ von der keiser dô vernam
von im diu rehten maere
daz er ze jêrusalêm waere
unde waere vil wol gesunt.
daz tete im ein rîter kunt
der in dort hâte gesehen.
er begunde im waerlîche jehen
umb alliu sîniu wunder
sagte er im besunder,
unde allez daz im was geschehen,
unde als er dort hâte gesehen
sîn wunder maneger slahte,
unde des mit im brâhte
wârez urkünde
unde daz bî im noch vünde.
dô enbôt der keiser rîche
den vürsten algelîche
von liebe disiu maere,
daz ernst der herzoge waere
ze jêrusalêm wol gesunt.
dô in diu maere wurden kunt,
dô was in liep um sîn leben.
sie sprâchen < nû sî im vergeben
al daz er uns habe getân.
wir sulen dem edelen man
helfen umb des rîches hulde
unde des herzogen schulde
hin legen mit minnen
unde des keisers hulde gewinnen .>
Dem keiser wart alsô nôt,
als ez von himele got bôt,
durch der künegîn adelheiden bete,
daz er im unreht tete,
Ernest dem herzogen:
unde daz in haete verlogen
der pfalzgrâve heinrîch.
dô enbôt im der künec rîch
daz er tougenlîche
kaeme vür daz rîche:
al daz er im haete genomen,
daz wolde erm wider lâzen komen
unde wolde dem tiurlîchen degen
allez sîn dinc vergeben
unde ergetzen iemer mit guote:
des waere im wol ze muote.
Ouch wil ich iu sagen mê:
die wîle daz der vürste hêr
ze jêrusalêm wont in dem lânt,
in was der werde wîgant
liep durch sîn grôze vrümekeit.
den heiden vrumte er solch leit
daz sie den schaden muosen klagen.
der hêrre hôrte dicke sagen
daz der roemisch keiser rîche
vil genaedeclîche
rede von im taete
unde got des dicke baete
daz er heim ze lânde kaeme,
daz er von im vernaeme
diu manicvalden wunder:
die vürsten alle besunder
rieten wol sîniu dinc.
urloup nam der jungelinc
ze jêrusalêm über al die stat.
der hêrre sich dô wîsen bat
von jêrusalêm der bürge abe
gegen ackers in die habe.
dô schiffete er ûf dem sê:
sehs wochen unde mê
vuor er dannen ûf dem mer.
in treip der wint âne wer
dâ sie liten grôze nôt.
dô lac sîn plathuof tôt:
daz muote in zewâre.
in die habe ze bâre
kam sîn schif gegangen:
dâ wart er wol enphangen.
Ê daz er schiet dan,
sîn opher leit der küene man
ûf sante niclâsen grap.
vil willeclîchen er dar gap
lieht pfeller unde golt breit.
dannen schiet der helt gemeit
unde kam ze rôme in kurzer stunt.
dô daz den rômaeren wart kunt,
dô wart er wol enphangen.
geriten unde gegangen
kam gên im vil manic man.
dô beleiten sie den werden man
ze sante pêter in daz münster wît
dâ vil heiltuomes lît.
dâ gap er ouch daz opher sîn
von guoten tuochen sîdîn,
rîche pfeller von golde,
daz niht bezzer wesen solde.
ê daz er von in vuor dan,
dô behielden sie den küenen man
ze rôm mit grôzen êren.
dâ dienten sie dem hêren
siben tage unde mê,
daz sin niht liezen dannen ê
keine wîs von in komen,
unz daz sie hâten vernomen
sîn maere besunder.
sîn seltsaeniu wunder
dûhten sie vil wunderlîch.
dô bat sie der vürste rîch
got von himele bewarn,
wan er wolde gerne varn
mit ir urloube dan.
daz was in leide getân:
doch muosen sie in lâzen varn.
sie bâten in got bewarn.
alsô kêrt von in der wîgant.
er kam ze beiern in daz lânt,
daz in nieman bekande.
verholn er dô sande
nâch einem sînem man
an den er sich mohte lâzen,
daz er unvermeldet waere.
der sagte im dô diu maere
daz ze babenberc wesen solde
ein hof, dâ der keiser wolde
krône tragen, als ich iu sage,
ze wîhennaht an kristes tage:
daz haete er waerlîche vernomen.
 <dâ sult ir, hêrre, hin komen,
ir unde grâve wetzel verholn.
ich behalte iu wol verstoln
iur gesinde, swaz ir mir des lât,
daz ir wol ân angest gât,
daz des nieman inne wirt
die wîle ir under wegen birt .>
Daz dûhte sie dô wol getân.
dannen huoben sich die man
gên babenberc vil drâte
an kristes âbent spâte
dâ bî nâhe in einen walt.
dâ bliben dô die helde balt
unz hin gên der mettîn.
dô giengens zuo der bürge în
verholn in den stunden,
dâ si heimlîch ligen vunden
die küneginne an ir gebete.
dô vielen sie dâ ze stete
vür die küneginne.
dô sie ir wart inne,
sie vrâgte wer daz waere.
der grâve sagte ir maere,
ez waere der herzoge ir sun:
daz si gnâde an im solde tuon
unde in hulfe umbe hulde,
daz der keiser die schulde
im durch got ruochte lâzen.
ûf spranc diu küneginne sân
unde umbevienc in zuo der stunt.
sie kuste in dicke an sînen munt
mit weinenden ougen.
sie hiez den helt tougen
gên zuo der herberge sîn.
daz gebôt im diu künegîn
daz er vür den keiser niht kaeme
unz er vil rehte vernaeme
daz man kristes messe sunge:
daz er vür den künec drunge;
alsô bereit solde er wesen,
sô daz êwangeljum wurde gelesen,
unde im viele an den vuoz.
 <die wîl ich die vürsten sprechen muoz,
daz sie uns helfen dar zuo .>
dannen gienc der vürste duo
an ein stat verborgen.
aller sîner sorgen
er des tages ein ende sach:
von gotes helfe daz geschach.
Dô diu rede was ergân,
diu vrouwe zehant dar gewan
die vürsten alle gelîche
unde sagete in tougenlîche
von ir sune diu maere,
daz er komen waere
ûf ir aller gnâde dar:
daz sie ir bete naemen war
unde daz durch got taeten
unde den keiser umbe in baeten
daz er im lieze sîne hulde
unde im vergaebe sîne schulde,
daz si inz bevolhen liezen sîn.
dô gelobten sie der künegîn
daz sie sich durch den werden degen
wolden alles des verwegen
gewaldes des sie möhten hân.
er müese im die hulde lâzen
oder verzîhn vil übellîch.
daz lobtens alle gelîch.
des was diu küneginne vrô.
der keiser garte sich dô
in sîn küneclîch gewant.
die vürsten kâmen al zehant
in daz münster vrône.
der keiser under krône
bî der küneginnen stuont,
als sie ze hôchgezîte tuont.
ein bischof vor in messe sanc.
von liuten vil grôz gedranc
in dem wîten münster was.
dô man daz êwangeljum gelas,
der bischof trat ûf den lector
unde sagt der kristenheite vor
die süezen gotes lêre.
dise ensûmten sich niht mêre:
sie kâmen wullen unde barfuoz.
sie vielen dem künege an sînen vuoz:
sîner gnâden sie in bâten.
die vürsten dar zuo trâten
unde manten in sunderlîchen
daz er durch got den rîchen
unde durch sîne marter hêre
unde durch des heiligen tages êre
in sîn hulde lieze hân.
 <swaz er mir nû hât getân,
haete er mir genomen mîn leben,
daz sî im durch got vergeben.
ich wil michs gên im begeben .>
niht erkande er den degen:
er rihte in ûf zuo der stunt
unde kuste in an sînen munt.
des gnâdet er im tugentlîch.
dô erkande in der vürste rîch,
dô er im under ougen sach.
ez gerou in deiz geschach.
als er in erblihte,
der keiser nider nihte:
er wolde im niht sprechen zuo.
die vürsten riefen alle duo
 <hêrre her keiser rîche,
daz ir sô offenlîche
vor dem rîche habt getân,
daz sult ir billîch staete lâzen:
ir liezetz durch uns unde durch got.
ir welt iu selbe grôzen spot
machen swenne ir alsô tuot .>
 <nû ez iuch hêrren dunket guot
unde ir sîn gnâde wellet hân,
sô wil ich mînen zorn lâzen
unde wil im iemer wesen holt .>
er gap im silber unde golt
unde ergazte in vrümeclîche.
die vürsten gemeinlîche
verzigen ir schaden ûf in dô
unde wâren sîner künfte vrô.
Dô man die messe dâ gesanc,
umbe in wart vil grôz gedranc
von allen den hêren.
die enphiengen in mit êren
unde bâten in willekomen sîn.
sîn muoter diu künegîn
was des sunes von herzen vrô.
der keiser in vrâgte dô
wa sîn wunderlîch gesinde waere.
dô sagte im der vürste maere
 <ez ist ze beiern in dem lânde .>
der keiser boten sande
die tac unde nacht gâhten
unz sie ez allez brâhten
ze hove vür den keiser rîch.
ez dûhte vil wunderlîch
alle diez gesâhen.
mit gelîchem munt sie jâhen
si gesaehen nie niht solhes mêre.
dô bat im der keiser hêre
ein teil sîner wunder geben.
dô begunde er widerstreben,
wan er tete ez ungerne.
doch liez er im den einsterne
unde dem diu ôren wârn sô lânc
unde der selbe vil wol sanc
unde einz der kleinen liutelîn.
mit den andern muose er selbe sîn,
unde den grôzen gîgant
brâht er ze beiern in daz lânt:
des wolde er nieman lâzen pflegen.
der keiser behielt dô den degen
bî im wol bî zwelf tagen,
daz er im allez muose sagen
diu manicvalden wunder
unde wa er gewan diu kunder,
daz er niht dar an vergaz,
daz er nie an daz gerihte daz
noch ûz sîner kemenâten kam,
unz er diu wunder von im vernam.
dô liez ers niht belîben,
der keiser hiez dô schrîben
warumbe unde wie er in vertreip
unde wie lânge er in dem lânde bleip
unde wier hin vuor unde wider kam.
swer disiu maere von im vernam,
der muose weinen al zehant.
dô liez er allez sîn lânt
wider den vürsten hêren.
sît gesaz mit grôzen êren
bî sînem erbe der ziere degen.
er begunde hêrlîche pflegen
sîner manne unde sîner lânde,
gelîche einem wîgande,
daz er gap unde lêch.
der keiser in niht verzêch
unze er was rîche als ê:
es wart niht mîn, es wurde mê.
er hâte in liep unz an den tôt:
alsô übrwant er sîne nôt.
