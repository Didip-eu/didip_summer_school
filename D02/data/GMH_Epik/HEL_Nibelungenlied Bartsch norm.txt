Uns ist in alten maeren wunders vil geseit
von helden lobebaeren, von grôzer arebeit,
von vröuden, hôchgezîten, von weinen unde von klagen,
von küener recken strîten muget ir nû wunder hoeren sagen.
Ez wuohs in burgonden ein vil edel magedîn,
daz in allen lânden niht schoeners mohte sîn,
kriemhilt geheizen: si wart ein scoene wîp.
darumbe muosen degene vil verliesen den lîp.
Der minneclîchen meide triuten wol gezam.
ir muoten küene recken, nieman was ir gram.
âne mâzen schoene sô was ir edel lîp.
der juncvrouwen tugende zierten anderiu wîp.
Ir pflâgen drîe künege edel unde rîch,
gunther unde gêrnôt, di recken lobelîch,
unde gîselher der junge, ein ûzerwelter degen.
diu vrouwe was ir swester, di vürsten hetens in ir pflegen.
Die hêrren wâren milte, von arde hôh erborn,
mit kraft unmâzen küene, di recken ûz erkorn.
dâ zen burgonden sô was ir lânt genant.
si vrumten starkiu wunder sît in etzelen lânt.
Ze wormez bî dem rîne si wonten mit ir kraft.
in diente von ir lânden vil stolziu ritterscaft
mit lobelîchen êren unz an ir endes zît.
si sturben sît jaemerlîche von zweier edelen vrouwen nît.
Ein rîchiu küneginne, vrouw uote ir muoter hiez.
ir vater hiez dancrât, der in diu erbe liez
sît nâch sîme lebene, ein ellens rîcher man,
der ouch in sîner jugende grôzer êren vil gewan.
Die drîe künege wâren, als ich gesaget hân,
von vil hôhem ellen . in wâren undertân
ouch die besten recken, von den man hât gesaget,
starc unde vil küene, in scarpfen strîten unverzaget.
Daz was von tronege hagene unde ouch der bruoder sîn,
dancwart der vil snelle, von metzen ortwîn,
di zwêne marcgrâven gêre unde ekkewart,
volkêr von alzeye, mit ganzem ellen wol bewart.
rûmolt der kuchenmeister, ein ûzerwelter degen,
sindolt unde hûnolt, dise hêrren muosen pflegen,
des hoves unde der êren, der drîer künege man.
si heten noch manegen recken, des ich genennen niene kan.
dancwart der was marscalk, dô was der neve sîn
truhsaeze des küneges, von metzen ortwîn.
sindolt der was scenke, ein ûzerwelter degen.
hûnolt was kameraere . si kunden hôher êren pflegen.
Von des hoves krefte unde von ir wîten kraft,
von ir vil hôhen werdekeit unde von ir ritterscaft,
der di hêrren pflâgen mit vröuden al ir leben,
des enkunde iu ze wâre nieman gar ein ende geben.
In disen hôhen êren troumte kriemhilde,
wie si züge einen valken, starc scoen unde wilde,
den ir zwêne arn erkrummen . daz si daz muoste sehen:
ir enkunde in dirre werlde leider niemer gescehen.
Den troum si dô sagete ir muoter uoten.
sine kundes niht besceiden baz der guoten:
 <der valke den du ziuhest, daz ist ein edel man.
in welle got behüeten, du muost in sciere vloren hân .>
 <
Waz saget ir mir von manne, viel liebiu muoter mîn?
âne recken minne sô wil ich iemer sîn.
sus scoen ich wil belîben unz an mînen tôt,
daz ich von mannes minne sol gewinnen niemer nôt .>
 <
Nû versprich ez niht ze sêre,> sprach aber ir muoter dô.
 <soltu iemer herzenlîche zer werlde werden vrô,
daz gesciht von mannes minne . du wirst ein scoene wîp,
ob dir noch got gefüeget eins rehte guoten ritters lîp .>
 <
Die rede lât belîben>, sprach si, < vrouwe mîn.
ez ist an manegen wîben vil dicke worden scîn
wie liebe mit leide ze jungest lônen kan.
ich sol si mîden beide, sone kan mir niemer missegân .>
kriemhilt in ir muote sich minne gar bewac.
sît lebte diu vil guote vil manegen lieben tac,
daz sine wesse nieman den minnen wolde ir lîp.
sît wart si mit êren eins vil küenen recken wîp.
Der was der selbe valke, den si in ir troume sach,
den ir besciet ir muoter . wi sêre si daz rach
an ir naehsten mâgen, die in sluogen sint!
durch sîn eines sterben starp vil maneger muoter kint.
Dô wuohs in niderlânden eins edelen küneges kint,
des vater der hiez sigemunt, sîn muoter sigelint,
in einer rîchen bürge, wîten wol bekant,
nidene bî dem rîne: diu was ze santen genant.
sîvrit was geheizen der snelle degen guot.
er versuochte vil der rîche durch ellenthaften muot.
durch sînes lîbes sterke er reit in menegiu lânt.
hey waz er sneller degene sît zen burgonden vant!
In sînen besten zîten, bî sînen jungen tagen,
man mohte michel wunder von sîvride sagen,
waz êren an im wüehse unde wi scoene was sîn lîp.
sît heten in ze minne diu vil waetlîchen wîp.
Man zôch in mit dem vlîze als im daz wol gezam.
von sîn selbes muote waz tugende er an sich nam!
des wurden sît gezieret sînes vater lânt,
daz man in ze allen dingen sô rehte hêrlîchen vant.
Er was nû sô gewahsen daz er ze hove reit.
die liute in sâhen gerne . manec vrouwe unde manec meit
im wunschten daz sîn wille in iemer trüege dar.
holt wurden im genuoge, des wart der hêrre wol gewar.
Vil selten âne huote man rîten lie daz kint.
in hiez mit kleidern zieren sigmunt unde siglint.
sîn pflâgen ouch die wîsen, den êre was bekant.
des mocht er wol gewinnen beide liute unde lânt.
Nû was er in der sterke daz er wol wâfen truoc.
swes er dar zuo bedorfte, des lag an im genuoc.
er begunde mit sinnen werben scoeniu wîp,
di trûten wol mit êren des küenen sîvrides lîp.
Dô hiez sîn vater sigmunt künden sînen man,
er wolde hôhgezîte mit lieben vriwenden hân.
diu maere man dô vuorte in ander künege lânt.
den vremden unde den kunden gab er ross unde guot gewant.
Swâ man vant deheinen der riter solde sîn
von art der sînen mâge, diu edeln kindelîn
diu ladet man zuo dem lânde durch die hôhgezît.
mit dem jungen künege swert genâmen si sît.
Von der hôhgezîte man möhte wunder sagen.
sigmunt unde siglint die mohten wol bejagen
mit guote michel êre; des teilte vil ir hant.
des sach man vil der vremden zuo zin rîten in daz lânt.
Vier hundert swertdegene die solden tragen kleit
mit samt sîvrîde . vil manec scoeniu meit
von werke was unmüezec, wan si im wâren holt.
vil der edelen steine die vrouwen leiten in daz golt,
Die si mit porten wolten wurken ûf ir wât
den jungen stolzen recken: des newas niht rât.
der wirt der hiez dô sidelen vil manegen küenen man,
ze einen sunewenden, dâ sîn sun wol ritters namen gewan.
Dô gienc ze einem münster vil manec rîcher kneht
unde manec edel riter . die wîsen heten reht
daz si den tumben dienten, als in was ê getân.
si heten kurzwîle unde ouch vil maneger vröuden wân.
Got man dô zen êren eine messe sanc.
dô huop sih von den liuten vil michel der gedranc,
dâ si ze riter wurden nâh riterlîcher ê
mit alsô grôzen êren, daz waetlîch iemer mê ergê.
Si liefen dâ si vunden gesatelt manec marc.
in hove sigmundes der buhurt wart sô starc,
daz man erdiezen hôrte palas unde sal.
die hôhgemuoten degene die heten groezlîchen scal.
Von wîsen unde von tumben man hôrte manegen stôz,
daz der scefte brechen gein den lüften dôz.
trunzûne sach man vliegen vür den palas dan
von maneges recken hende: daz wart mit vlîze getân.
Der wirt der bat ez lâzen, dô zôch man diu marc.
man sach ouch dâ zebrochen vil manege buckel starc,
vil der edelen steine gevellet ûf daz gras
ab liehten schildes spangen, von hurten daz gescehen was.
Dô giengen s wirtes geste dâ man in sitzen riet.
vil der edelen spîse si von ir müede sciet
unde wîn der aller beste, des man in vil getruoc.
den vremden unde den kunden bôt man êren dâ genuoc.
Swie vil si kurzwîle pflâgen al den tac,
vil der varender diete ruowe sich bewac.
si dienten nâch der gâbe die man dâ rîche vant.
des wart mit lobe gezieret allez sigmundes lânt.
Der hêrre der hiez lîhen sîvrit den jungen man
lânt unde bürge, als er het ê getân.
sînen swertgenôzen den gap dô vil sîn hant.
dô liebt in diu reise, daz si kômen in daz lânt.
Diu hôhgezît werte unz an den sibenden tac.
siglint diu rîche nâch alten siten pflac
durch ir sunes liebe teilen rôtez golt.
si kundez wol gedienen daz im die liute wâren holt.
Vil lützel man der varnder armen dâ vant.
ross unde kleider daz stoub in von der hant,
sam si ze lebene hêten niht mê deheinen tac.
ich waen ie ingesinde sô grôzer milte gepflac.
Mit lobelîchen êren sciet sich diu hôhgezît.
von den rîchen hêrren hôrte man wol sît
daz si den jungen wolden ze eime hêrren hân.
des engerte niht her sîvrit, der vil waetlîche man.
Sît daz noch beide lebten, sigmunt unde siglint,
niht wolde tragen krône ir beider liebez kint,
doch wolder wesen hêrre vür allen den gewalt
des in den lânden vorhte der degen küen unde balt.
Den hêrren muoten selten deheiniu herzen leit.
er hôrte sagen maere wie ein scoeniu meit
waere in burgonden, ze wunsche wol getân,
von der er sît vil vröuden unde ouch arbeit gewan.
Diu ir unmâzen scoene was vil wîten kunt,
unde ir hôhgemüete zuo der selben stunt
an der juncfrouwen sô manec helt ervant.
ez ladete vil der geste in daz guntheres lânt.
Swaz man der werbenden nâch ir minne sach,
kriemhilt in ir sinne ir selber nie verjach,
daz si deheinen wolde ze eime trûte hân.
er was ir noch vil vremde, dem si wart sider undertân.
Dô gedâht ûf hôhe minne daz siglinde kint.
ez was ir aller werben wider in ein wint.
er mohte wol verdienen scoener vrouwen lîp.
sît wart diu edele kriemhilt der küenen sîvrides wîp.
Im rieten sîne mâge unde genuoge sîne man,
sît er ûf staete minne tragen wolde wân,
daz er dan eine wurbe diu im möhte zemen.
dô sprach der küene sîvrit: < sô wil ich kriemhilden nemen,
Die scoenen juncfrouwen von burgonden lânt
durch ir unmâzen scoene . daz ist mir wol bekant,
nie keiser wart sô rîche, der wolde haben wîp,
im zaemen wol ze minnen der rîchen küneginne lîp .>
Disiu selben maere gehôrte sigmunt.
ez reiten sîne liute, dâ von wart im kunt
der wille sînes kindes was im harte leit,
daz er werben wolde die vil hêrlîchen meit.
Ez gevriesc ouch siglint, des edelen küneges wîp.
si hete grôze sorge um ir kindes lîp,
wan si wol erkande gunthern unde sîne man.
den gewerp man dem degene sêre leiden began.
Dô sprach der küene sîvrit: < vil lieber vater mîn,
ân edeler vrouwen minne wold ich iemer sîn,
ih enwurbe, dar mîn herze vil grôze liebe hât.
swaz iemen reden kunde, des ist deheiner slahte rât .>
 <
unde wil du niht erwinden>, sprach der künec dô,
 <sô bin ich dînes willen waerlîchen vrô,
unde wil dirz helfen enden sô ich aller beste kan.
doch hât der künec gunther vil manegen hôhferten man.
Ob ez ander nieman waere wan hagene der degen,
der kan mit übermüete der hôhverte pflegen,
daz ich des sêre vürhte, ez müg uns werden leit,
ob wir werben wellen die vil hêrlîchen meit .>
 <
Waz mac uns daz gewerren?> sprach dô sîvrit.
 <swaz ich vriwentlîche niht ab in erbit,
daz mac sus erwerben mit ellen dâ mîn hant.
ich trouwe an in ertwingen beide liut unde lânt .>
Dô sprach der vürste sigmunt: < dîn rede diu ist mir leit.
wan wurden disiu maere ze rîne geseit,
dune dörftest niemer gerîten in daz lânt.
gunther unde gêrnôt die sint mir lânge bekant.
Mit gewalte nieman erwerben mac die meit>,
sô sprach der künec sigmunt; < daz ist mir wol geseit.
wilt aber du mit recken rîten in daz lânt,
ob wir iht haben vriwende, di werdent sciere besant .>
 <
Des enist mir niht ze muote>, sprach aber sîvrit,
 <daz mir sulen recken ze rîne volgen mit
durch deheine hervart daz waere mir vil leit,
dâmit ich solde ertwingen die vil waetlîchen meit.
Si mac wol sus erwerben dâ mîn eines hant.
ich wil selbe zwelfte in guntheres lânt.
dar sult ir mir helfen, vater sigmunt .>
dô gap man sînen degenen ze kleidern grâ unde bunt.
dô vernam ouch disiu maere sîn muoter siglint.
si begunde trûren um ir liebez kint,
daz vorhte si verliesen von guntheres man.
diu edele küneginne vil sêre weinen began.
sîvrit der hêrre gienc dâ er si sach.
wider sîne muoter er güetlîchen sprach:
 <vrouwe, ir sult niht weinen durch den willen mîn.
jâ wil ich âne sorge vor allen wîganden sîn.
unde helfet mir der reise in burgonden lânt,
daz ich unde mîne recken haben sölch gewant,
daz alsô stolze helde mit êren mugen tragen.
des wil ich iu gnâde mit triwen waerlîchen sagen .>
 <
Sît du niht wil erwinden,> sprach vrouw siglint,
 <sô hilf ich dir der reise, mîn einigez kint,
mit der besten waete, die riter ie getruoc,
dir unde dînen gesellen . ir sult ir vüeren genuoc .>
Dô neic der küneginne sîvrit der junge man.
er sprach: < ih wil zer verte nieman mêre hân
niwan zwelf recken: den sol man prüeven wât.
ich wil daz sehen gerne wiez um kriemhilde stât .>
Dô sâzen scoene vrouwen nacht unde tac,
daz lützel ir deheiniu ruowe gepflac,
unze man geworhte di sîvrides wât.
er wolde sîner reise haben deheiner slahte rât.
Sîn vater hiez im zieren sîn riterlîch gewant,
dâmit er wolde rûmen daz sigmundes lânt,
unde ir vil liehten brünne die wurden ouch bereit,
unde ir vesten helme, ir schilde scoen unde breit.
Dô nâhet in ir reise zen burgonden dan.
um si begunde sorgen wîb unde man,
ob si iemer komen solden heim wider in daz lânt.
die helde in hiezen soumen beide wâfen unde gewant.
Ir ross diu wâren scoene, ir gereite goldes rôt.
lebt iemen übermüeter, des enwas niht nôt,
denne waere sîvrit unde di sîne man.
urloubes er dô gerte zuo den burgonden dan.
In werten trûreclîchen der künec unde sîn wîp.
er trôste minneclîchen dô ir beider lîp.
er sprach: < ir sult niht weinen durch den willen mîn;
iemer âne sorge sult ir mînes lîbes sîn .>
Ez was leit den recken, ez weinte ouch manec meit.
ich waen in het ir herze rehte daz geseit,
daz in sô vil der vriwende dâ von gelaege tôt.
von sculden si dô klageten: des gienc in waerlîche nôt.
An dem sibenden morgen ze wormez ûf den sant
riten die vil küenen . allez ir gewant
was von rôtem golde, ir gereite wol getân.
ir ross in giengen ebene, des küenen sîvrides man.
Ir schilde wâren niwe, lieht unde breit,
unde vil scoene ir helme, dâ ze hove reit
sîvrit der vil küene in guntheres lânt.
man gesach an helden nie sô hêrlîch gewant.
Diu ort ir swerte giengen nider ûf die sporn.
ez vuorten scärpfe gêren die riter ûz erkorn.
sîvrit der vuort ir einen wol zweier spannen breit,
der ze sînen ecken vil harte vreislîchen sneit.
Die goltvarwen zoume vuortens an der hant,
sîdîniu vürbüege: sus kômens in daz lânt.
daz volc si allenthalben kapfen an began,
dô liefen in engegene vil der guntheres man.
Die hôhgemuoten recken, riter unde kneht,
die giengen zuo den hêrren daz was michel reht
unde enpfiengen dise geste in ir hêrren lânt,
unde nâmen in die moere mit den schilden von der hant.
Diu ross si wolden dannen ziehen an gemach.
sîvrit der vil küene, wie snelle er dô sprach:
 <lât uns stên die moere, mir unde mînen man.
wir wellen sciere hinnen, des ich vil guoten willen hân.
Swem sîn kunt diu maere, der sol mich niht verdagen,
wâ ich den künec vinde, daz sol man mir sagen,
gunthern den vil rîchen ûz burgonden lânt .>
dô sagtez im ir einer dem ez rehte was bekant.
 <
Welt ir den hêrren vinden, daz mac vil wol gescehen.
in jenem sale wîten dâ hân ich in gesehen
bî den sînen helden . dâ sult ir hine gân;
dâ mugt ir bî im vinden vil manegen hêrlîchen man .>
Nû wâren dem künege diu maere geseit
daz dâ komen waeren riter vil gemeit,
di vuorten wîze brünne unde hêrlîch gewant.
sin erkande nieman in der burgonden lânt.
Den künec des hete wunder, von wannen koemen dar
die hêrlîchen recken in waete lieht gevar
unde mit sô guoten scilden, niwe unde breit.
daz im daz sagte nieman, daz was gunthere leit.
Des antwurte dem künege von metzen ortwîn
rîch unde küene mocht er wol sîn:
 <sît wir ir niht erkennen, nû sult ir heizen gân
nâch mînem oeheim hagenen; den sult ir si sehen lâzen.
Dem sint kunt diu rîche unde ouch diu vremden lânt.
sint im die hêrren künde, daz tuot er uns bekant .>
der künec bat in bringen unde die sînen man.
man sach in hêrlîche mit recken hin ze hove gân.
Waz sîn der künec wolde, des vrâgte hagene.
 <ez sint in mîme hûse unkunde degene,
di nieman hie bekennet . habt ir si ie gesehen,
des sult ir mir, hagene, der rehten wârheite jehen .>
 <
Daz tuon ich>, sprach hagene . zeinem venster er dô gienc,
sîn ougen er dô wenken zuo den gesten lie.
wol behagte im ir geverte unde ouch ir gewant:
si wâren im vil vremde in der burgonden lânt.
Er sprach, von swannen koemen die recken an den rîn,
ez möhten selbe vürsten oder vürsten boten sîn.
ir ross diu waeren scoene, ir kleider harte guot.
von swannen daz si vüeren, si waeren hohe gemuot.
Alsô sprach dô hagene . < ich wil des wol verjehen,
swie ich sîvrîden niemer habe gesehen,
sô wil ich wol gelouben, swie ez darumbe stât,
daz ez sî der recke, der dort sô hêrlîchen gât.
Er bringet niwemaere her in ditze lânt.
die küenen nibelunge sluoc des heldes hant,
schilbunc unde nibelungen, diu rîchen küneges kint.
er vrumte starkiu wunder mit sîner grôzen krefte sint.
Dâ der helt al eine ân alle helfe reit,
er vant vor einem berge, daz ist mir wol geseit,
bî nibelunges horde vil manegen küenen man,
die wâren im ê vremde, unz er ir künde dâ gewan.
Hort der nibelunges der was gar getragen
ûz einem holen berge . nû hoeret wunder sagen,
wie in wolden teilen der nibelunge man.
daz sach der degen sîvrit; den helt es wundern began.
Er kom zuo zin sô nâhen daz er die helde sach
unde ouch in die degene . ir einer drunder sprach:
 <hie kumt der starke sîvrit, der helt von niderlânt .>
vil seltsaeniu maere er an den nibelungen vant.
Den recken wol enpfiengen schilbunc unde nibelunc.
mit gemeinem râte die edlen vürsten junc
den scaz in bâten teilen, den waetlîchen man,
unde gerten des mit vlîze . der hêrre loben inz began.
Er sach sô vil gesteines sô wir hoeren sagen
hundert kanzwägene es möhten niht getragen;
noch mê des rôten goldes von nibelunge lânt.
daz sold in allez teilen des küenen sîvrides hant.
Dô gâben si im ze miete daz nibelunges swert.
si wâren mit dem dienste vil übele gewert,
den in dâ leisten solde sîvrit der helt guot.
ern kundez niht verenden: si wâren zornec gemuot.
Si heten dâ ir vriunde zwelf küene man,
daz starke risen wâren . waz kundez si vervân?
die sluoc sît mit zorne diu sîvrides hant,
unde recken siben hundert twang er von nibelunge lânt
Mit dem guoten swerte, daz hiez balmunc.
durch die starken vorhte vil manec recke junc,
die si zem swerte heten unde an den küenen man,
daz lânt zuo den bürgen si im tâten undertân.
Dar zuo die rîchen künege die sluog er beide tôt.
er kom von albrîche sît in grôze nôt.
der wânde sîne hêrren rechen dâ zehant,
unz er die grôzen sterke sît an sîvride vant.
Done kund im niht gestrîten daz starke getwerc.
alsam die lewen wilde si liefen an den berc,
dâ er die tarnkappen sît albrîche an gewan.
dô was des hordes hêrre sîvrit der vreislîche man.
Die dâ torsten vehten, die lâgen alle erslagen.
den scaz den hiez er balde vüeren unde tragen
dâ in dâ vor dâ nâmen di nibelunges man.
albrîch der vil starke dô die kameren gewan.
Er muos im sweren eide, er diente im sô sîn kneht.
aller hande dinge was er im gereht .>
sô sprach von tronege hagene . < daz hât er getân.
alsô grôzer krefte nie mê recke gewan.
Noch weiz ich an im mêre daz mir ist bekant.
einen lintrachen den sluoc des heldes hant.
er badet sich in dem bluote: sîn hût wart hurnîn.
des snîdet in kein wâfen . daz ist dicke worden scîn.
Wir suln den hêrren enpfâhen deste baz,
daz wir iht verdienen des jungen recken haz.
sîn lîp der ist sô küene, man sol in holden hân.
er hât mit sîner krefte sô menegiu wunder getân .>
Dô sprach der künec rîche: < du maht wol haben wâr.
nû sich, wie degenlîche er stêt in strîtes vâr,
er unde die sînen degene, der vil küene man.
wir sulen im engegene hin nider zuo dem recken gân .>
 <
Daz mugt ir>, sprach dô hagene, < wol mit êren tuon.
er ist von edelem künne, eines rîchen küneges sun.
er stêt in der gebaere, mich dunket, wizze krist,
ez ensîn niht kleiniu maere darumb er her geriten ist .>
Dô sprach der künec des lândes: < nû sî uns willekomen.
er ist edel unde küene, daz hân ich wol vernomen.
des sol ouch er geniezen in burgonden lânt .>
dô gienc der hêrre gunther dâ er sîvriden vant.
Der wirt unde sîne recken enpfiengen sô den gast
daz in an ir zühten vil wênec iht gebrast.
des begund in nîgen der waetlîche man,
daz si in heten grüezen sô rehte scône getân.
 <
Mich wundert dirre maere>, sprach der künec zehant,
 <von wannen ir, edel sîvrit, sît komen in ditze lânt,
oder waz ir wellet werben ze wormez an den rîn .>
dô sprach der gast zem künege: < daz sol iuch unverdaget sîn.
Mir wart gesaget maere in mînes vater lânt,
daz hie bî iu waeren daz het ich gern erkant
die küenesten recken des hân ich vil vernomen
die ie künec gewunne; darumbe bin ich her bekomen.
Ouch hoere ich iu selben der degenheite jehen
daz man künec deheinen küener habe gesehen.
des redent vil die liute über elliu disiu lânt.
nû wil ich niht erwinden unz ez mir werde bekant.
Ich bin ouch ein recke unde solde krône tragen.
ich wil daz gerne vüegen daz si von mir sagen
daz ich habe von rehte liute unde lânt.
darumbe sol mîn êre unde ouch mîn houbet wesen pfant.
Nû ir sît sô küene, als mir ist geseit,
sone ruoch ich, ist daz iemen liep oder leit:
ich wil an iu ertwingen swaz ir muget hân:
lânt unde bürge, daz sol mir werden undertân .>
Den künec hete wunder unde sîne man alsam
um disiu maere di er hie vernam,
daz er des hete willen, er naeme im sîniu lânt.
daz hôrten sîne degene; dô wart in zürnen bekant.
 <
Wie het ich daz verdienet,> sprach gunther der degen,
 <des mîn vater lânge mit êren hât gepflegen,
daz wir daz solden vliesen von iemannes kraft?
wir liezen übele schînen daz wir ouch pflegen riterschaft .>
 <
Ine wil es niht erwinden,> sprach aber der küene man.
 <ez enmüge von dînen ellen dîn lânt den vride hân,
ich wil es alles walten . unde ouch diu erbe mîn,
erwirbest duz mit sterke, diu sulen dir undertaenec sîn.
Dîn erbe unde ouch daz mîne sulen gelîche ligen.
sweder unser einer am andern mac gesigen,
dem sol ez allez dienen, die liute unde ouch diu lânt .>
daz widerredete hagene unde gêrnôt zehant.
 <
Wir hân des niht gedingen,> sprach dô gêrnôt,
 <daz wir iht lânde ertwingen, daz iemen drumbe tôt
gelige vor heldes handen . wir haben rîchiu lânt,
diu dienent uns von rehte, ze nieman sint si baz bewant .>
Mit grimmigem muote dâ stuonden vriwende sîn.
dô was ouch dar under von metzen ortwîn.
der sprach: < disiu suone diu ist mir harte leit.
iu hât der starke sîvrit unverdienet widerseit.
Ob ir unde iwer bruoder hetet niht die wer,
unde ob er danne vuorte ein ganzez küneges her,
ih trûte wol erstrîten daz der küene man
diz starkez übermüeten von wâren schulden müese lâzen .>
Daz zurnde harte sêre der helt von niderlânt.
er sprach: < sich sol vermezzen niht wider mich dîn hant.
ich bin ein künec rîche, sô bistu küneges man.
jane dörften mich dîn zwelve mit strîte niemer bestân .>
Nâch swerten rief dô sêre von metzen ortwîn:
er mohte hagenen swester sun von tronege vil wol sîn.
daz der sô lânge dagete, daz was dem künege leit.
dô understuond ez gêrnôt, der riter küen unde gemeit.
Er sprach ze ortwîne: < lât iwer zürnen stân,
uns enhât der hêrre sîvrit solhes niht getân,
wir enmugenz noch wol sceiden mit zühten, deist mîn rât,
unde haben in ze vriwende: daz uns noch lobelîcher stât .>
Dô sprach der starke hagene: < uns mac wol wesen leit,
allen dînen degenen, daz er ie gereit
durch strîten her ze rîne . er soltez haben lâzen.
im heten mîne hêrren sölher leide niht getân .>
Des antwurte sîvrit, der kreftige man:
 <müet iuch daz, her hagene, daz ich gesprochen hân,
sô sol ich lâzen kiesen daz die hende mîn
wellent vil gewaltec hie zen burgonden sîn .>
 <
Daz sol ich eine wenden>, sprach aber gêrnôt.
allen sînen degenen reden er verbôt
iht mit übermüete des im waere leit.
dô gedâhte ouch sîvrit an die hêrlîchen meit.
 <
Wie zaeme uns mit iu strîten?> sprach aber gêrnôt.
 <swaz helde nû dar under müese ligen tôt,
wir hetens lützel êre unde ir vil kleinen vrum .>
des antwurte im dô sîvrit, des künec sigmundes sun:
 <warumbe bîtet hagene unde ouch ortwîn,
daz er niht gâhet strîten mit den vriwenden sîn,
der er hie sô manegen zen burgonden hât?>
si muosen rede vermîden: daz was gêrnôtes rât.
 <
Ir sult uns wesen willekomen,> sô sprach daz uoten kint,
 <mit iwern hergesellen, die mit iu komen sint.
wir sulen iu gerne dienen, ich unde die mâge mîn .>
dô hiez man den gesten scenken den guntheres wîn.
Dô sprach der wirt des lândes: < allez daz wir hân,
geruochet irs nâch êren, daz sî iu undertân,
unde sî mit iu geteilet lîp unde guot .>
dô wart der hêrre sîvrit ein lützel sanfter gemuot.
Dô hiez man in gehalten allez ir gewant.
man suochte herberge, die besten die man vant,
sîvrides knehten . man scuof in guot gemach.
den gast man sît vil gerne dâ zen burgonden sach.
Man bôt im michel êre dar nâch ze manegen tagen,
tûsent stunden mêre dann ich iu kan gesagen.
daz het versolt sîn ellen, ir sult gelouben daz.
in sach vil lützel iemen der im waere gehaz.
Sich vlizzen kurzwîle die künege unde ouch ir man.
sô was er ie der beste swes man dâ began,
des enkund im gevolgen nieman, sô michel was sîn kraft,
sô si den stein wurfen oder schuzzen den scaft.
Swâ sô bî den vrouwen durch ir höfscheit
kurzewîle pflâgen die riter vil gemeit,
dâ sah man ie vil gerne den helt von niderlânt.
er het ûf hôhe minne sîne sinne gewant.
Swes man ie begunde, des was sîn lîp bereit.
er truog in sîme sinne ein minneclîche meit,
unde ouch in ein diu vrouwe die er noh nie gesach,
diu im in heimlîche vil dicke güetlîchen sprach.
Swenne ûf dem hove wolden spilen dâ diu kint,
riter unde knehte, daz sach vil dicke sint
kriemhilt durch diu venster, diu küneginne hêr.
deheiner kurzwîle bedorftes in den zîten mê.
Wess er daz in saehe die er in herzen truoc,
dâ het er kurzewîle iemer von genuoc.
saehen sie sîniu ougen, ich wil wol wizzen daz,
daz im in dirre werlde kunde niemer werden baz.
Swenn er bî den helden ûf dem hove stuont,
alsô noch die liute durch kurzewîle tuont,
sô stuont sô minneclîche daz siglinde kint,
daz in durch herzen liebe trûte manec vrouwe sint.
Er gedâht ouch manege zîte: < wie sol daz gescehen
daz ich die maget edele mit ougen müge sehen?
die ich von herzen minne unde lânge hân getân,
diu ist mir noch vil vremde: des muoz ich trûric gestân .>
Sô ie die künege rîche riten in ir lânt,
sô muosen ouch die recken mit in al zehant.
dâmite muos ouch sîvrit, daz was der vrouwen leit.
er leit ouch von ir minne dicke michel arebeit.
Sus wont er bî den hêrren, daz ist alwâr,
in guntheres lânde volleclîch ein jâr,
daz er die minneclîchen die zîte niene gesach,
dâ von im sît vil liebe unde ouch vil leide gescach.
Nû nâhten vremdiu maere in guntheres lânt,
von boten die in verre wurden dar gesant
von unkunden recken die in truogen haz.
dô si die rede vernâmen, leit was in waerlîche daz.
Die wil ich iu nennen: ez was liudegêr,
ûzer sahsen lânde ein rîcher vürste hêr,
unde ouch von tenemarke der künec liudegast.
die brâhten in ir reise vil manegen hêrlîchen gast.
Ir boten komen wâren in guntheres lânt,
die sîne widerwinnen heten dar gesant.
dô vrâgte man der maere die unkunden man.
man hiez die boten balde ze hove vür den künec gân.
Der künec si gruozte scône, er sprach: < sît willekomen.
wer iuch her habe gesendet, des enhân ich niht vernomen,
daz sult ir lâzen hoeren>, sprach der künec guot.
dô vorhten si vil sêre den grimmen guntheres muot.
 <
Welt ir, künec, erlouben, daz wir iu maere sagen,
diu wir iu dâ bringen, sone sul wir niht verdagen,
wir nennen iu die hêrren die uns her habent gesant:
liudegast unde liudegêr die wellent suochen her in iwer lânt.
Ir habt ir zorn verdienet . jâ hôrten wir wol daz,
daz iu die hêrren beide tragent grôzen haz.
si wellent herverten ze wormez an den rîn;
in hilfet vil der degene, daz wizzet ûf die triwe mîn.
Inre zwelf wochen diu reise muoz gescehen.
habt ir iht guoter vriwende, daz lâzet balde sehen,
die iu vriden helfen di bürge unde iwer lânt.
hie wirt von in verhouwen vil manec helm unde rant.
Oder welt ir mit in dingen, sô enbietet ez in dar,
sone rîtent iu sô nâhen niht die manegen scar
der iwer starken vîende ûf herzenlîchiu leit,
dâ von verderben müezen vil guote rîter gemeit .>
 <
Nû bîtet eine wîle>, sprach der künec guot,
 <unz ich mich baz versinne . ich künd iu mînen muot.
hân ich getriwer iemen, dine sol ich niht verdagen
disiu starken maere sol ich mînen vriwenden klagen .>
gunthere dem vil rîchen wart leide genuoc.
die rede er tougenlîchen in sîme herzen truoc.
er hiez gewinnen hagenen unde ander sîne man
unde bat ouch harte balde ze hove nâch gêrnôte gân.
Dô kômen die besten swaz man der dâ vant.
er sprach: < man wil uns suochen her in unser lânt
mit starken herverten; daz lât iu wesen leit .>
des antwurte gêrnôt, ein riter küen unde gemeit:
 <
Daz wer et wir mit swerten,> sô sprach gêrnôt.
 <dâ sterbent wan die veigen: die lâzen ligen tôt.
darumb ich niht vergezzen mac der êren mîn.
di unsern vîande suln uns willekomen sîn .>
Dô sprach von tronege hagene: < daz endunket mich niht guot.
liudegast unde liudegêr die tragent übermuot.
wir mugen uns niht besenden in sô kurzen tagen .>
sô sprach der küene recke, < wan muget ir ez sîvride sagen?>
Die boten herbergen hiez man in die stat.
swie vient man in waere, vil scône ir pflegen bat
gunther der rîche, daz was wol getân
unz er ervant an vriwenden wer im dâ wolde gestân.
Dem künege in sînen sorgen was idoch vil leit.
dô sah in trûrende ein riter vil gemeit,
der niht mohte wizzen waz im was gescehen:
dô bat er im der maere den künec gunther verjehen.
 <
Mich nimt des michel wunder>, sprach dô sîvrit,
 <wie ir sô habet verkêret die vroelîchen sit
der ir mit uns nû lânge habt alher gepflegen .>
des antwurt im dô gunther, der vil zierlîche degen:
 <
Jane mac ich allen liuten die swaere niht gesagen,
die ich muoz tougenlîche in mîme herzen tragen.
man sol staeten vriwenden klagen herzen nôt .>
diu sîvrides varwe wart dô bleich unde rôt.
Er sprach zuo dem künege: < ine hân iu niht verseit.
ich sol iu helfen wenden elliu iwer leit.
welt ir vriwent suochen, der sol ich einer sîn
unde trouwe ez wol volbringen mit êren an daz ende mîn .>
 <
Nû lôn iu got, her sîvrit, diu rede mich dunket guot.
unde ob mir niemer helfe iwer ellen getuot,
ich vreu mich doch der maere, daz ir mir sît sô holt.
leb ich deheine wîle, ez wirdet umb iuch wol versolt.
Ich wil iuch lâzen hoeren, warumb ich trûrec stân.
von boten mîner vîende ich daz vernomen hân,
daz si mich wellen suochen mit herverten hie.
daz getâten uns noch degene her zuo disen lânden nie .>
 <
Daz lât iuch ahten ringe,> sprach dô sîvrit,
 <unde senftet iwerem muote . tuot des ich iuch bit:
lât mich iu erwerben êre unde vrumen,
unde bitet iwer degene daz si iu ouch ze helfe kumen.
Swenne iwer starken vîende zir helfe möhten hân
drîzec tûsent degene, sô wold ich si bestân,
unde het ich niwan tûsent: des lât iuch an mich .>
dô sprach der künec gunther: < daz dien ich iemer umbe dich .>
 <
Sô heizet mir gewinnen tûsent iwer man,
sît daz ich der mînen bî mir niht enhân
niwan zwelf recken . sô wer ich iwer lânt.
iu sol mit triwen dienen iemer sîvrides hant.
Des sol uns helfen hagene unde ouch ortwîn,
dancwart unde sindolt, die lieben recken dîn.
ouch sol dâ mit rîten volkêr der küene man.
der sol den vanen vüeren; baz ichs nieman engan.
unde lât die boten rîten heim in ir hêrren lânt.
daz si uns sehen sciere, daz tuo man in bekant,
sô daz unser bürge müezen vride hân .>
dô hiez der künec besenden beide mâge unde man.
Die boten liudegêres ze hove giengen dô.
daz si ze lânde solden, des wâren si vil vrô.
dô bôt in rîche gâbe gunther der künec guot,
unde scuof in sîn geleite; des stuont in hôhe der muot.
 <
Nû saget>, sprach dô gunther, < den starken vîenden mîn,
si mugen mit ir reise wol dâ heime sîn.
wellen aber si mich suochen her in mîniu lânt,
mirn zerinne mîner vriwende in wirt arbeit erkant .>
Den boten rîche gâbe man dô vür truoc,
der het in ze gebene gunther genuoc.
dine torsten niht versprechen die liudegêres man.
dô si urloup genâmen, si schieden vroelîche dan.
Dô die boten wâren ze tenemarke komen,
unde der künec liudegast hete daz vernomen,
wie si von rîne kômen, als im daz wart geseit,
ir starkez übermüeten daz was im waerlîchen leit.
Si sagten daz si hêten vil manegen küenen man,
ouch sâhen si dar under einen recken stân,
der was geheizen sîvrit, ein helt ûz niderlânt.
ez leidete liudegaste, als er daz maere rehte ervant.
Dô die von tenemarke ditze hôrten sagen,
dô îlten si der vriwende deste mê bejagen,
unz daz her liudegast sîner küenen man
zweinzec tûsent degene zuo sîner reise gewan.
dô besant ouch sich von sahsen der künec liudegêr,
unz si vierzec tûsent heten unde mê,
mit den si wolden rîten in burgonden lânt.
dô het ouch sich hie heime der künec gunther besant
Mit den sînen mâgen unde sîner bruoder man,
die si wolden vüeren durch urliuge dan,
unde ouch die hagenen recken, des gienc den helden nôt.
darumbe muosen degene sider kiesen den tôt.
Si vlizzen sich der reise . dô si wolden dan,
den vanen muose leiten volkêr der küene man,
alsô si wolden rîten von wormez über rîn.
hagene von tronege der muose scarmeister sîn.
Dâ mite reit ouch sindolt unde hûnolt,
die wol gedienen kunden daz guntheres golt.
dancwart hagenen bruoder unde ouch ortwîn,
die mohten wol mit êren in der herverte sîn.
 <
Her künec, sît hie heime,> sprach dô sîvrit,
 <sît daz iwer recken mir wellent volgen mit.
belîbet bî den vrouwen unde traget hôhen muot.
ich trouwe iu wol behüeten beidiu êre unde guot.
Die iuch dâ wolden suochen ze wormez an den rîn,
daz wil ich wol behüeten, si mugen dâ heime sîn.
wir sulen in gerîten sô nâhen in ir lânt,
daz in ir übermüeten werde in sorgen erwant .>
Von rîne si durch hessen mit ir helden riten
gegen sahsen lânde . dâ wart sît gestriten.
mit roube unde ouch mit brande wuosten si daz lânt,
daz ez den vürsten beiden wart mit arbeit bekant.
Si kômen ûf die marke; die knehte zogten dan.
sîvrit der vil starke vrâgen des began:
 <wer sol des gesindes uns nû hüeten hie?>
jâne wart den sahsen geriten schedelîcher nie.
Si sprâchen: < lât der tumben hüeten ûf den wegen
den küenen dancwarten; der ist ein sneller degen.
wir vliesen deste minre von liudegêres man.
lât in unde ortwînen hie die nâhhuote hân .>
 <
Sô wil ich selbe rîten,> sprach sîvrit der degen,
 <unde wil der warte gegen den vîenden pflegen,
unz ich rehte ervinde wâ die recken sint .>
dô wart gewâfent sciere der scoenen siglinden kint.
Daz volc bevalh er hagenen, dô er wolde dan,
unde gêrnôte dem vil küenen man;
dô reit er eine dannen in der sahsen lânt.
des wart von im verhouwen des tages manec helmbant.
Dô sah er her daz grôze daz ûf dem velde lac,
daz wider sîner helfe mit unfuoge wac:
des was wol vierzec tûsent oder dannoch baz.
sîvrit in hôhem muote sach vil vroelîchen daz.
Dô het ouch sich ein recke gein den vîenden dar
erhaben ûf die warte; der was ze vlîze gar.
den sach der hêrre sîvrit, unde in der küene man.
ietweder dô des andern mit nîde hüeten began.
Ich sag iu wer der waere, der der warte pflac.
ein liehter scilt von golde im vor der hende lac.
ez was der künec liudegast; der huote sîner scar.
dirre gast vil edele sprancte vil hêrlîchen dar.
Nû het ouch in her liudegast vîentlîch erkorn.
ir ross si nâmen beide zen sîten mit den sporn,
si neigten ûf die scilde die scefte mit ir kraft.
des wart der künec rîche mit grôzen sorgen behaft.
Diu ross nâch stiche truogen diu rîchen küneges kint
beide vür ein ander, sam si waete ein wint.
mit zoumen wart gewendet vil riterlîche dan.
mit swerten ez versuochten die zwêne grimmige man.
Dô sluoc der hêrre sîvrit daz al daz velt erdôz.
dô stoup ûz dem helme sam von brenden grôz
die viwerrôten vanken von des heldes hant.
ir ietweder den sînen an dem anderen vant.
Ouch sluog im her liudegast vil manegen grimmen slac.
ir ietweders ellen ûf schilden vaste lac.
dô heten dar gehüetet wol drîzec sîner man.
ê daz im die koemen, den sic doch sîvrit gewan
Mit drîen starken wunden die er dem künege sluoc
durch eine wîze brünne, diu was guot genuoc.
daz swert an sînen ecken brâht ûz wunden bluot.
des muose der künec liudegast haben trûrigen muot.
Er bat sich leben lâzen unde bôt im sîniu lânt
unde sagt im daz er waere liudegast genant.
dô kômen sîne recken, die heten wol gesehen
waz dâ von in beiden ûf der warte was gescehen.
Er wolde in vüeren dannen, dô wart er an gerant
von drîzec sînen mannen . dô werte des heldes hant
sînen rîchen gîsel mit ungefüegen slegen.
sît tete scaden mêre der vil zierlîche degen.
Die drîzec er ze tôde vil werlîche sluoc.
er liez ir leben einen . balde er reit genuoc
unde sagte hin diu maere, waz hie was gescehen.
ouch mohte mans die wârheit an sîme rôtem helme sehen.
Den von tenemarke was vil grimme leit,
ir hêrre was gevangen, dô in daz wart geseit.
man sagt ez sînem bruoder; toben er began
von ungefüegen zorne, wand im was leide getân.
liudegast der recke was gefüeret dan
von sîvrides gewalte zuo guntheres man.
er bevalh in hagenen . dô in daz wart geseit,
daz ez der künec waere, dô was in maezlîche leit.
Man hiez den burgonden ir vanen binden an.
 <wol ûf>, sprach sîvrit, < hie wirt mê getân,
ê sich der tac verende, sol ich haben den lîp.
daz müet in sahsen lânde vil manec waetlîchez wîp.
Ir helde von dem rîne, ir sult mîn nemen war.
ich kan iuch wol geleiten in liudegêres scar,
sô seht ir helme houwen von guoter helde hant.
ê daz wir wider wenden, in wirdet sorge bekant .>
Zen rossen gâhte gêrnôt unde sîne man.
den vanen zuhte balde der starke spileman,
volkêr der hêrre; dô reit er vor der scar.
dô was ouch daz gesinde ze strîte hêrlîchen gar.
Si vuorten doch niht mêre niwan tûsent man,
dar über zwelf recken . stieben dô began
di molten von den strâzen . si riten über lânt.
dô sah man von in scînen vil manegen hêrlîchen rant.
Dô wâren ouch die sahsen mit ir scharn komen
mit swerten wol gewahsen, daz hân ich sît vernomen.
diu swert diu sniten sêre den helden an der hant,
dô wolden si den gesten weren bürge unde lânt.
Der hêrren scarmeister daz volc dô vuorten dan.
dô was ouch komen sîvrit mit den sînen man,
die er mit im brâhte ûzer niderlânt.
des tages wart in sturme vil manec bluotigiu hant.
sindolt unde hûnolt unde ouch gêrnôt
die sluogen in dem strîte vil manegen helt tôt,
ê si daz reht erfunden wie küene was ir lîp.
daz muose sît beweinen vil manec edel wîp.
volkêr unde hagene unde ouch ortwîn,
die lascten im strîte vil maneges helmes schîn
mit vliezendem bluote, die sturmküene man.
dâ wart von dancwarte vil michel wunder getân.
Die von tenemarke versuochten wol ir hant.
dô hôrte man von hurte erdiezen manegen rant,
unde ouch von scärpfen swerten, der man dâ vil gesluoc.
die strîtküenen sahsen tâten scaden dâ genuoc.
Dô die von burgonden drungen in den strît,
von in wart erhouwen vil manec wunde wît.
dô sah man über sätele vliezen daz bluot.
sus wurben nâch den êren die rîter küene unde guot.
Man hôrte dâ lûte erhellen den helden an der hant
diu vil scarpfen wâfen, dô die von niderlânt
drungen nâch ir hêrren in die herten scar.
si kômen degenlîche mit samt sîvride dar.
Volgen der von rîne nieman man im sach.
man mohte kiesen vliezen den bluotigen bach
durch die liehten helme von sîvrides hant,
unz er liudegêren vor sînen hergesellen vant.
Drî widerkêre het er nû genomen
durch daz her anz ende . nû was hagene komen,
der half im wol ervollen in sturme sînen muot.
des tages muose ersterben vor in manec riter guot.
Dô der starke liudegêr sîvriden vant,
unz daz er alsô hôhe truog an sîner hant
den guoten balmungen unde ir sô manegen sluoc,
des wart der hêrre zornec unde grimmic genuoc.
Dô wart ein michel dringen unde grôzer swerte klânc,
dâ ir ingesinde zuo z'ein' ander dranc.
dô versuochten sich die recken beide deste baz.
die scar begunden wîchen . sich huop dâ groezlîcher haz.
Dem vogte von den sahsen was daz wol geseit,
sîn bruoder was gevangen: daz was im harte leit.
niht wesser daz ez taete daz siglinde kint.
man zêh es gêrnôten: vil wol ervant er ez sint.
Die slege liudegêres di wâren alsô starc
daz im under satele strûchte daz marc.
dô sich daz ross erholte, der küene sîvrit
der gewan in dem sturme einen vreislîchen sit.
Des half im wol hagene unde ouch gêrnôt,
dancwart unde volkêr: des lag ir vil dâ tôt.
sindolt unde hûnolt unde ortwîn der degen,
die kunden in dem strîte zem tôde manegen nider legen.
In sturme ungesceiden wâren die vürsten hêr.
dô sah man über helme vliegen manegen gêr
durch die liehten schilde von der helde hant.
man sach dâ var nâch bluote vil manegen hêrlîchen rant.
In dem starken sturme erbeizte manec man
nider von den rossen . ein ander liefen an
sîvrit der küene unde ouch liudegêr.
man sach dâ scefte vliegen unde manegen scärpfen gêr.
Dô vlouc daz schiltgespenge von sîvrides hant.
den sic gedâht erwerben der helt von niderlânt
an den küenen sahsen, der man vil wunder sach.
hei waz dâ liehter ringe der küene dancwart zebrach!
Dô het der hêrre liudegêr ûf eime schilde erkant
gemâlet eine krône vor sîvrides hant.
wol wesser daz ez waere der kreftige man.
der helt zuo sînen vriwenden dô lûte ruofen began:
 <
Geloubet iuch des sturmes, alle mîne man!
sun den sigmundes ich hie gesehen hân,
sîvriden den starken hân ich hie bekant.
in hât der übele tiuvel her zen sahsen gesant .>
Die vanen hiez er lâzen in dem sturme nider.
vrides er dô gerte, des werte man in sider,
doch muoser werden gîsel in guntheres lânt.
daz het an im betwungen des küenen sîvrides hant.
Mit gemeinem râte sô liezen si den strît.
dürkel vil der helme unde ouch der schilde wît
si leiten von den handen; swaz sô man der vant,
die truogen bluotes varwe von der burgonden hant.
si viengen swen si wolden, des heten si gewalt.
gêrnôt unde hagene, die recken vil balt,
die wunden hiezen bâren . si vuorten mit in dan
gevangen zuo dem rîne vünf hundert werlîcher man.
Die sigelôsen recken ze tenemarke riten.
done heten ouch die sahsen sô hôhe niht gestriten
daz man in lobes jaehe; daz was den helden leit.
dô wurden ouch die veigen von vriwenden sêre gekleit.
Si hiezen daz gewaefen wider soumen an den rîn.
er hete wol geworben mit den helden sîn
sîvrit der recke, der het ez guot getân,
des im jehen muosen alle guntheres man.
Gegen wormez sande der hêrre gêrnôt.
heim zuo sîme lânde den vriwenden er enbôt,
wie gelungen waere im unde sînen man.
ez heten die vil küenen wol nâch êren getân.
Die garzûne liefen; von den wart ez geseit.
dâ vreuten sich vor liebe, di ê dâ heten leit,
dirre lieben maere di in dâ wâren komen.
dâ wart von edelen vrouwen michel vrâgen vernomen,
Wie gelungen waere des rîchen küneges man.
man hiez der boten einen vür kriemhilde gân.
daz gescach vil tougen; jane torstes über lût,
wan si hete dar under ir vil liebez herzen trût.
Dô si den boten komende zir kemenâten sach,
kriemhilt diu scoene vil güetlîchen sprach:
 <nû sag an liebiu maere; jâ gib ich dir mîn golt.
tuost duz âne liegen, ich wil dir iemer wesen holt.
Wie sciet ûz dem strîte mîn bruoder gêrnôt
unde ander mîne vriwende? ist unser iht maneger tôt?
oder wer tete dâ daz beste? daz solt du mir sagen .>
dô sprach der bote sciere: < wir heten ninder keinen zagen.
Ze ernste unde ze strîte reit nieman alsô wol,
vil edeliu küneginne, sît ich ez iu sagen sol,
sô der gast vil edele ûzer niderlânt.
dâ worhte michel wunder des küenen sîvrides hant.
Swaz die recken alle in strîte hânt getân,
dancwart unde hagene unde ander sküneges man,
swaz si striten nâch êren, daz ist gar ein wint
unz eine an sîvrîden, des künec sigmundes kint.
Si vrumten in dem sturme der helde vil erslagen,
doch möhte iu daz wunder nieman wol gesagen
waz dâ worhte sîvrit, swenn er ze strîte reit.
den vrouwen an ir mâgen tete er diu groezlîchen leit.
Ouch muoste dâ belîben maneger vrouwen trût.
sîne slege man hôrte ûf helmen alsô lût,
daz si von wunden brâhten daz vliezende bluot.
er ist an allen tugenden ein riter küen unde guot.
Swaz dâ hât begangen von metzen ortwîn
swaz er ir mocht erlângen mit dem swerte sîn,
die muosen wunt belîben oder meistec tôt,
dâ tete iwer bruoder die aller groezisten nôt
Diu iemer in den stürmen kunde sîn gescehen.
man muoz der wârheite den ûzerwelten jehen:
die stolzen burgonden habent sô gevarn
daz si vor allen scanden ir êre kunnen wol bewarn.
Man sach dâ vor ir handen vil manegen satel blôz,
dâ von liehten swerten daz velt sô lûte erdôz.
die recken von dem rîne die habent sô geriten
daz ez ir vîanden waere bezzer vermiten.
Die küenen tronegaere die vrumten grôziu leit,
dâ mit volkes kreften daz her zesamne reit.
dâ vrumte manegen tôten des küenen hagenen hant,
des vil ze sagene waere her ze burgonden lânt.
sindolt unde hûnolt, die gêrnôtes man,
unde rûmolt der küene, die hânt sô vil getân
daz ez liudegêre mac iemer wesen leit,
daz er den dînen mâgen ze rîne hete widerseit.
Strît den aller hoehsten der inder dâ gescach
ze jungest unde zem êrsten, den ie man gesach,
den tete vil willeclîche diu sîvrides hant.
er bringet rîche gîsel in daz guntheres lânt.
Die twanc mit sînen ellen der waetlîche man,
des ouch der künec liudegast muoz den scaden hân,
unde ouch von sahsen lânde sîn bruoder liudegêr.
nû hoeret mîniu maere, edeliu küneginne hêr.
Si hât gevangen beide diu sîvrîdes hant.
nie sô manegen gîsel man brâht in ditze lânt
sô von sînen schulden nû kumt an den rîn .>
ir kunden disiu maere niemer lieber gesîn.
 <
Man bringet der gesunden vünf hundert oder baz,
unde der verchwunden vrouwe, wizzet daz
wol ahzec rôte bâre her in unser lânt,
die meistec hât verhouwen des küenen sîvrides hant.
Die durch übermüeten widersagten an den rîn,
die müezen nû gevangen die guntheres sîn.
die bringet man mit vröuden her in ditze lânt .>
dô erblüete ir liehtiu varwe, dô si diu maere reht ervant.
Ir scoenez antlütze daz wart rôsenrôt,
dô mit liebe was gesceiden ûz der grôzen nôt
der waetlîche recke sîvrit der junge man.
si vreute ouch sich ir vriwende; daz was von sculden getân.
Dô sprach diu minneclîche: < du hâst mir wol geseit.
du solt haben darumbe ze miete rîchiu kleit
unde zehen marc von golde, die heiz ich dir tragen .>
des mac man sölhiu maere rîchen vrouwen gerne sagen.
Man gab im sîne miete, daz golt unde ouch diu kleit.
dô gienc an diu venster vil manec scoeniu meit.
si warten ûf die strâze; rîten man dô vant
vil der hôhgemuoten in der burgonden lânt.
Dâ kômen die gesunden, die wunden tâten sam.
si mohten grüezen hoeren von vriwenden âne scam.
der wirt gein sînen gesten vil vroelîche reit,
mit vröuden was verendet daz sîn vil groezlîchen leit.
dô enpfie er wol die sîne, die vremden tete er sam,
wan dem rîchen künege anders niht gezam
wan danken güetlîche den die im wâren komen,
daz si den sic nâh êren in sturme hêten genomen.
gunther bat im maere von sînen vriwenden sagen,
wer im an der reise ze tôde waer erslagen.
dô het er vloren nieman niwan sehzec man.
verklagen man die muose sô sît nâch helden ist getân.
Die gesunden brâhten zerhouwen manegen rant
unde helme vil verscrôten in guntheres lânt.
daz volc erbeizte nidere vür des küneges sal;
ze liebem antpfange man hôrte vroelîchen scal.
Dô hiez man herbergen die recken in die stat.
der künec sîner vil scône pflegen bat.
er hiez der wunden hüeten unde scaffen guot gemach.
wol man sîne tugende an sînen vîanden sach.
Er sprach ze liudegaste: < nû sît mir willekomen.
ich hân von iwern sculden vil grôzen scaden genomen,
der wirt mir nû vergolten, ob ich gelücke hân.
got lône mînen vriwenden: si hânt mir liebe getân .>
 <
Ir mugt in gerne danken>, sprach dô liudegêr,
 <alsô hôher gîsel gewan nie künec mê.
umbe scoene huote wir geben michel guot,
daz ir genaedeclîche an iwern vîanden tuot .>
 <
Ich wil iuch beide lâzen>, sprach er, < ledec gên,
daz mîne vîande hie bî mir bestên.
des wil ich haben bürgen, daz si mîniu lânt
iht rûmen âne hulde .> des bôt liudegêr die hant.
Man brâhte si ze ruowe unde scuof in ir gemach.
den wunden man gebettet vil güetlîchen sach.
man schancte den gesunden met unde guoten wîn.
dô kunde daz gesinde niemer vroelîcher sîn.
Ir zerhouwen schilde behalten man dô truoc.
vil bluotiger sätele der was dâ genuoc
die hiez man verbergen, daz weinten niht diu wîp.
dâ kom hermüede maneges guoten riters lîp.
Der künec pflac sîner geste vil groezlîche wol.
der vremden unde der kunden diu lânt wâren vol.
er bat der sêre wunden vil güetlîche pflegen.
dô was ir übermüeten vil harte ringe gelegen.
Die erzenîe kunden den bôt man rîchen solt,
silber âne wâge, dar zuo daz liehte golt,
daz si die helde nerten nâch der strîtes nôt.
dar zuo der künec den gesten gâbe groezlîchen bôt.
Die wider heim ze hûse heten reise muot,
die bat man noch belîben alsô man vriwenden tuot.
der künec dô gienc ze râte wi er lônte sînen man;
si heten sînen willen nâch grôzen êren getân.
Dô sprach der hêrre gêrnôt: < man sol si rîten lâzen.
über sehs wochen, sî in daz kunt getân,
daz si komen widere ze einer hôhgezît:
sô ist maneger geheilet der nû vil sêre wunder lît .>
Dô gert ouch urloubes sîvrit von niderlânt.
dô der künec gunther den willen sîn ervant,
er bat in minneclîche noch bî im bestân.
niwan durch sîne swester, sone waerez niemer getân.
Dar zuo was er ze rîche, daz er iht naeme solt.
er het daz wol verdienet, der künec was im holt.
sam wâren sîne mâge die heten daz gesehen,
waz von sînen kreften in dem strîte was geschehen.
Durch der scoenen willen gedâht er noch bestân,
ob er si gesehen möhte . sît wart ez getân:
wol nâch sînem willen wart im diu maget bekant.
sît reit er vroelîche in daz sigmundes lânt.
Der wirt hiez ze allen zîten riterscefte pflegen.
daz tete dô willeclîchen vil manec junger degen.
die wîle hiez er sidelen vor wormez ûf den sant
den die im komen solden zuo der burgonden lânt.
In den selben zîten, dô si nû solden komen,
dô het diu scoene kriemhilt diu maere wol vernomen,
er wolde hôhgezîte durch liebe vriwende hân.
dô wart vil michel vlîzen von scoenen vrouwen getân
Mit waete unde mit gebende, daz si dâ solden tragen.
uote diu vil rîche diu maere hôrte sagen
von den stolzen recken, die dâ solden komen.
dô wart ûz der valde vil rîcher kleider genomen.
Durch ir kinde liebe hiez si bereiten kleit,
dâmite wart gezieret vil manec vrouwe unde meit
unde vil der jungen recken ûz burgonden lânt.
ouch hiez si vil den vremden prüeven hêrlîch gewant.
Man sach si tägelîchen nû rîten an den rîn,
die zer hôhgezîte gerne wolden sîn.
die durch des küneges liebe kômen in daz lânt,
den bôt man sumelîchen ross unde hêrlîch gewant.
In was ir gesidele allen wol bereit,
den hoehsten unde den besten, als uns daz ist geseit,
zwein unde drîzec vürsten dâ zer hôhgezît.
dâ zierten sich engegene die scoenen vrouwen wider strît.
Ez was dâ vil unmüezec gîselher daz kint.
die geste mit den kunden vil güetlîche sint
die enpfieng er unde gêrnôt unde ouch ir beider man.
jâ gruozten si di degene, als ez nâch êren was getân.
Vil goltrôter sätele si vuorten in daz lânt,
zierlîche scilde unde hêrlîch gewant
brâhten si ze rîne zuo der hôhgezît.
manegen ungesunden sah man vroelîchen sît.
Die in den betten lâgen unde heten wunden nôt,
Die muosen des vergezzen, wie herte was der tôt.
die siechen ungesunden muosen si verklagen.
si vreuten sich der maere gein der hôhgezîte tagen,
Wie si leben wolden dâ zer wirtscaft.
wunne âne mâze, mit vröuden überkraft,
heten al die liute, swaz man ir dâ vant.
des huop sich michel vröude über al daz guntheres lânt.
An einem pfinxtmorgen sah man vür gân
gekleidet wünneclîche vil manegen küenen man,
vünf tûsent oder mêre dâ zer hôhgezît.
sich huop diu kurzewîle an manegem ende wider strît.
Der wirt der hete die sinne, im was daz wol erkant,
wie rehte herzenlîche der helt von niderlânt
sîne swester trûte, swi er si niene gesach,
der man sô grôzer scoene vor allen juncfrouwen jach.
Dô sprach zuo dem künege der degen ortwîn:
 <welt ir mit vollen êren zer hôhgezîte sîn,
sô sult ir lâzen scouwen diu wünneclîchen kint,
di mit sô grôzen êren hie zen burgonden sint.
Waz waere mannes wünne, des vreute sich sîn lîp,
ez entaeten scoene mägede unde hêrlîchiu wîp?
lâzet iwer swester vür iwer geste gân .>
der rât der was ze liebe manegem helde getân.
 <
Des wil ich gerne volgen,> sprach der künec dô.
alle di ez erfunden, di wârens harte vrô.
ernbôt ez vrouwen uoten unde ir tohter wol getân,
daz si mit ir mageden hin ze hove solde gân.
Dô wart ûz den schrînen gesuochet guot gewant,
swaz man in der valde der edelen waete vant,
die bouge mit den porten, des was in vil bereit.
sich zierte vlîzeclîche vil manec waetlîchiu meit.
Vil manec recke tumber des tages hete muot,
daz er an ze sehene den vrouwen waere guot,
daz er dâ vür niht naeme eins rîchen küneges lânt.
si sâhen die vil gerne, die si nie hêten bekant.
Dô hiez der künec rîche mit sîner swester gân,
die ir dienen solden, wol hundert sîner man,
ir unde sîner mâge; die truogen swert enhant.
daz was daz hofgesinde von der burgonden lânt.
uoten die vil rîchen die sach man mit ir komen.
diu hete scoene vrouwen geselleclîch genomen
wol hundert oder mêre: die truogen rîchiu kleit.
ouch gienc dâ nâch ir tohter vil manec waetlîchiu meit.
Von einer kemenâten sah man si alle gân.
dô wart vil michel dringen von helden dar getân,
die des gedingen hêten, ob kunde daz gescehen,
daz si die maget edele solden vroelîche sehen.
Nû gienc diu minneclîche alsô der morgenrôt
tuot ûz den trüeben wolken . dâ sciet von maneger nôt
der si dâ truog in herzen unde lânge het getân.
er sach die minneclîchen nû vil hêrlîchen stân.
Jâ lûhte ir von ir waete vil manec edel stein.
ir rôsenrôtiu varwe vil minneclîchen scein.
ob iemen wünscen solde, der kunde niht gejehen
daz er ze dirre werlde het iht scoeners gesehen.
Sam der liehte mâne vor den sternen stât,
des scîn sô lûterlîche ab den wolken gât,
dem stuont si nû gelîche vor maneger vrouwen guot.
des wart dâ wol gehoehet den zieren helden der muot.
Die rîchen kameraere sah man vor ir gân.
die hôhgemuoten degene diene wolden daz niht lâzen,
sine drungen dâ si sâhen die minneclîchen meit.
sîvride dem hêrren wart beide lieb unde leit.
Er dâcht in sînem muote: < wie kunde daz ergân
daz ich dich minnen solde? daz ist ein tumber wân.
sol aber ich dich vremeden, sô waere ich sanfter tôt .>
er wart von den gedanken vil dicke bleich unde rôt.
Dô stuont sô minneclîche daz sigmundes kint,
sam er entworfen waere an ein permint
von guotes meisters listen, als man im jach,
daz man helt deheinen nie sô scoenen gesach.
Die mit den vrouwen giengen, die hiezen von den wegen
wîchen allenthalben daz leiste manec degen.
diu hôhe tragenden herzen vreuten manegen lîp.
man sach in hôhen zühten manec hêrlîchez wîp.
Dô sprach von burgonden der hêrre gêrnôt:
 <der iu sînen dienest sô güetlîchen bôt,
gunther, vil lieber bruoder, dem sult ir tuon alsam
vor allen disen recken; des râtes ich niemer mich gescam.
Ir heizet sîvrîden zuo mîner swester kumen,
daz in diu maget grüeze, des hab wir iemer vrumen.
diu nie gegruozte recken, diu sol in grüezen pflegen,
dâmit wir haben gewunnen den vil zierlîchen degen .>
Dô giengen swirtes mâge dâ man den helt vant.
si sprâchen zuo dem recken ûzer niderlânt:
 <iu hât der künec erloubet, ir sult ze hove gân,
sîn swester sol iuch grüezen; daz ist zen êren iu getân .>
Der hêrre in sînem muote was des vil gemeit.
dô truog er im herzen lieb âne leit,
daz er sehen solde der scoenen uoten kint.
mit minneclîchen tugenden si gruozte sîvriden sint.
Dô si den hôhgemuoten vor ir stênde sach,
dô erzunde sich sîn varwe . diu scoene maget sprach:
 <sît willekomen, her sîvrit, ein edel riter guot .>
dô wart im von dem gruoze vil wol gehoehet der muot.
Er neig ir vlîzeclîche; bî der hende si in vie.
wie rehte minneclîche er bî der vrouwen gienc!
mit lieben ougen blicken ein ander sâhen an
der hêrre unde ouch diu vrouwe . daz wart vil tougenlîch getân.
Wart iht dâ vriwentlîche getwungen wîziu hant
von herzen lieber minne, daz ist mir niht bekant.
doch enkan ich niht gelouben daz ez wurde lâzen.
si het im holden willen kunt vil sciere getân.
Bî der sumerzîte unde gein des meien tagen
dorft er in sîme herzen niemer mê getrâgen
sô vil der hôhen vröude denn er dâ gewan,
dô im diu gienc enhende, die er ze trûte wolde hân.
dô gedâhte manec recke: < hey waer mir sam gescehen,
daz ich ir gienge enebene, sam ich in hân gesehen,
oder bî ze ligene! daz liez ich âne haz .>
ez gediente noch nie recke nâch einer küneginne baz.
Von swelher künege lânde die geste kômen dar,
die nâmen al gelîche niwan ir zweier war.
ir wart erloubet küssen den waetlîchen man.
im wart in al der werlde nie sô liebe getân.
Der künec von tenemarke der sprach sâ zestunt:
 <diss vil hôhen gruozes lît maneger ungesunt
des ich vil wol enpfinde von sîvrides hant.
got enlaz in niemer mêre komen in mîniu küneges lânt .>
Man hiez dô allenthalben wîchen von den wegen
der scoenen kriemhilde . manegen küenen degen
sah man gezogenlîche ze kirchen mit ir gân.
sît wart von ir gesceiden der vil waetlîche man.
Dô gienc si zuo dem münster, ir volgete manec wîp.
dô was ouch sô gezieret der küneginne lîp,
daz dâ hôher wünsce vil maneger wart verlorn.
si was dâ ze ougenweide vil manegem recken erkorn.
Vil kûme erbeite sîvrit daz man dâ gesanc.
er mohte sînen saelden des iemer sagen danc,
daz im diu was sô waege, die er in herzen truoc.
ouch was er der scoenen holt von sculden genuoc.
Dô si kom ûz dem münster sam er het ê getân,
man bat den degen küenen wider zuo zir gân.
alrêst begund im danken diu minneclîche meit,
daz er vor ir mâgen sô rehte hêrlîchen streit.
 <
Nû lôn iu got, her sîvrit>, sprach daz vil scoene kint,
 <daz ir daz habt verdienet, daz iu die recken sint
sô holt mit rehten triwen als ich si hoere jehen .>
dô begunder minneclîche an vroun kriemhilden sehen.
 <
Ich sol iu iemer dienen,> alsô sprach der degen,
 <unde enwil mîn houbet niemer ê gelegen,
ih enwerbe nâch ir willen, sol ich mîn leben hân.
daz ist nâch iwern hulden, mîn vrouw kriemhilt, getân .>
Inre tagen zwelven, der tage al ieslîch,
sah man bî dem degene die maget lobelîch,
sô si ze hove solde vor ir vriwenden gân.
der dienst wart dem recken durch grôze liebe getân.
Vröude unde wunne, vil groezlîchen scal
sah man aller tägelîch vor guntheres sal,
darûz unde ouch dar inne, von manegem küenen man.
ortwîn unde hagene vil grôzer wunder began.
Swes iemen pflegen solde, des wâren si bereit
mit volleclîcher mâze, die helde vil gemeit.
des wurden von den gesten die recken wol bekant.
dâ von sô was gezieret allez guntheres lânt.
Die dâ wunde lâgen, die sah man vür gân.
si wolden kurzwîle mit dem gesinde hân,
schirmen mit den scilden unde schiezen manegen scaft.
des hulfen in genuoge, si heten groezlîche kraft.
In der hôhgezîte der wirt der hiez ir pflegen
mit der besten spîse . er hete sich bewegen
aller slahte scande, die ie künec gewan.
man sah in vriwentlîche zuo den sînen gesten gân.
Er sprach < ir guoten recken, ê daz ir sceidet hin,
sô nemt ir mîne gâbe: alsô stêt mîn sin
daz ich ez iemer diene, versmâht iu niht mîn guot.
daz wil ich mit iu teilen, des hân ich willigen muot .>
Die von tenemarke di sprâchen sâ zehant:
 <ê daz wir wider rîten heim in unser lânt,
wir gern staeter suone . des ist uns recken nôt.
wir hân von iwern degenen manegen lieben vriwent tôt .>
liudegast geheilet sîner wunden was.
der vogt von den sahsen nâch strîte wol genas.
etelîche tôten si liezen dar enlânt.
dô gienc der künec gunther dâ er sîvriden vant.
Er sprach zuo dem recken: < nû râte wie ich tuo.
di unsern widerwinnen die wellent rîten vruo,
unde gerent staeter suone an mich unde mîne man.
nû râtâ, degen sîvrit, waz dich des dunke guot getân.
Waz mir die hêrren bieten, daz wil ich dir sagen.
swaz vünf hundert moere goldes möhten tragen,
daz gaeben si mir gerne, wold ich si ledec lâzen .>
dô sprach der starke sîvrit: < daz waere vil übele getân.
Ir sult si ledeclîchen hinnen lâzen varn,
unde daz die recken edele mêre wol bewarn
vîentlîchez rîten her in iwer lânt.
des lât iu geben sicherheit hie der beider hêrren hant .>
 <
Des râtes wil ich volgen .> dâmit si giengen dan.
den sînen vîanden wart daz kunt getân,
ir goldes gerte nieman, daz si dâ buten ê.
dâ heime ir lieben vriwenden was nâch den hermüeden wê.
Manege scilde volle man dar scatzes truoc.
er teiltes âne wâge den vriwenden sîn genuoc,
bî vünf hundert marken, unde etslîchen baz.
gêrnôt der vil küene der riet gunthere daz.
Urloup si alle nâmen, alsô si wolden dan.
dô sah man die geste vür kriemhilde gân
unde ouch dâ vrouw uote diu küneginne saz.
ez enwart nie degenen noch mêre geurloubet baz.
Die herberge wurden laere dô si von dannen riten.
noch bestuont dâ heime mit hêrlîchen siten
der künec mit sînen mâgen, vil manec edel man.
die sah man tägelîche zuo vrouwen kriemhilde gân.
Urloup dô nemen wolde sîvrit der helt guot.
er trouwete niht erwerben des er dâ hete muot.
der künec daz sagen hôrte daz er wolde dan.
gîselher der junge in von der reise gar gewan.
 <
War woldet ir nû rîten, vil edel sîvrit?
belîbet bî den recken, tuot des ich iuch bit,
bî gunthere dem künege unde ouch bî sînen man.
hie ist vil scoener vrouwen, die sol man iuch gerne sehen lâzen .>
Dô sprach der starke sîvrit: < diu ross diu lâzet stân.
ich wolde hinnen rîten, des wil ich abe gân.
unde traget ouch hin die scilde . jâ wold ich in mîn lânt.
des hât mich her gîselher mit grôzen triwen erwant .>
Sus beleip der küene durch vriwende liebe dâ.
jâ waer er in den lânden ninder anderswâ
gewesen alsô sanfte . dâ von daz gescach,
daz er nû tägelîche die scoenen kriemhilden sach.
Durch ir unmâzen scoene der hêrre dâ beleip.
mit maneger kurzewîle man nû die zît vertreip,
wan daz in twang ir minne: diu gab im dicke nôt.
darumbe sît der küene lac vil jaemerlîche tôt.
Iteniwe maere sich huoben über rîn.
man sagte daz dâ waere manec scoene magedîn.
der gedaht im eine erwerben gunther der künec guot:
dâ von begunde dem recken vil sêre hôhen der muot.
Ez was ein küneginne gesezzen über sê,
ir gelîche enheine man wesse ninder mê.
diu was unmâzen scoene, vil michel was ir kraft.
si scôz mit snellen degenen umbe minne den scaft.
Den stein den warf si verre, dar nâch si wîten spranc.
swer ir minne gerte, der muose âne wanc
driu spil an gewinnen der vrouwen wol geborn.
gebrast im an dem einen, er hete daz houbet sîn verlorn.
Des het diu juncfrouwe unmâzen vil getân.
daz gehôrte bî dem rîne ein riter wol getân,
der wande sîne sinne an daz scoene wîp.
darumbe muosen helede sît verliesen den lîp.
Dô sprach der vogt von rîne: < ich wil nider an den sê
hin ze prünhilde, swi ez mir ergê.
ich wil durch ir minne wâgen mînen lîp:
den wil ich verliesen, sine werde mîn wîp .>
 <
Daz wil ich widerrâten,> sprach dô sîvrit.
 <jâ hât diu küneginne sô vreislîche sit,
swer umb ir minne wirbet, daz ez im hôhe stât.
des muget ir der reise haben waerlîchen rât .>
 <
Sô wil ih iu daz râten,> sprach dô hagene,
 <ir bittet sîvrîde mit iu ze tragene
die vil starken swaere, daz ist nû mîn rât,
sît im daz ist sô kündec wi ez um prünhilde stât .>
Er sprach: < wil du mir helfen, edel sîvrit,
werben die minneclîchen? tuostu des ich dich bit,
unde wirt mir ze eime trûte daz minneclîche wîp,
ich wil durch dînen willen wâgen êre unde lîp .>
Des antwurte sîvrit, der sigmundes sun:
 <gîstu mir dîne swester, sô wil ich ez tuon,
die scoenen kriemhilde, ein küneginne hêr.
sô gêr ich deheines lônes nâch mînen arbeiten mê .>
 <
Daz lob ich,> sprach dô gunther, < sîvrit, an dîne hant.
unde kumt diu scoene prünhilt her in ditze lânt,
sô wil ich dir ze wîbe mîne swester geben,
sô mahtu mit der scoenen iemer vroelîche leben .>
Des swuoren si dô eide, die recken vil hêr.
des wart ir arebeiten verre deste mê,
ê daz si die vrouwen brâhten an den rîn.
des muosen die vil küenen sît in grôzen sorgen sîn.
sîvrit der muose vüeren die kappen mit im dan,
die der helt vil küene mit sorgen gewan
ab eime getwerge, daz hiez albrîch.
sich bereiten zuo der verte die recken küen unde rîch.
Alsô der starke sîvrit die tarnkappen truoc,
sô hêt er dar inne krefte genuoc,
zwelf manne sterke zuo sîn selbes lîp.
er warp mit grôzen listen daz vil hêrlîche wîp.
Ouch was diu selbe tarnhût alsô getân
daz dar inne worhte ein ieslîcher man
swaz er selbe wolde, daz in doch nieman sach.
sus gewan er prünhilde, dâ von im leide gescach.
 <
Nû sag mir, degen sîvrit, ê daz mîn vart ergê,
daz wir mit vollen êren komen an den sê,
suln wir iht recken vüeren in prünhilde lânt?
drîzec tûsent degene die werdent sciere besant .>
 <
Swie vil wir volkes vüeren,> sprach aber sîvrit,
 <ez pfliget diu küneginne sô vreislîcher sit,
die müesen doch ersterben von ir übermuot.
ich sol iuch baz bewîsen, degen küene unde
Wir suln in recken wîse varn ze tal den rîn.
die wil ich dir nennen, die daz sulen sîn.
selbe vierde degene varn wir an den sê.
sô erwerben wir die vrouwen, swi ez uns dar nâch ergê.
Der gesellen bin ich einer, daz ander soltu wesen,
der dritte daz sî hagene wir mugen wol genesen,
der vierde daz sî dancwart, der küene man.
uns endurfen ander tûsent mit strîte niemer bestân .>
 <
Diu maere wess ich gerne,> sprach der künec dô,
 <ê daz wir hinnen vüeren des waere ich harte vrô,
waz wir kleider solden vor prünhilde tragen,
diu uns dâ wol gezaemen: daz sult ir gunthere sagen .>
 <
Wât die aller besten die ie man bevant,
die treit man zallen zîten in prünhilde lânt.
des sulen wir rîchiu kleider vor der vrouwen tragen,
daz wirs iht haben scande, sô man diu maere hoere sagen .>
Dô sprach der degen guoter: < sô wil ich selbe gân
zuo mîner lieben muoter, ob ich erbitten kan
daz uns ir scoenen mägede helfen prüeven kleit,
diu wir tragen mit êren vür die hêrlîchen meit .>
Dô sprach von tronege hagene mit hêrlîchen siten:
 <waz welt ir iwer muoter sölher dienste biten?
lât iwer swester hoeren wes ir habet muot:
sô wirdet iu ir dienest zuo dirre hovereise guot .>
dô enbôt er sîner swester daz er si wolde sehen,
unde ouch der degen sîvrit . ê daz was gescehen,
dô het sich diu scoene ze wunsche wol gekleit.
daz komen der vil küenen daz was ir maezlîche leit.
Nû was ouch ir gesinde gezieret als im zam.
die vürsten kômen beide, dô si daz vernam,
dô stuont si von dem sedele, mit zühten si dô gienc
dâ si den gast vil edele unde ouch ir bruoder enpfie.
 <
Willekomen sî mîn bruoder unde der geselle sîn.
diu maere ich wiste gerne,> sô sprach daz magedîn,
 <waz ir hêrren woldet, sît ir ze hove gât.
daz lâzet ir mich hoeren wi ez iu edelen recken stât .>
Dô sprach der künec gunther: < vrouwe, ich wilz iu sagen.
wir müezen michel sorgen bî hôhem muote tragen.
wir wellen höfschen rîten verre in vremdiu lânt;
wir solden zuo der reise haben zierlîch gewant .>
 <
Nû sitzet, lieber bruoder,> sprach daz küneges kint,
 <unde lât mich rehte hoeren wer die vrouwen sint,
der ir dâ gert mit minnen in ander künege lânt .>
die ûzerwelten beide nam diu vrouwe bî der hant.
Dô gienc si mit in beiden dâ si ê dâ saz,
ûf matraz diu vil rîchen, ich wil wol wizzen daz,
geworht von guoten bilden, mit golde wol erhaben.
si mohten bî den vrouwen guote kurzwîle haben.
Vriwentlîche blicke unde güetlîchez sehen,
des mohte dâ in beiden harte vil gescehen.
er truoc si im herzen, si was im sô der lîp.
sît wart diu scoene kriemhilt des starken sîvrides wîp.
Dô sprach der künec rîche: < vil liebiu swester mîn,
âne dîne helfe kundez niht gesîn.
wir wellen kurzwîlen in prünhilde lânt:
dâ bedorften wir ze habene vor vrouwen hêrlîch gewant .>
Dô sprach diu juncfrouwe: < vil lieber bruoder mîn,
swaz der mînen helfe dar an kan gesîn,
des bring ich iuch wol innen, daz ich iu bin bereit.
versagt iu ander iemen, daz waere kriemhilde leit.
Ir sult mich, riter edele, niht sorgende biten,
ir sult mir gebieten mit hêrlîchen siten.
swaz iu von mir gevalle, des bin ich iu bereit,
unde tuon ez willeclîche,> sprach diu wünneclîche meit.
 <
Wir wellen, liebiu swester, tragen guot gewant.
daz sol helfen prüeven iwer edeliu hant.
des volziehen iwer mägede, daz ez uns rehte stât,
wande wir der verte hân deheiner slahte rât .>
Dô sprach diu juncfrouwe: < nû merket waz ich sage.
ich hân selbe sîden: nû scaffet daz man trage
gesteine uns ûf den scilden, sô wurken wir diu kleit .>
des willen was dô gunther unde ouch sîvrit bereit.
 <
Wer sint die gesellen,> sprach diu künegîn,
 <die mit iu gekleidet ze hove sulen sîn?>
er sprach: < ich selbe vierde: zwêne mîne man,
dancwart unde hagene, suln ze hove mit mir gân.
Ir sult vil rehte merken waz ich iu, vrouwe, sage:
daz ich selbe vierde ze vier tagen trage
ie drîer hande kleider unde alsô guot gewant,
daz wir âne scande rûmen prünhilde lânt .>
Mit guotem urloube die hêrren schieden dan.
dô hiez ir juncfrouwen drîzec meide gân
ûz ir kemenâten kriemhilt diu künegîn,
die zuo sölhem werke heten groezlîchen sin.
Die arâbîschen sîden wîz alsô der snê
unde von zazamanc der guoten grüen alsam der klê,
dar in si leiten steine; des wurden guotiu kleit.
selbe sneit si kriemhilt, diu vil hêrlîche meit.
Von vremder visce hiuten bezoc wol getân
ze sehene vremden liuten, swaz man der gewan,
die dahten si mit sîden, sô si si solden tragen.
nû hoeret michel wunder von der liehten waete sagen.
Von marroch ûz dem lânde unde ouch von lybîân
die aller besten sîden die ie mê gewan
deheines küneges künne, der heten si genuoc.
wol lie daz scînen kriemhilt daz si in holden willen truoc.
Sît si der hôhen verte heten nû gegert,
härmîne vederen di dûhten si unwert.
pfellel darobe lâgen swarz alsam ein kol,
daz noch snellen helden stüende in hôhgezîten wol.
ûz arâbîschem golde vil gesteines scein.
der vrouwen unmuoze diu newas niht klein:
inre siben wochen bereiten si diu kleit.
dô was ouch ir gewaefen den guoten recken bereit.
Dô si bereitet wâren, dô was in ûf den rîn
gemachet vlîzeclîchen ein starkez sciffelîn,
daz si tragen solde vol nider an den sê.
den edelen juncfrouwen was von arbeiten wê.
Dô sagte man den recken, in waeren nû bereit,
diu si dâ vüeren solden, ir zierlîchen kleit,
alsô si dâ gerten . daz was nû getân.
done wolden si niht lânger bî dem rîne bestân.
Nâch den hergesellen wart ein bote gesant,
ob si wolden scouwen niwez ir gewant,
ob ez den helden waere ze kurz unde ouch ze lânc.
ez was in rehter mâze, des sagten si den vrouwen danc.
Vür alle die si kômen, die muosen in des jehen,
daz si zer werlde hêten bezzers niht gesehen.
des mohten si si gerne dâ ze hove tragen.
von bezzer recken waete kunde nieman niht gesagen.
Vil groezlîche danken wart dâ niht verdeit.
dô gerten urloubes di helde vil gemeit.
in riterlîchen zühten di hêrren tâten daz.
des wurden liehtiu ougen von weinen trüeb unde naz.
Si sprach: < vil lieber bruoder, ir möhtet noh bestân
unde wurbet ander vrouwen daz hiez ich wol getân,
dâ iu sô sêre enwâge stüende niht der lîp.
ir muget hie nâher vinden ein alsô hôchgeborn wîp .>
Ich waen in sagt ir herze daz in dâ von geschach.
si weinten al gelîche, swaz îeman gesprach.
ir golt in vor den brüsten wart von trähen sal,
die vielen in genôte von den ougen hin ze tal.
Si sprach: < hêrre sîvrit, lât iu bevolhen sîn
ûf triwe unde ûf gnâde den lieben bruoder mîn,
daz im iht gewerre in prünhilde lânt .>
daz lobte der vil küene in vroun kriemhilde hant.
Dô sprach der degen rîche: < ob mir mîn leben bestât,
sô sult ir aller sorgen, vrouwe, haben rât.
ich bringen in gesunden her wider an den rîn,
daz wizzet sicherlîchen .> im neic daz scoene magedîn.
Ir goltvarwen scilde man truog in ûf den sant
unde brâht in zuo zin allez ir gewant.
ir ross hiez man in ziehen; si wolden rîten dan.
dâ wart von scoenen vrouwen vil michel weinen getân.
Dô stuonden in den venstern diu minneclîchen kint.
ir scif mit dem segele daz ruort ein hôher wint.
die stolzen hergesellen di sâzen ûf den rîn.
dô sprach der künec gunther: < wer sol nû scifmeister sîn?>
 <
Daz wil ich,> sprach sîvrit: < ich kan iuch ûf der vluot
hinnen wol gefüeren, daz wizzet, helde guot.
die rehten wazzerstrâzen die sint mir wol bekant .>
si scieden vroelîchen ûz der burgonden lânt.
sîvrit dô balde eine scalten gewan:
von stade begunde schieben der kreftige man.
gunther der küene ein ruoder selbe nam.
dô huoben sich von lânde die snellen riter lobesam.
Si vuorten rîche spîse, dar zuo vil guoten wîn,
den besten den man kunde vinden umben rîn.
ir ross diu stuonden scône, si heten guot gemach.
ir scif daz gienc vil ebene, vil lützel leides in gescach.
Ir vil starken segelseil diu wurden in gestraht;
si vuoren zweinzec mîle, ê daz ez wurde nacht,
mit eime guoten winde nider gegen dem sê.
ir starkez arbeiten tete sît den hôhgemuoten wê.
An dem zwelften morgen, sô wir hoeren sagen,
heten si di winde verre dan getragen
gegen îsensteine in prünhilde lânt.
daz was ir deheinem niwan sîvride erkant.
Dô der künec gunther sô vil der bürge sach
unde ouch die wîten marke, wie balde er dô sprach:
 <sagt mir, vriwent sîvrit, ist iu daz bekant,
wes sint dise bürge unde ouch daz hêrlîche lânt?>
Des antwurte sîvrit: < ez ist mir wol bekant.
ez ist prünhilde liute unde lânt
unde îsenstein diu veste, als ir mich hôrtet jehen.
dâ muget ir noch hiute vil scoener vrouwen gesehen.
unde wil iu helden râten, ir habt einen muot.
ir jehet gelîche, jâ dunket ez mich guot.
swenne wir noch hiute vür prünhilde gân,
sô müezen wir mit sorgen vor der küneginne stân.
Sô wir die minneclîchen bî ir gesinde sehen.
sô sult ir, helde maere, wan einer rede jehen:
gunther sî mîn hêrre, unde ich sî sîn man.
des er dâ hât gedingen, daz wirdet allez getân .>
Des wâren si bereite swaz er si loben hiez.
durch ir übermüete ir deheiner ez niht liez,
si jâhen swes er wolde, dâ von in wol gescach,
dô der künec gunther die scoenen prünhilde sach.
 <
Jane lob ihz niht sô verre durch die liebe dîn
sô durch dîne swester, daz scoene magedîn.
diu ist mir sam mîn sêle unde sô mîn selbes lîp.
ich wil daz gerne dienen, daz si werde mîn wîp .>
In der selben zîte dô was ir scif gegân
der bürge alsô nâhen, dô sah der künec stân
oben in den venstern vil manege scoene meit.
daz er ir niht erkande, daz was gunthere leit.
Er vrâgte sîvride, den gesellen sîn:
 <ist iu daz iht künde umb disiu magedîn,
die dort her nider scouwent gein uns ûf die vluot?
swi ir hêrre heize, si sint vil hôhe gemuot .>
Dô sprach der hêrre sîvrit: < nû sult ir tougen spehen
under den juncfrouwen, unde sult mir danne jehen
welhe ir nemen woldet, hetet irs gewalt .>
 <daz tuon ich>, sô sprach gunther, ein riter küen unde balt.
 <
Sô sihe ich ir eine in jenem venster stân,
in snêwîzer waete, diu ist sô wol getân,
die welent mîniu ougen durch ir scoenen lîp.
ob ich gewalt des hête, si müese werden mîn wîp .>
 <
Dir hât erwelt vil rehte dîner ougen schîn:
ez ist diu edel prünhilt, daz schoene magedîn,
nâch der dîn herze ringet, dîn sin unde ouch der muot .>
elliu ir gebaerde diu dûhte guntheren guot.
Dô hiez diu küneginne ûz den venstern gân
ir hêrlîche mägede, sin solden dâ niht stân
den vremden an ze sehene . des wâren si bereit.
waz dô die vrouwen tâten, daz ist uns sider ouch geseit.
Gegen den unkunden strîchen si ir lîp,
des ie site hêten diu waetlîchen wîp.
an diu engen venster kômen si gegân,
dâ si die helde sâhen; daz wart durch schouwen getân.
Ir wâren niwan viere, die kômen in daz lânt.
sîfrit der küene ein ros zôch ûf den sant;
daz sâhen durch diu venster diu waetlîchen wîp.
des dûhte sich getiuret des künec guntheres lîp.
Er habt im dâ bî zoume daz zierlîche marc,
guot unde schoene, vil michel unde starc,
unz der künec gunther in den satel gesaz.
alsô diente im sîfrit, des er doch sît vil gar vergaz.
Dô zôh er ouch daz sîne von dem schiffe dan.
er het solhen dienest vil selten ê getân,
daz er bî stegereife gestüende helde mê.
daz sâhen durch diu venster die vrouwen schoen unde hêr.
Reht in einer mâze den helden vil gemeit
von snêblânker varwe ir ros unde ouch ir kleit
wâren vil gelîche . ir schilde wol getân
die lûhten von den handen den vil waetlîchen man.
Ir sätel wol gesteinet, ir vürbüege smal
si riten hêrlîche vür prünhilde sal
dar an hiengen schellen von liehtem golde rôt.
si kômen zuo dem lânde als ez ir ellen gebôt,
Mit spern niwesliffen, mit swerten wol getân,
diu ûf die sporn giengen den waetlîchen man.
di vuorten die vil küenen, scharpf unde dar zuo breit.
daz sach allez prünhilt, diu vil hêrlîche meit.
Mit in kômen dô dancwart unde ouch hagene.
wir hoeren sagen maere, wie die degene
von rabenswarzer varwe truogen rîchiu kleit.
ir schilde wâren schoene, michel, guot unde breit.
Von indîa dem lânde man sah si steine tragen,
die kôs man an ir waete vil hêrlîche wagen.
si liezen âne huote ir schiffel bî der vluot.
sus riten zuo der bürge die helde küene unde guot.
Sehs unde ahzec türne si sâhen drinne stân,
drî palas wîte unde einen sal wol getân
von edelem marmelsteine grüene alsam ein gras,
dar inne selbe prünhilt mit ir ingesinde was.
Diu burc was entslozzen, vil wîte ûf getân.
dô liefen in engegene die prünhilde man
unde enpfiengen dise geste in ir vrouwen lânt.
ir ros hiez man behalten unde ir schilde von der hant.
Dô sprach ein kameraere: < ir sult uns geben diu swert
unde ouch die liehten brünne .> < des sît ir ungewert,>
sprach von tronege hagene: < wir wellens selbe tragen .>
dô begunde im sîfrit dâ von diu rehten maere sagen.
 <
Man pfliget in dirre bürge, daz wil ich iu sagen,
daz neheine geste hie wâfen sulen tragen.
nû lât si tragen hinnen, daz ist wol getân .>
des volgete vil ungerne hagene guntheres man.
Man hiez den gesten schenken unde schuof in ir gemach.
vil manegen snellen recken man dâ ze hove sach
in vürstlîcher waete allenthalben gân.
doch wart michel schouwen an die küenen getân.
Dô wart vroun prünhilde gesaget mit maeren
daz unkunde recken dâ komen waeren
in hêrlîcher waete gevlozzen ûf der vluot.
dâ von begunde vrâgen diu maget schoene unde guot.
 <
Ir sult mich lâzen hoeren,> sprach diu künegîn,
 <wer di vil unkunden recken mugen sîn,
die in mîner bürge sô hêrlîche stân,
unde durch wes liebe die helde her gevarn hân .>
Dô sprach ein ir gesinde: < vrouwe, ich mac wol jehen
daz ich ir deheinen nie mê habe gesehen,
wan gelîche sîfride einer darunder stât.
den sult ir wol enpfâhen, daz ist mit triwen mîn rât.
Der ander der gesellen der ist sô lobelîch.
ob er gewalt des hête, wol waer er künec rîch
ob wîten vürsten lânden, unde maht er diu gehân.
man siht in bî den andern sô rehte hêrlîche stân.
Der dritte der gesellen der ist sô gremelîch,
unde doch mit schoenem lîbe, küneginne rîch
von swinden sînen blicken, der er sô vil getuot.
er ist in sînen sinnen, ich waene, grimme gemuot.
Der jungeste darunder der ist sô lobelîch.
magtlîcher zühte sihe ich den degen rîch
mit guotem gelaeze sô minneclîche stân.
wir möhtenz alle vürhten, hete im hie iemen iht getân.
Swie blîde er pflege der zühte, unde swie schoene sî sîn lîp,
er möhte wol erweinen vil waetlîchiu wîp,
swenn er begunde zürnen . sîn lîp ist sô gestalt,
er ist in allen tugenden ein degen küene unde balt .>
Dô sprach diu küneginne: < nû brinc mir mîn gewant.
unde ist der starke sîfrit komen in diz lânt
durch willen mîner minne, ez gât im an den lîp.
ich vürhte in niht sô sêre daz ich werde sîn wîp .>
prünhilt diu schoene wart schiere wol gekleit.
dô gienc mit ir dannen vil manic schoeniu meit,
wol hundert oder mêre, gezieret was ir lîp.
ez wolden sehen die geste diu vil waetlîchen wîp.
Dâ mit giengen degene dâ ûz îslânt,
die prünhilde recken . die truogen swert enhant,
vünf hundert oder mêre, daz was den gesten leit.
dô stuonden von dem sedele die helde küene unde gemeit.
Dô diu küneginne sîfriden sach,
nû muget ir gerne hoeren wie diu maget sprach:
 <sît willekomen, sîfrit, her in ditze lânt.
waz meinet iwer reise? gerne het ich daz bekant .>
 <
Vil michel iwer gnâde, mîn vrouw prünhilt,
daz ir mich ruochet grüezen, vürsten tohter milt,
vor disem edelen recken, der hie vor mir stât,
wand er ist mîn hêrre: der êren het ich gerne rât.
Er ist geborn von rîne, waz sol ich dir sagen mê?
durch die dîne liebe sîn wir gevarn her.
der wil dich gerne minnen, swaz im dâ von geschiht.
nû bedenke dichs bezîte: mîn hêrre erlâzet dich es niht.
Er ist geheizen gunther unde ist ein künec hêr.
erwurbe er dîne minne, sone gert er nihtes mê.
ja gebôt mir her ze varne der recke wol getân:
möht ich es im geweigert hân, ich het ez gerne verlân .>
Si sprach: < ist er dîn hêrre unde bistu sîn man,
diu spil, diu ich im teile, getar er diu bestân,
behabt er des die meisterschaft, sô wird ich sîn wîp,
unde ist daz ich gewinne, ez gêt iu allen an den lîp .>
Dô sprach von tronege hagene: < vrouwe, lât uns sehen
iwer spil diu starken . ê daz iu müeste jehen
gunther mîn hêrre, dâ müesez herte sîn.
er trûwet wol erwerben ein alsô schoene magedîn .>
 <
Den stein sol er werfen unde springen dar nâch,
den gêr mit mir schiezen . lât iu niht sîn ze gâch.
ir muget wol hie verliesen die êre unde ouch den lîp.
des bedenket iuch vil ebene,> sprach daz minneclîche wîp.
sîfrit der vil küene zuo dem künege trat,
allen sînen willen er in reden bat
gegen der küneginne; er solde ân angest sîn.
 <ich sol iuch wol behüeten vor ir mit den listen mîn .>
Dô sprach der künec gunther: < küneginne hêr,
nû teilt swaz ir gebietet . unde waeres dannoch mê,
daz bestüende ich allez durch iwern schoenen lîp.
mîn houbet wil ich verliesen, ir enwerdet mîn wîp .>
Dô diu küneginne sîne rede vernam,
der spile bat si gâhen, als ir dô daz gezam.
si hiez ir gewinnen ze strîte guot gewant,
eine brünne rôtes goldes unde einen guoten schildes rant.
Ein wâfenhemde sîdîn daz leit an diu meit,
daz in deheinem strîte wâfen nie versneit,
von pfellel ûzer lybîâ . ez was vil wol getân.
von porten lieht gewürhte daz sach man schînen dar an.
Die zît wart disen recken in gelfe vil gedreut.
dancwart unde hagene die wâren ungefreut.
wi ez dem künege ergienge, des sorgete in der muot.
si dâchten: < unser reise diu ist uns recken niht ze guot .>
Die wîle was ouch sîfrit, der waetlîche man,
ê ez iemen erfunde, in daz schif gegân,
dâ er sîne tarnkappen verborgen ligen vant.
dar in slouf er vil schiere, dô was er nieman bekant.
Er îlte hin widere . dô vant er recken vil,
dâ diu küneginne teilte ir hôhen spil.
dar gienc er tougenlîche von listen daz geschach,
alle die dâ wâren, daz in dâ nieman ensach.
Der rinc der was bezeiget, dâ solde daz spil geschehen
vor manegem küenen recken, die daz solden sehen
mê danne siben hundert . die sah man wâfen tragen:
swem an dem spil gelunge, daz ez di helde solden sagen.
Dô was komen prünhilt . gewâfent man die vant
sam ob si solde strîten umb elliu küneges lânt.
jâ truoc si ob den sîden vil manegen goldes zein.
ir minneclîchiu varwe dar under hêrlîche schein.
Dô kom ir gesinde . die truogen dar zehant
von alrôtem golde einen schildes rant,
mit stahelherten spangen, vil michel unde breit,
dar under spilen wolde diu vil minneclîche meit.
Der vrouwen schiltvezzel ein edel porte was.
dar ûfe lâgen steine grüene sam ein gras.
der lûhte maneger hande mit schîne wider daz golt.
er müeste wesen vil küene dem diu vrouwe wurde holt.
Der schilt was under bukeln, als uns daz ist gesaget,
wol drîer spannen dicke, den solde tragen diu maget.
von stahel unde ouch von golde rîch er was genuoc,
den ir kameraere selbe vierde kûme truoc.
Alsô der starke hagene den schilt dar tragen sach,
mit grimmigem muote der helt von tronege sprach:
 <wâ nû, künec gunther? wie vliesen wir den lîp!
der ir dâ gert ze minnen, diu ist des tiuveles wîp .>
Vernemt noch von ir waete: der hete si genuoc.
von azagouc der sîden einen wâfenroc si truoc,
edel unde rîche; ab des varwe schein
von der küneginne vil manic hêrlîcher stein.
Dô truoc man der vrouwen swaere unde grôz
einen gêr vil scharpfen, den si alle zîte schôz,
starc unde ungefüege, michel unde breit,
der ze sînen ecken harte vreislîchen sneit.
Von des gêres swaere hoeret wunder sagen.
wol vierdehalbiu messe was dar zuo geslagen.
den truogen kûme drîe prünhilde man.
gunther der edele vil harte sorgen began.
Er dâchte in sînem muote: < waz sol diz wesen?
der tiuvel ûz der helle wie kunder dâ vor genesen?
waer ich ze burgonden mit dem lebene mîn,
si müeste hie vil lânge vrî vor mîner minne sîn .>
Dô sprach hagenen bruoder, der küene dancwart:
 <mich riwet inneclîchen disiu hovevart.
nû hiezen wir ie recken: wi verliesen wir den lîp,
suln uns in disen lânden nû verderben diu wîp!
Mich müet daz harte sêre, daz ich kom in diz lânt.
unde hete mîn bruoder hagene sîn wâfen an der hant,
unde ouch ich daz mîne, sô möhten sampfte gân
mit ir übermüete alle prünhilde man.
Daz wizzet sicherlîchen, si soldenz wol bewarn.
unde het ich tûsent eide ze einem vride geswarn,
ê daz ich sterben saehe den lieben hêrren mîn,
jâ müese den lîp verliesen daz vil schoene magedîn .>
 <
Wir solden ungevangen wol rûmen diz lânt,>
sprach dô sîn bruoder hagene, < unde heten wir daz gewant
des wir ze nôt bedurfen unde ouch diu swert vil guot,
sô wurde wol gesenftet der starken vrouwen übermuot .>
Wol hôrt diu maget edele waz der degen sprach.
mit smielendem munde si über ahsel sach:
 <nû er dunke sich sô küene, sô traget in ir gewant,
ir vil scharpfen wâfen gebet den recken an die hant .>
Dô si diu swert gewunnen, alsô diu maget gebôt,
der vil küene dancwart von vröuden wart rôt.
 <nû spilen swes si wellen,> sprach der vil snelle man:
 <gunther ist umbetwungen, sît daz wir unser wâfen hân .>
Diu prünhilde sterke vil groezlîche schein.
man truoc ir zuo dem ringe einen swaeren stein,
grôz unde ungefüege, michel unde wel.
in truogen kûme zwelfe, helde küene unde snel.
Den warf si zallen zîten, sô si den gêr verschôz.
der burgonden sorge wurden harte grôz.
 <wâfen,> sprach hagene, < waz hât der künec ze trût!
jâ solde si in der helle sîn des übeln tiuvels brût .>
An vil wîzen armen si die ermel want.
si begunde vazzen den schilt an der hant.
den gêr si hôhe zuhte: dô gienc ez an den strît.
gunther unde sîfrit die vorhten prünhilde nît.
unde waere im sîfrit niht ze helfe komen,
sô hete si dem künege sînen lîp benomen.
er gienc dar tougenlîche unde ruort im sîne hant.
gunther sîne liste vil harte sorclîch ervant.
 <
Waz hât mich gerüeret?> dâchte der küene man.
dô sach er allenthalben; er vant dâ nieman stân.
er sprach: < ich binz sîfrit, der liebe vriunt dîn.
vor der küneginne soltu gar ân angest sîn.
Den schilt gip mir von hende unde lâ mich den tragen,
unde merke rehte waz du mich hoerest sagen.
nû hab du die gebaere, diu werc wil ich begân .>
dô er in reht erkande, ez was im liebe getân.
 <
Nû hil du mîne liste, dine soltu nieman sagen,
sô mac diu küneginne vil lützel iht bejagen
an dir deheines ruomes, des si doch willen hât.
nû sihtu wie diu vrouwe vor dir unsorclîchen stât .>
Dô schôz vil krefteclîche diu hêrliche meit
ûf einen schilt niwen, michel unde breit,
den truoc an sîner hende daz sigelinde kint.
daz viwer spranc von stahele alsam ez waete der wint.
Des starken gêres snîde al durch den schilt gebrach,
daz man daz viwer lougen ûz den ringen sach.
des schuzzes beide strûchten die kreftigen man.
wan diu tarnkappe, si waeren tôt dâ bestân.
sîfride dem vil küenen von munde brast daz bluot.
vil balde spranc er widere . dô nam der helt guot
den gêr, den si geschozzen im hete durch den rant;
den vrumte ir dô hin widere des starken sîfrides hant.
Er dâchte: < ich wil niht schiezen daz schoene magedîn .>
er kêrte des gêres snîde hinder den rucke sîn.
mit der gêrstangen er schôz ûf ir gewant
daz ez erklânc vil lûte von sîner ellenthaften hant.
Daz viwer stoup ûz ringen alsam ez tribe der wint.
den schuz den schôz mit ellen daz sigemundes kint.
sine mohte mit ir kreften des schuzzes niht gestân.
ez enhete der künec gunther entriwen niemer getân.
prünhilt diu schoene wie balde si ûf spranc!
 <gunther, rîter edele, des schuzzes habe danc .>
si wânde daz erz hête mit sîner kraft getân:
ir was dar nâch geslichen ein verre kreftiger man.
Dô gienc si hin vil balde; zornec was ir muot.
den stein huop vil hôhe diu edel maget guot.
si swanc in krefteclîche vil verre von der hant.
dô spranc si nâch dem wurfe; ja erklânc ir allez ir gewant.
Der stein der was gevallen wol zwelf klâfter dan.
den wurf brach mit sprunge diu maget wol getân.
dar gienc der hêrre sifrit dâ der stein gelac;
gunther in dô wegete, der helt in werfenne pflac.
sîfrit der was küene, vil kreftec unde lânc.
den stein den warf er verrer, dar zuo er wîter spranc.
von sînen schoenen listen er hete kraft genuoc
daz er mit dem sprunge den künec gunther doch truoc.
Der sprunc der was ergangen, der stein der was gelegen.
dô sach man ander nieman wan gunther den degen.
prünhilt diu schoene wart in zorne rôt.
sîfrit hete geverret des künec guntheres tôt.
Zuo zir ingesinde ein teil si lûte sprach,
dô si ze ent des ringes den helt gesunden sach:
 <vil balde kumt her nâher, ir mâge unde mîne man!
ir sult dem künec gunther alle wesen undertân .>
Dô leiten die vil küenen diu wâfen von der hant,
si buten sich ze vüezen ûz burgonden lânt
gunther dem rîchen, vil manic küener man.
si wânden daz er hête diu spil mit sîner kraft getân.
Er gruoztes minneclîche, jâ was er tugende rîch.
dô nam in bî der hende diu maget lobelîch.
si erloubte im daz er solde haben dâ gewalt.
des vreute sich dô hagene, der degen küene unde balt.
Si bat den rîter edele mit ir dannen gân
in den palas wîten . alsô daz wart getân,
dô erbôt man ez den recken mit dienste deste baz.
dancwart unde hagene die muosenz lâzen âne haz.
sîfrit der snelle wîse was er genuoc.
sîne tarnkappen er aber behalten truoc.
dô gienc er hin widere dâ manic vrouwe saz.
er sprach zuo dem künege, unde tete vil wîslîche daz:
 <
Wes bîtet ir, mîn hêrre? wan beginnet ir der spil,
der iu diu küneginne teilet alsô vil?
unde lât uns balde schouwen wie diu sîn getân .>
sam ers niht enwesse, gebârte der listige man.
Dô sprach diu küneginne: < wie ist daz geschehen
daz ir habt, her sîfrit, der spil niht gesehen,
diu hie hât errungen diu guntheres hant?>
des antwurt ir hagene ûzer burgonden lânt.
Er sprach: < dâ het ir, vrouwe, betrüebet uns den muot:
dô was bî unserm scheffe sîfrit der helt guot,
dô der vogt von rîne diu spil iu an gewan,
des ist ez im unkunde,> sprach der guntheres man.
 <
Sô wol mich dirre maere,> sprach sîfrit der degen,
 <daz iwer hôhverte sint alsô hie gelegen,
daz iemen lebet der iwer meister müge sîn.
nû sult ir, maget edele, uns hinnen volgen an den rîn .>
Dô sprach diu wol getâne: < des enmac niht ergân.
ez müezen ê bevinden mâge unde mîne man.
jane mac ich alsô lîhte gerûmen mîniu lânt.
di mîne besten vriunde müezen werden ê besant .>
Dô hiez si boten rîten allenthalben dan.
si besande ir vriunde, mâge unde man.
die bat si ze îsensteine komen unerwant,
unde hiez in geben allen rîch unde hêrlîch gewant.
Sie riten tägelîche spâte unde vruo
der prünhilde bürge scharhafte zuo.
 <jârâjâ,> sprach hagene, < waz haben wir getân!
wir erbeiten hie vil übele der schoenen prünhilde man.
Sô si nû mit ir krefte koment in daz lânt
der küneginne wille ist uns unbekant:
waz ob si alsô zürnet daz wir sîn verlorn?,
sô ist uns diu maget edele ze grôzen sorgen geborn .>
Dô sprach der starke sîfrit: < daz sol ich understên.
des ir dâ habt sorge, des lâz ich niht ergên.
ich sol iu helfe bringen her in diz lânt
von ûzerwelten recken die iu noch nie wurden bekant.
Ir sult nâch mir niht vrâgen; ich wil hinnen varn.
got müez iwer êre die zît wol bewarn.
ich kum schiere widere unde bringe iu tûsent man
der aller besten degene der ich ie kunde gewan .>
 <
Sone sît et niht ze lânge,> sprach der künec dô.
 <wir sîn iwer helfe vil billîchen vrô .>
er sprach: < ich kum iu widere in vil kurzen tagen.
daz ir mich habt gesendet, daz sult ir prünhilde sagen .>
Dannen gienc dô sîfrit zer porten ûf den sant
in sîner tarnkappen, dâ er ein schiffel vant.
dar an sô stuont vil tougen daz sigemundes kint.
er vuort ez balde dannen, alsam ez waete der wint.
Den schefmeister sach nieman: daz schiffel sêre vlôz
von sîfrides kreften, die wâren alsô grôz.
si wânden daz ez vuorte ein sunderstarker wint.
nein, ez vuorte sîfrit, der schoenen sigelinden kint.
Bî des tages zîte unde in der einen nacht
kom er ze einem lânde mit groezlîcher maht,
wol hundert lânger raste unde dannoch baz,
daz hiez nibelunge, dâ er den grôzen hort besaz.
Der helt der vuor aleine ûf einen wert vil breit.
daz schif gebant vil balde der rîter vil gemeit.
er gienc zuo einem berge, dar ûf ein burc stuont,
unde suochte herberge, sô die wegemüeden tuont.
Dô kom er vür die porten: verslozzen im diu stuont.
jâ huoten si ir êren, sô noch die liute tuont.
anz tor begunde bôzen der unkunde man;
daz was wol behüetet . dô vant er innerthalben stân
Einen ungefüegen der der bürge pflac,
bî dem zallen zîten sîn gewaefen lac.
der sprach: < wer ist der bôzet sô vaste an daz tor?>
dô wandelt sîne stimme der hêrre sîfrit dâ vor.
Er sprach: < ich bin ein recke, nû entsliuz ûf daz tor.
ich erzürne ir eteslîchen noch hiute dâ vor,
der gerne sampfte laege unde hete sîn gemach .>
daz muote den portenaere, dô daz her sîfrit gesprach.
Nû hete der rise küene sîn gewaefen an getân,
sînen helm ûf sîn houbet . der vil starke man
den schilt vil balde zuhte, daz tor er ûf dô swief.
wi rehte grimmeclîchen er an sîfriden lief!
Wi er getorste wecken sô manegen küenen man!
dâ wurden slege swinde von sîner hant getân.
dô begond im schermen der hêrlîche gast.
dô schuof der portennaere daz sîn gespenge zebrast
Von einer îsenstangen; des gienc dem helde nôt.
ein teil begunde vürhten sîfrit den tôt,
dô der portenaere sô krefteclîche sluoc.
darumbe was im waege sîn hêrre sîfrit genuoc.
Si striten alsô sêre daz al diu burc erschal.
dô hôrte man daz diezen in nibelunges sal.
er twanc den portenaere, daz er in sît gebant.
diu maere wurden künde in al der nibelunge lânt.
Dô hôrt daz grimme strîten verre durch den berc
albrich der vil küene, ein wildez getwerc.
er wâfende sich balde; dô lief er dâ er vant
disen gast vil edelen, dâ er den risen vaste gebant.
albrich was vil grimme, starc was er genuoc.
helm unde ringe er an dem lîbe truoc,
unde eine geisel swaere von golde an sîner hant.
dô lief er harte swinde dâ er sîfriden vant.
Siben knöpfe swaere die hiengen vor dar an,
dâmit er vor der hende den schilt dem küenen man
sluoc sô bitterlîchen, daz im des vil zebrast.
des lîbes kom in sorge dô der waetlîche gast.
Den scherm er von der hende gar zebrochen swanc.
dô stiez er in di scheiden ein wâfen, daz was lânc.
den sînen kameraere wold er niht slahen tôt:
er schônte sîner zühte als im diu tugent daz gebôt.
Mit starken sînen handen lief er albrîchen an.
dô vienc er bî dem barte den altgrîsen man.
er zogten ungefuoge daz er vil lûte schrê.
zuht des jungen heldes diu tete albrîche wê.
Lûte rief der küene: < lât mich genesen.
unde möht ich iemens eigen ân einen recken wesen
dem swuor ich des eide, ich waere im undertân,
ich dient iu ê ich stürbe> sprach der listige man.
Er bant ouch albrîchen alsam den risen ê.
die sîfrides krefte tâten im vil wê.
daz getwerc begunde vrâgen: < wie sît ir genant?>
er sprach: < ich heize sîfrit; ich wând ich waer iu wol bekant .>
 <
Sô wol mich dirre maere,> sprach albrich daz getwerc.
 <nû hân ich wol erfunden diu degenlîchen werc,
daz ir von wâren schulden muget lândes hêrre wesen.
ich tuon swaz ir gebietet, daz ir mich lâzet genesen .>
Dô sprach der hêrre sîfrit: < ir sult balde gân
unde bringet mir der recken, der besten die wir hân,
tûsent nibelunge, daz mich die hie gesehen .>
warumbe er des gerte des hôrt in nieman verjehen.
Dem risen unde albrîche lôst er diu bant.
dô lief albrich balde dâ er die recken vant.
er wahte sorgende der nibelunge man.
er sprach: < wol ûf, ir helde, ir sult ze sifride gân .>
Si sprungen von den betten unde wâren vil bereit.
tûsent rîter snelle die wurden wol gekleit.
si giengen dâ si vunden sîfriden stân.
dâ wart ein schône grüezen ein teil mit werken getân.
Vil kerzen was enzündet, man schancte im lûtertranc.
daz si schiere kômen, er sagts in allen danc.
er sprach: < ir sult von hinnen mit mir über vluot .>
des vant er vil bereite die helde küen unde guot.
Wol drîzec hundert recken di wâren schiere komen.
ûz den wurden tûsent der besten dô genomen.
den brâhte man ir helme unde ander ir gewant,
want er si vüeren wolde in daz prünhilde lânt.
Er sprach: < ir guoten rîter, daz wil ich iu sagen:
ir sult vil rîchiu kleider dâ ze hove tragen,
want uns dâ sehen müezen vil minneclîchiu wîp.
darumbe sult ir zieren mit guoter waete den lîp .>
An einem morgen vruo huoben si sich dan.
waz sneller geverten sîfrit dô gewan!
si vuorten ros diu guoten unde hêrlîch gewant.
si kômen weigerlîche in daz prünhilde lânt.
Dô stuonden in den zinnen diu minneclîchen kint.
dô sprach diu küneginne: < weiz iemen wer die sint,
die ich dort sihe vliezen sô verre ûf dem sê?
si vüerent segele rîche, die sint noch wîzer danne der snê .>
Dô sprach der künec von rîne: < ez sint mîne man.
die het ich an der verte hie nâhen bî verlân,
die hân ich besendet: die sint nû, vrouwe, komen .>
der hêrlîchen geste wart vil grôze war genomen.
Dô sah man sîfrîde vor in eime scheffe stân
in hêrlîcher waete unde ander manegen man.
dô sprach diu küneginne: < her künec, ir sult mir sagen,
sol ich die geste enpfâhen oder sol ich grüezen si verdagen?>
Er sprach: < ir sult engegen in vür den palas gên;
ob wir si sehen gerne, daz si daz wol verstên .>
dô tete diu küneginne als ir der künec geriet.
sîfride mit dem gruoze si von den anderen schiet.
Man schuof in herberge unde behielt in ir gewant.
dô was sô vil der geste komen in daz lânt,
daz si sich allenthalben drungen mit den scharn.
dô wolden die vil küenen heim zen burgonden varn.
Dô sprach diu küneginne: < ich wold im wesen holt,
der geteilen kunde mîn silber unde mîn golt
mîn unde des küneges gesten, des ich sô vil hân .>
des antwurte dancwart, des küenen gîselheres man:
 <
Vil edliu künneginne, lât mich der slüzzel pflegen.
ich trûwe ez sô geteilen,> sprach der küene degen,
 <swaz ich erwerbe schande, die lât mîn eines sîn .>
daz er milte waere, daz tete er groezlîchen schîn.
Dô sich hagenen bruoder der slüzzel underwant,
sô manege rîche gâbe bôt des heldes hant:
swer einer marke gerte, dem wart sô vil gegeben
daz die armen alle muosen vroelîchen leben.
Wol bî hundert pfunden gap er âne zal.
genuoge in rîcher waete giengen vor dem sal,
die nie dâ vor getruogen sô hêrlichiu kleit.
daz gevriesch diu küneginne: ez was ir waerlîche leit.
Dô sprach diu vrouwe hêre: < her künec, ich hetes rât,
daz iwer kameraere mir wil der mînen wât
lâzen niht belîben; er swendet gar mîn golt.
der ez noch understüende, dem wold ich iemer wesen holt.
Er gît sô rîche gâbe, jâ waenet des der degen,
ich habe gesant nâch tôde: ich wils noch lenger pflegen.
ouch trûwe ich ez wol verswenden, daz mir mîn vater lie .>
sô milten kameraere gewan noch küneginne nie.
Dô sprach von tronege hagene: < vrouwe, iu sî geseit,
ez hât der künec von rîne golt unde kleit
alsô vil ze gebene daz wir des haben rât,
daz wir von hinnen vüeren iht der prünhilde wât .>
 <
Nein, durch mîne liebe,> sprach diu künegîn.
 <lâzet mich erfüllen zweinzec leitschrîn
von golde unde ouch von sîden, daz geben sol mîn hant,
sô wir komen übere in daz guntheres lânt .>
Mit edelem gesteine ladete man ir diu schrîn.
ir selber kameraere dâmite muosen sîn.
sine woldes niht getrûwen dem gîselheres man.
gunther unde hagene darumb lachen began.
Dô sprach diu küneginne: < wem lâz ich mîniu lânt?
diu sol ê hie bestiften mîn unde iwer hant .>
dô sprach der künec edele: < nû heizet her gân
der iu dar zuo gevalle, den sul wir voget wesen lâzen .>
Ein ir hôhsten mâge diu vrouwe bî ir sach
er was ir muoter bruoder, zuo dem diu maget sprach:
 <nû lât iu sîn bevolhen mîne bürge unde ouch diu lânt,
unz daz hie rihte des künec guntheres hant .>
Dô welt si ir gesindes zweinzic hundert man,
die mit ir varn solden ze burgonden dan,
zuo jenen tûsent recken ûz nibelunge lânt.
si rihten sich zer verte; man sach si rîten ûf den sant.
Si vuorte mit ir dannen sehs unde ahzec wîp,
dar zuo wol hundert mägede, vil schoene was der lîp.
sine sûmten sich niht lânger, si wolden gâhen dan.
die si dâ heime liezen, hey waz der weinen began!
In tugentlîchen zühten si rûmte ir eigen lânt.
si kust ir vriunt die nâhen, die si bî ir vant.
mit guotem urloube si kômen ûf den sê.
zuo ir vater lânde kom diu vrouwe niemer mê.
Dô hôrte man ûf ir verte maneger hande spil,
aller kurzewîle der hêten si vil.
dô kom in zuo ir reise ein rehter wazzerwint.
si vuoren von dem lânde mit vil grôzen vröuden sint.
Done wolde si den hêrren niht minnen ûf der vart.
ez wart ir kurzewîle unz in sîn hûs gespart
ze wormez zuo der bürge zeiner hôhgezît,
dâ si vil vröuden rîche kômen mit ir helden sît.
Dô si gevarn wâren volle niwen tage,
dô sprach von tronege hagene: < nû hoert waz ich iu sage.
wir sûmen uns mit den maeren ze wormez an den rîn.
die iwer boten solden nû ze burgonden sîn .>
Dô sprach der künec gunther: < ir habet mir wâr geseit.
uns waere ze der selben verte nieman sô bereit
als ir, vriunt her hagene . nû rîtet in mîn lânt.
die unser hovereise tuot in nieman baz bekant .>
Des antwurte hagene: < ich bin niht bote guot.
lât mich pflegen der kamere . belîben ûf der vluot
wil ich bî den vrouwen, behüeten ir gewant,
unz wir si bringen in der burgonde lânt.
Nû bitet sîfrîde vüeren die boteschaft;
der kan si wol gewerben mit ellenthafter kraft.
versage er iu die reise, ir sult mit guoten siten
durch iwer swester liebe der bete in vriuntlîchen biten .>
Er sande nâch dem recken; der kom, dô man in vant.
er sprach: < sît daz wir nâhen heim in mîniu lânt,
sô sold ich boten senden der lieben swester mîn
unde ouch mîner muoter, daz wir nâhen an den rîn.
Des ger ich an iuch, sîfrit; nû leistet mînen muot,
daz ich ez iemer diene,> sprach der degen guot.
dô widerredete ez sîfrit, der vil küene man,
unz daz in gunther sêre vlêgen began.
Er sprach: < ir sult rîten durch den willen mîn
unde ouch durch kriemhilde, daz schoene magedîn,
daz ez mit mir verdiene diu hêrlîche meit .>
dô daz gehôrte sîfrit, dô was der recke vil bereit.
 <
Nû enbietet swaz ir wellet,> des wirt niht verdaget.
ich wil ez werben gerne durch die vil schoenen maget.
zwiu sold ich die verzîhen die ich in herzen hân?
swaz ir durch sî gebietet, daz ist allez getân .>
 <
Sô saget mîner muoter, uoten der künegîn,
daz wir an dirre verte in hôhem muote sîn.
lât wizzen mîne bruoder wie wir geworben hân.
ir sult ouch unser vriunde disiu maere hoeren lâzen.
Die mînen schoenen swester sult ir niht verdagen
mîn unde prünhilde dienest den sult ir ir sagen
unde ouch dem gesinde unde allen mînen man.
dar nâch ie ranc mîn herze, wie wol ich daz verendet hân!
unde saget ortwîne, dem lieben neven mîn,
daz er heize sidelen ze wormez an den rîn.
unde ander mîne mâge die sol man wizzen lâzen,
ich wil mit prünhilde grôze hôhzîte hân.
unde saget mîner swester, sô si daz habe vernomen,
daz ich mit mînen gesten sî ze lânde komen,
daz si mit vlîze enpfâhe die triutinne mîn.
daz wil ich iemer diende umbe kriemhilde sîn .>
sîfrit der hêrre balde urloup genam
von vroun prünhilde, als im daz wol gezam,
unde zallem ir gesinde; dô reit er an den rîn.
ez kunde in dirre werlde ein bote bezzer niht gesîn.
Mit vier unde zweinzec recken ze wormez er dô reit.
des küneges kom er âne, dô daz wart geseit,
allez daz gesinde muote jâmers nôt.
si vorhten daz ir hêrre dort beliben waere tôt.
dô erbeizten si von rossen; vil hôhe stuont ir muot.
vil schiere kom in gîselher, der junge künec guot,
unde gêrnôt sîn bruoder . wi balde er dô sprach,
dô er den künec gunther niht bî sîfride sach:
 <
Sît willekomen, sîfrit! ir sult mich wizzen lâzen
wâ ir mînen bruoder den künec habt verlân.
diu prünhilde sterke in waen uns hât benomen.
sô waere ir hôhiu minne uns ze grôzem schaden komen .>
 <
Die angest lât belîben . iu unde den mâgen sîn
enbiutet sînen dienest der hergeselle mîn.
den liez ich wol gesunden, er hât mich iu gesant,
daz ich sîn bote waere mit maeren her in iwer lânt.
Ir sult daz ahten schiere, swie sô daz geschehe,
daz ich die küneginne unde iwer swester sehe.
die sol ich lâzen hoeren waz in enboten hât
gunther unde prünhilt: ir dinc in beiden hôhe stât .>
Dô sprach der junge gîselher: < dâ sult ir zuo zir gân.
dâ habt ir mîner swester vil liebe an getân.
si treit ouch michel sorge umb den bruoder mîn.
diu maget siht iuch gerne: des wil ich iwer bürge sîn .>
Dô sprach der hêrre sîfrit: < waz ich ir dienen kan,
daz sol vil willeclîchen mit triwen sîn getân.
wer saget nû den vrouwen daz ich wil dar gân?>
des wart dô bote gîselher, der vil waetlîche man.
gîselher der snelle zuo sîner muoter sprach
unde ouch ze sîner swester dâ er si beide sach:
 <uns ist komen sifrit, der helt ûz niderlânt;
in hât mîn bruoder gunther her ze rîne gesant.
Er bringet uns diu maere wie ez umb den künec stê.
nû sult ir im erlouben daz er ze hove gê.
er sagt diu rehten maere her von îslânt .>
noch was den edelen vrouwen michel sorge bekant.
Si sprungen nâch ir waete, dô leiten si sich an.
si bâten sîfrîde hin ze hove gân.
daz tete er willeclîchen, want er si gerne sach.
kriemhilt diu edele zuo im güetlîchen sprach:
 <
Sît willekomen, her sîfrit, rîter lobelîch.
wâ ist mîn bruoder gunther, der edel künec rîch?
von prünhilde krefte den waen wir hân verlorn.
owê mir armen mägede, daz ich zer werlt ie wart geborn .>
Dô sprach der rîter küene: < nû gebt mir botenbrôt!
ir vil schoene vrouwen, ir weinet âne nôt.
ich liez in wol gesunden, daz tuon ich iu bekant.
si habent mich iu beiden mit den maeren her gesant.
Iu enbiutet holden dienest er unde diu wine sîn
mit vriuntlîcher liebe, vil edeliu künegîn.
nû lâzet iwer weinen: si wellent schiere komen .>
si het in manegen zîten sô lieber maere niht vernomen.
Mit snêwîzen gêren ir ougen wol getân
wischte si nâh trehenen . danken si began
dem boten dirre maere diu ir dâ wâren komen.
dô was ir michel trûren unde ir weinen benomen.
Si bat den boten sitzen; des was er vil bereit.
dô sprach diu minneclîche: < mir waere niht ze leit,
ob ich ze botenmiete iu solde geben mîn golt.
dar zuo sît ir ze rîche: ich wil iu iemer wesen holt .>
 <
Ob ich nû eine hête,> sprach er, < drîzec lânt,
sô enpfienge ich doch gerne gâbe ûz iwer hant .>
dô sprach diu tugentrîche: < nû sol ez sîn getân .>
si hiez ir kameraere nâch der botenmiete gân.
Vier unde zweinzec bouge mit gesteine guot
di gap si im ze miete . sô stuont des heldes muot,
er woldes niht behalten . er gab ez sâ zehant
ir naehsten ingesinde, die er ze kemenâten vant.
Ir muoter bôt ir dienest in vil güetlîchen an.
 <ich sol iu sagen maere,> sprach der küene man,
 <wes iuch bittet gunther sô er kumet an den rîn.
ob ir daz, vrouwe, leistet, er well iu iemer waege sîn.
Di sînen rîche geste, des hort ich in gern,
daz ir die wol enpfâhet unde sult in des gewern,
daz ir gegen im rîtet vür wormez ûf den sant.
des sît ir von dem künege mit rehten triwen gemant .>
Dô sprach diu minneclîche: < des bin ich vil bereit.
swaz ich im kan gedienen, daz ist im unverseit.
mit vriuntlîchen triwen sô sol ez sîn getân .>
dô mêrte sich ir varwe, di si vor liebe gewan.
Ez enwart nie bote enpfangen deheines vürsten baz.
getorste si in küssen, diu vrouwe taete daz.
wie rehte minneclîche er von den vrouwen schiet!
dô tâten burgonden als in sîfrit geriet.
sindolt unde hûnolt unde rûmolt der degen,
vil grôzer unmuoze muosen si dô pflegen,
rihten daz gesidele vor wormez ûf den sant.
des küneges schaffaere man mit arbeiten vant.
ortwîn unde gêre dine wolden daz niht lâzen,
si sanden nâch den vriunden allenthalben dan.
si kunten in die hôhzît diu dâ solde sîn.
dâ zierten sich engegene diu vil schoenen magedîn.
Der palas unde die wende daz was über al
gezieret gegen den gesten . der guntheres sal
der wart vil wol bezimbert durch manegen vremden man.
disiu vil starke hôchzît diu huop sich vil vroelîchen an.
Dô riten allenthalben di wege durch daz lânt
der drîer künege mâge, die hete man besant,
daz si den solden warten, die in dâ wolden komen.
dâ wart ûzer valde vil rîcher waete genomen.
Dô sagete man diu maere, daz man rîten sach
die prünhilde vriunde . dô huop sich ungemach
von des volkes krefte in burgonden lânt.
hey waz man küener degene dâ ze beiden sîten vant!
Dô sprach diu schoene kriemhilt: < ir mîniu magedîn,
die an dem antpfange mit mir wellen sîn,
die suochen ûz den kisten diu aller besten kleit,
sô wirt uns von den gesten lob unde êre geseit .>
Dô kômen ouch die recken; die heizen tragen dar
die hêrlîchen sätele von rôtem golde gar,
die vrouwen solden rîten ze wormez an den rîn.
bezzer pfertgereite diu kunden niender gesîn.
Hey waz dâ liehtes goldes von den maeren schein!
in lûhte von den zoumen vil manic edel stein.
die guldînen schemele ob liehtem pfelle guot
die brâhte man den vrouwen: si wâren vroelîch gemuot.
Ûf dem hove wâren diu vrouwen pfert bereit
den edeln juncvrouwen, als ich iu hân geseit.
diu smalen vürbüege sach man di moere tragen
von den besten sîden, dâ von iu iemen kunde sagen.
Sehs unde ahzec vrouwen sach man vür gân,
die gebende truogen . zuo kriemhilde dan
kômen die vil schône unde truogen liehtiu kleit.
dâ kom ouch wol gezieret vil manic waetlîchiu meit,
Vünfzec unde viere von burgonden lânt.
ez wâren ouch die hoehsten di man dâ inder vant.
die sach man valvahse under liehten porten gân.
des ê der künec gerte, daz wart mit vlîze getân.
Si truogen rîche pfellel, die besten die man vant,
vor den vremden recken, sô manic guot gewant,
daz ir genuoge schoene ze rehte wol gezam.
er waere in swachem muote, der ir deheiner waere gram.
Von zobel unde von harme vil kleider man dâ vant.
dâ wart vil wol gezieret manic arm unde hant
mit bougen ob den sîden, di si dâ solden tragen.
iu enkunde diz vlîzen ze ende nieman gesagen.
Vil manegen gürtel spaehen, rîch unde lânc,
über liehtiu kleider vil manic hant dô swanc
ûf edel röcke verrans von pfelle ûz arabî.
den edeln juncvrouwen was vil hôher vröuden bî.
Ez wart in vürgespenge manic schoeniu meit
genaet vil minneclîche . ez möht ir wesen leit,
der ir vil liehtiu varwe niht lûhte gegen der wât.
sô schoenes ingesindes nû niht küneges künne hât.
Dô die vil minneclîchen nû truogen ir gewant,
die si dâ vüeren solden, die kômen dar zehant,
der hôchgemuoten recken ein vil michel kraft.
man truoc ouch dar mit schilden vil manegen eschînen schaft.
Anderthalp des rînes sach man mit manegen scharn
den künec mit sînen gesten zuo dem stade varn.
ouch sah man dâ bî zoume leiten manege meit.
die si enpfâhen solden, die wâren alle bereit.
Dô die von îslânde zen scheffen kômen dan,
unde ouch von nibelungen di sîfrides man,
si gâhten zuo dem lânde unmüezec wart ir hant,
dâ man des küneges vriunde des stades anderthalben vant.
Nû hoert ouh disiu maere von der künegîn,
uoten der vil rîchen, wie si diu magedîn
gefrumte von der bürge, dar si dô selbe reit.
dâ gewan ein ander künde vil manic rîter unde meit.
Der herzoge gêre kriemhilt zoumte dan
niwan vür daz bürgetor . sîfrit der küene man
der muost ir vürbaz dienen . si was ein schoenes kint.
des wart im wol gelônet von der juncvrouwen sint.
ortwîn der küene bî vrouw uoten reit
vil geselleclîchen manic rîter unde meit.
ze sô grôzem antpfange des wir wol mügen jehen
wart nie sô vil der vrouwen bî ein ander gesehen.
Vil manegen bûhurt rîchen sach man dan getriben
von helden lobelîchen niht wol waerez beliben
vor kriemhilt der vil schoenen zuo den schiffen dan.
dô huop man von den moeren manege vrouwen wol getân.
Der künec was komen übere unde manic werder gast.
hey waz starker schefte vor den vrouwen brast!
man hôrt dâ hurteclîchen von schilden manegen stôz.
hey waz rîcher bukelen vor gedrange lûte erdôz!
Die vil minneclîchen stuonden an der habe.
gunther mit sînen gesten gienc von den schiffen abe.
er vuorte prünhilden selbe an sîner hant.
dâ lûhte wider ein ander vil liehte stein unde gewant.
Mit vil grôzen zühten vrouw kriemhilt dô gienc
dâ si vroun prünhilden unde ir gesinde enpfie.
man sach dâ schapel rucken mit liehten henden dan,
dâ si sich kusten beide: daz wart durch zühte getân.
Dô sprach gezogenlîche kriemhilt daz mägedîn:
 <ir sult zuo disen lânden uns willekomen sîn,
mir unde mîner muoter unde allen die wir hân
der getriwen vriunde .> dô wart dâ nîgen getân.
Die vrouwen sich beviengen mit armen dicke hie.
sô minneclîch enpfâhen gehôrte man noch nie,
sô die vrouwen beide der briute tâten kunt.
vrouw uote unde ir tohter die kusten dicke ir süezen munt.
Dô prünhilde vrouwen volkômen ûf den sant,
dâ wart vil minneclîchen genomen bî der hant
von waetlîchen recken manic wîp wol getân.
man sah die schoenen mägede vor vroun prünhilde stân.
Ê daz ir gruoz ergienge, daz was ein lângiu stunt.
jâ wart dâ geküsset manic rôsenvarwer munt.
noch stuonden bî ein ander die küneges tohter rîch,
daz liebte an ze sehene vil manegem recken lobelîch.
Dô speheten mit den ougen di ê hôrten jehen
daz si alsô schoenes heten niht gesehen
sô die vrouwen beide: des jach man âne lüge.
ouch kôs man an ir lîbe dâ deheiner slahte trüge.
Die vrouwen spehen kunden unde minneclîchen lîp,
die lobten durch ir schoene daz guntheres wîp.
dô sprâchen dâ die wîsen, die hetenz baz besehen,
man möhte kriemhilden wol vür prünhilden jehen.
Wider ein ander giengen maget unde wîp.
man sach dâ wol gezieret vil manegen schoenen lîp.
dâ stuonden sîden hütten unde manec rîch gezelt,
der was dâ gar erfüllet vor wormez allez daz velt.
Von des küneges mâgen wart dringen dâ getân.
dô hiez man prünhilde unde kriemhilde gân
unde mit in alle di vrouwen, dâ man schate vant.
dar brâhten si die degene ûzer burgonden lânt.
Nû wâren ouch die geste ze rossen alle komen.
vil manic rîchiu tjoste durch schilde wart genomen.
daz velt begunde stouben sam ob al daz lânt
mit louge waere enbrunnen . dâ wurden helde wol bekant.
Des dâ die recken pflâgen, daz sach vil manic meit.
mich dunket daz her sîfrit mit sînen degen reit
vil manege widerkêre vür die hütten dan.
er vuort der nibelunge tûsent waetlîcher man.
Dô kom von tronege hagene, als im der wirt geriet.
den bûhurt minneclîche dô der helt geschiet,
daz si ungestoubet liezen diu vil schoenen kint.
des wart dô von den gesten gevolget güetlîche sint.
Dô sprach der hêrre gêrnôt: < diu ros lâzet stân,
unz ez beginne kuolen; sô sul wir âne vân
dienen schoenen wîben vür den palas wît.
sô der künec welle rîten, daz ir vil bereite sît .>
dô der bûhurt was zergangen über al daz velt,
dô giengen kurzewîlen under manic hôch gezelt
die rîter zuo den vrouwen ûf hôher vröuden wân.
dâ vertriben si die stunde unz man rîten wolde dan.
Vor âbendes nâhen dô diu sunne nider gienc
unde ez begunde kuolen, niht lânger man daz lie:
sich huoben gegen der bürge manic man unde wîp.
mit ougen wart getriutet vil maneger schoenen vrouwen lîp.
Dâ wart von guoten helden vil kleider ab geriten
von den hôchgemuoten nâch des lândes siten,
unze vür den palas der künec dâ nider stuont.
dâ wart gedient vrouwen sô helde hôchgemuote tuont.
Dô wurden ouch gescheiden di rîchen künegîn.
vrouw uote unde ir tohter die giengen beide hin
mit ir ingesinde in ein vil wîtez gadem.
dô hôrte man allenthalben ze vröuden groezlîchen kradem.
Gerihtet wart gesidele: der künec wolde gân
ze tische mit den gesten . dô sach man bî im stân
die schoenen prünhilde . krône si dô truoc
in des küneges lânde . jâ was si rîche genuoc.
Vil manic hergesidele mit guoten tavelen breit
vol spîse wart gesetzet, als uns daz ist geseit.
des si dâ haben solden, wi wênec des gebrast!
dô sach man bî dem künege vil manegen hêrlîchen gast.
Des wirtes kameraere in becken von golde rôt
daz wazzer vür truogen . des waere lützel nôt,
ob iu daz iemen sagte daz man diente baz
ze vürsten hôchgezîte; ich wolte niht gelouben daz.
Ê daz der vogt von rîne wazzer dô genam,
dô tete der hêrre sîfrit als im dô gezam.
er mant in sîner triwe, wes er im verjach,
ê daz er prünhilde dâ heime in îslânde sach.
Er sprach: < ir sult gedenken des mir swuor iwer hant,
swenne daz vrouw prünhilt koeme in diz lânt,
ir gaebet mir iwer swester . war sint die eide komen?
ich hân an iwer reise michel arbeit genomen .>
Dô sprach der künec zem gaste: < ir habt mich reht ermant.
jane sol niht meineide werden des mîn hant.
ich wilz iu helfen vüegen sô ich aller beste kan .>
dô hiez man kriemhilde ze hove vür den künec gân.
Mit ir vil schoenen mägeden si kom vür den sal.
dô spranc von einer stiege gîselher ze tal:
 <nû heizet wider wenden disiu magedîn,
niwan mîn swester eine sol hie bî dem künege sîn .>
Dô brâht man kriemhilde dâ man den künec vant.
dâ stuonden rîter edele von maneger vürsten lânt
in dem sal wîten . man hiez si stille stân.
dô was diu vrouwe prünhilt vol hin unz an den tisch gegân.
Dô sprach der künec gunther: < swester vil gemeit,
durch dîn selber tugende loese mînen eit!
ich swuor dich eime recken, unde wirdet der dîn man,
sô hâstu mînen willen mit grôzen triwen getân .>
Dô sprach diu maget edele: < vil lieber bruoder mîn,
ir sult mich niht vlêgen . jâ wil ich iemer sîn
swi ir mir gebietet daz sol sîn getân.
ich wil in loben gerne den ir mir, hêrre, gebet ze man .>
Von lieber ougen blicke wart sîfrides varwe rôt.
ze dienste sich der recke vroun kriemhilde bôt.
man hiez si zuo ein ander an dem ringe stân.
man vrâgte ob si wolde den vil waetlîchen man.
In magtlîchen zühten si schamte sich ein teil.
iedoch sô was gelücke unde sîfrides heil
daz si in niht versprechen wolde dâ zehant.
ouch lobte si ze wîbe der edel künec von niderlânt.
Dô er si gelobte unde ouch in diu meit,
güetlîch umbevâhen was dâ vil bereit
von sîfrides armen daz minneclîche kint.
vor helden wart geküsset diu schoene küneginne sint.
Sich teilte daz gesinde . alsô daz geschah,
an daz gegensidele man sîfriden sah
mit kriemhilde sitzen . dar diente im manic man.
man sach die nibelunge mit samt sîfride gân.
Der künec was gesezzen unde prünhilt diu meit.
dô sah si kriemhilde dô wart ir nie sô leit
bî sîfride sitzen: weinen si began.
ir vielen heize trähene über liehtiu wange dan.
Dô sprach der wirt des lândes: < waz ist iu, vrouwe mîn,
daz ir sô lâzet truoben vil liehter ougen schîn?
ir muget iuch vreun balde: iu ist undertân
mîn lânt unde mîne bürge unde manic waetlîcher man .>
 <
Ich mac wol balde weinen,> sprach diu schoene meit.
 <umb dîne swester ist mir von herzen leit.
die sihe ich sitzen nâhen dem eigenholden dîn.
daz muoz ich iemer weinen, sô si alsô verderbet sîn .>
Dô sprach der künec gunther: < ir mügt wol stille dagen.
ich wil iu zandern zîten disiu maere sagen,
warumb ich mîne swester sîfride hân gegeben.
jâ mac si mit dem recken iemer vroelîchen leben .>
Sie sprach: < mich jâmert iemer ir schoene unde ouch ir zuht.
wess ich iu niemer wolde geligen nâhen bî,
daz ich iu iemer wolde geligen nâhen bî,
irn saget mir wâ von kriemhilt diu wine sîfrides sî .>
Dô sprach der künec edele: < ich tuon ez iu wol bekant.
er hât als wol bürge als ich unde wîtiu lânt:
daz wizzet sicherlîche . er ist ein künec rîch.
darumb gân ich im ze minnen die schoenen maget lobelîch .>
Swaz ir der künec sagete, si hete trüeben muot.
dô gâhte von den tischen vil manic rîter guot.
ir bûhurt wart sô herte daz al diu burc erdôz.
den wirt bî sînen gesten vil harte sêre verdrôz.
Er dâchte er laege sampfter der schoenen vrouwen bî.
dô was er des gedingen niht gar in herzen vrî,
im müese von ir schulden liebes vil geschehen.
er begunde vriuntlîchen an vroun prünhilde sehen.
Ir ritterschaft die geste bat man abe lâzen:
der künec mit sînem wîbe ze bette wolde gân.
vor des sales stiegen gesamenten sich dô sît
kriemhilt unde prünhilt; noch was ez ân ir beider nît.
Dô kom ir ingesinde . dine sûmten sich des niht,
ir rîchen kameraere brâhten in diu lieht.
sich teilten dô die recken, der zweier künege man.
dô sach man vil der degene danne mit sîfride gân.
Die hêrren kômen beide dâ si solden ligen.
dô gedâht ir ietslîcher mit minnen an gesigen
den waetlîchen vrouwen; daz senftet in den muot.
sîfrides kurzewîle diu wart vil groezlîche guot.
Dô der hêrre sîfrit bî kriemhilde lac,
unde er sô minneclîche der juncvrouwen pflac
mit sînen edelen minnen, si wart im sô sîn lîp.
er naeme vür si eine niht tûsent anderiu wîp.
Ich sag iu niht mêre wie er der vrouwen pflac.
nû hoeret disiu maere, wie gunther gelac
bî vroun prünhilde der zierlîche degen.
er hete dicke sampfter bî andern wîben gelegen.
Daz volc was im entwichen, vrouwen unde man,
dô wart diu kemenâte vil balde zuo getân.
er wânde er solde triuten ir minneclîchen lîp:
jâ was ez noch unnâhen ê daz si wurde sîn wîp.
In sabenwîzem hemede si an daz bette gienc.
dô dâcht der rîter edele: < nû hân ich ez allez hie,
des ich ie dâ gerte in allen mînen tagen .>
si muos im durch ir schoene von grôzen schulden wol behagen.
Diu lieht begunde bergen des edeln küneges hant.
dô gienc der degen küene dâ er die vrouwen vant.
er leite sich ir nâhen, sîn vröude diu was grôz.
die vil minneclîchen der helt mit armen umbeslôz.
Minneclîche triuten des kund er vil begân,
ob in diu edele vrouwe hete lâzen daz getân.
dô zurnde si sô sêre daz in gemüete daz.
er wânde vinden vriunde: dô vant er vîntlîchen haz.
Si sprach: < rîter edele, ir sult ez lâzen stân
des ir dâ habet gedingen . jan mac es niht ergân.
ich wil noch magt belîben ir sult wol merken daz
unz ich diu maer ervinde .> dô wart ir gunther gehaz.
Dô rang er nâch ir minne unde zerfuor ir diu kleit.
dô greif nâch einem gürtel diu hêrlîche meit,
daz was ein starker porte, den si umb ir sîten truoc.
dô tete dem künege grôzer leide genuoc.
Di vüeze unde ouch die hende si im zesamne bant,
si truoc in zeinem nagele unde hienc in an die want,
dô er si slâfes irte . die minne si im verbôt.
jâ het er von ir krefte vil nâch gewunnen den tôt.
Dô begunde vlêgen der meister wânde sîn:
 <nû loeset mîn gebende, vil edliu künegîn.
ine trûwe iu, schoeniu vrouwe, doch niemer an gesigen,
unde sol ouch harte selten iu sô nâhen mê geligen .>
Sine ruochte wie im waere, want si vil sanfte lac.
dort muost er allez hangen die nacht unz an den tac,
unz der liehte morgen durch diu venster schein.
ob er ie kraft gewunne, diu was an sînem lîbe klein.
 <
Nû sagt mir, her gunther, ist iu daz iht leit,
ob iuch gebunden vindet,> sprach diu schoene meit,
 <di iwern kameraere von einer vrouwen hant?>
dô sprach der rîter edele: < daz wurd iu übele bewant.
Ouch het ihs wênic êre,> sprach der snelle man.
 <durch iwer selber tugende nû lât mich zuo iu gân.
sît daz iu mîne minne sint alsô starke leit,
ich sol mit mînen handen niemer rüeren iwer kleit .>
Dô lôste si in balde . dô si in ûf verlie.
wider an daz bette er zuo der vrouwen gienc.
er leite sich sô verre daz er ir schoene wât
dar nâch vil selten ruorte . des wold ouch si dô haben rât.
Dô kom ouch ir gesinde, die brâhten in niwiu kleit.
der was in an den morgen harte vil bereit.
swie wol man dâ gebârte, trûrec was genuoc
der hêrre von dem lânde, swi er des tages krône truoc.
Nâch siten der si pflâgen unde man durch reht begie,
gunther unde prünhilt niht lânger daz enlie,
si giengen zuo dem münster dâ man die messe sanc.
dar kom ouch her sîfrit; sich huop dâ groezlîch gedranc.
Nâch küneclîchen êren was in dar bereit
swaz si haben solden, ir krône unde ouch ir kleit.
dô wurden si gewîhet . dô daz was getân,
dô sach man si alle viere under krône vroelîchen stân.
Vil junger swert dâ nâmen, sehs hundert oder baz,
den künegen al zen êren, ir sult wol wizzen daz.
sich huop vil michel vröude in der burgonde lânt.
man hôrte dâ schefte hellen an der swertdegene hant.
Dô sâzen in den venstern, diu schoenen mägedîn,
si sâhen vor in liuhten vil maneges schildes schîn.
dô het sich gescheiden der künec von sînen man.
swes iemen ander pflaege, man sah in trûrende gân.
Im unde sîfride ungelîche stuont der muot.
wol wesse waz im waere der edel rîter guot.
dô gienc er zuo dem künege, vrâgen er began:
 <wie ist iu hînt gelungen? daz sult ir mich nû wizzen lâzen .>
Dô sprach der wirt zem gaste: < ich hân laster unde schaden,
want ich hân den übeln tiuvel heim ze hûse geladen.
dô ich si wânde minnen vil sêre si mich bant.
si truoc mich zeinem nagele unde hie mich hôhe an di want.
Dâ hieng ich angestlîchen die nacht unz an den tac,
ê daz si mich enbunde . wie samfte si dô lac!
daz sol dir vriuntlîche ûf gnâde sîn gekleit .>
dô sprach der starke sîfrit: < daz ist mir waerlîche leit.
Des bringe ich dich wol innen, unde laestuz âne nît.
ich schaffe daz si hînaht sô nâhen bî dir gelît,
daz si dich ir minne gesûmet niemer mê .>
der rede was dô gunther nâch sînen arbeiten hêr.
Dô sprach der hêrre sîfrit: < du maht wol genesen.
ich waene uns ungelîche hînaht sî gewesen.
mir ist dîn swester kriemhilt lieber danne der lîp.
ez muoz diu vrouwe prünhilt noch hînaht werden dîn wîp .>
Er sprach: < ich kum noch hînte ze der kemenâten dîn
alsô tougenlîchen in der tarnkappen mîn,
daz sich mîner liste mac nieman wol verstên.
sô lâ die kameraere zuo ir herberge gên.
Sô lesche ich den kinden diu lieht an der hant.
daz ich sî dar inne, dâ bî sî dir bekant,
daz ich dir gerne diene; sô twinge ich dir dîn wîp,
daz du si hînte minnest, oder ich verliuse mînen lîp .>
 <
Âne daz du iht triutest,> sprach der künec dô,
 <die mîne lieben vrouwen, anders bin ich es vrô.
sô tuo ir swaz du wellest: unde naemest ir den lîp,
daz sold ich wol verkiesen, si ist ein vreislîchez wîp .>
 <
Daz nim ich,> sô sprach sîfrit, < ûf die triwe mîn,
daz ich ir niht enminne . diu schoene swester dîn
diu ist mir vor in allen, di ich noch ie gesach .>
vil wol geloubtez gunther, daz dô sîfrit gesprach.
Dâ was von kurzewîle vröude unde nôt.
bûhurt unde schallen allez man verbôt,
dâ die vrouwen solden gegen dem sale gân.
dô hiezen kameraere die liute von dem wege stân.
Von rossen unde von liuten gerûmet wart der hof.
der vrouwen ietslîche di vuort ein bischof,
dô si vor den künegen ze tische solden gân.
in volgete an daz gesidele vil manic waetlîcher man.
Der künec in guotem wâne dô vroelîchen saz.
daz im gelobte sîfrit, wol gedâht er âne daz.
der eine tac in dûhte wol drîzec tage lânc.
an sîner vrouwen minne stuont im aller sîn gedanc.
Er erbeite kûme daz man von tische gienc.
die schoenen prünhilde man dô komen lie,
unde ouch vroun kriemhilde, bêde an ir gemach.
hey waz man sneller degene vor den küneginnen sach!
sîfrit der hêrre vil minneclîchen saz
bî sînem schoenen wîbe mit vröuden âne haz.
si trûte sîne hende mit ir vil wîzen hant,
unz er ir vor den ougen sine wesse wenne verswant.
Dô si mit im spilte unde si sîn niht mê ensach,
zuo sînem gesinde diu küneginne sprach:
 <mich hât des michel wunder, war der künec sî komen.
wer hât die sînen hende ûz den mînen genomen?>
Die rede si lie belîben . dô was er hin gegân
dâ er vil kameraere vant mit liehten stân.
diu begond er leschen den kinden an der hant.
daz ez waere sîfrit, daz was dô gunther bekant.
Wol wesse er waz er wolde . dô hiez er dannen gân
mägede unde vrouwen . dô daz was getân,
der rîche künec selbe dô beslôz die tür;
vil starker rigel zwêne warf er snelle darfür.
Diu lieht verbarc er schiere under die bettewât.
eines spils begunde des was dô niht rât
sîfrit der vil starke unde ouch diu schoene meit.
daz was dem künege beidiu liep unde leit.
sîfrit sich leite nâhen der juncvrouwen bî.
si sprach: < nû lât ez, gunther, als liep als iu daz sî,
daz ir iht arbeite lîdet alsam ê .>
sît getet diu vrouwe dem küenen sîfride wê.
Dô hal er sîne stimme, daz er niht ensprah.
gunther wol hôrte, swi er sîn niht ensah
daz heimlîcher dinge von in dâ niht geschach.
si heten an dem bette vil harte kleinen gemach.
Er gebârte sam ez waere gunther der künec rîch.
er umbeslôz mit armen die maget lobelîch.
si warf in ûz dem bette dâ bî ûf eine banc,
daz im sîn houbet lûte an einem schamel erklânc.
Wider ûf mit kreften spranc der küene man,
er wold ez baz versuochen, darumbe wart im vil wê.
daz er si wolde twingen, darumbe wart in vil wê.
solch wer deheiner vrouwen ich waene iemer mê ergê.
dô er niht wold erwinden, diu maget ûf dô spranc:
 <ir ensult mir niht zefüeren mîn hemde sô blânc.
ir sît vil ungefüege, daz sol iu werden leit.
des bringe ich iuch wol innen,> sprach diu waetlîche meit.
Si beslôz mit armen den tiwerlîchen degen.
dô wold si in gebunden alsam den künec legen,
daz si an dem bette möhte haben gemach.
daz er ir di wât zerfuorte, diu vrouwe ez groezlîchen rach.
Waz half sîn grôziu sterke unde ouch sîn michel kraft?
si erzeigete dem degene ir lîbes meisterschaft.
si truoc in mit gewalte daz muos et alsô sîn
unde druht in ungefuoge zwischen di want unde ein schrîn.
 <
Owê>, gedâht der recke, < sol ich nû mînen lîp
von einer magt verliesen, sô mugen elliu wîp
her nâch iemer mêre tragen gelpfen muot
gegen ir manne, diu ez sus niemer getuot .>
Der künec ez wol hôrte, er angeste umb den man.
sîfrit sich schamte sêre, zurnen er began.
mit ungefüeger krefte sazt er sich wider;
er versuocht ez angestlîche an vroun prünhilde sider.
Den künec ez dûhte lânge ê er si betwanc.
si druht im sîne hende, daz ûz den nageln spranc
daz bluot im von ir krefte; daz was dem helde leit.
sît brâht er an ein lougen die vil hêrlîchen meit
Ir ungefüeges willen, des si ê dâ jach.
der künec ez allez hôrte, swi er niht ensprach.
er druhtes an daz bette, daz si vil lûte erschrê;
ir tâten sîne krefte harte groezlîchen wê.
Dô greif si hin zir sîten, dâ si den porten vant,
unde wolt in hân gebunden . dô wert ez sô sîn hant,
daz ir diu lit erkrachten unde ouch al der lîp.
des wart der strît gescheiden: dô wart si guntheres wîp.
Si sprach: < künec edele, du solt mich leben lâzen.
ez wirt vil wol versüenet, swaz ich dir hân getân.
ich gewer mich niemer mêre der edelen minne dîn.
ich hân daz wol erfunden, daz du kanst vrouwen meister sîn .>
sîfrit der stuont dannen, ligen lie er die meit,
sam er von im ziehen wolde sîniu kleit.
er zôch ir ab der hende ein guldîn vingerlîn,
daz si des nie wart innen, diu vil edle künegîn.
Dar zuo nam er ir gürtel, daz was ein porte guot.
ine weiz ob er daz taete durch sînen hôhen muot.
er gab ez sînem wîbe; daz wart im sider leit.
dô lâgen bî ein ander gunther unde diu schoeniu meit.
Er pflac ir minneclîchen, als im daz gezam,
dô muoste si verkiesen ir zorn unde ouch ir scham.
von sîner heimlîche si wart ein lützel bleich.
hey waz ir von der minne ir grôzen krefte gesweich!
Done was ouch si niht sterker dann ein ander wîp.
er trûte minneclîche den ir vil schoenen lîp.
ob siz versuochte mêre, waz kunde daz vervân?
daz het ir allez gunther mit sînen minnen getân.
Wie rehte minneclîche si dô bî im lac
mit vriuntlîcher liebe unz an den liehten tac!
nû was der hêrre sîfrit wider ûz gegân,
dâ er wart wol enpfangen von einer vrouwen wol getân.
Er understuont ir vrâge, der si hete gedâht.
er hal si sît vil lânge daz er ir hete brâht,
unz daz si under krône in sînem lânde gienc.
swaz er ir geben solde, wie lützel erz belîben lie!
Der wirt wart an dem morgen verrer baz gemuot
danne er dâ vor waere . des wart diu vröude guot
in allem sînem lânde von manegem edlem man,
die er ze hûse ladete . den wart vil dienste getân.
Diu hôhzît dô werte unz an den vierzehenden tac,
daz in al der wîle nie der schal gelac
von aller hande vröuden, der iemen solde pflegen.
dô wart des küneges koste vil harte hôhe gewegen.
Des edelen wirtes mâge, als ez der künec gebôt,
die gâben durch sîn êre kleider unde golt vil rôt,
ross unde dar zuo silber, vil manegem varnden man.
die dâ gâbe gerten, die schieden vroelîchen dan.
sîfrit der hêrre von niderlânt
mit tûsent sînen mannen allez ir gewant,
daz si ze rîne brâhten, daz wart gar hin gegeben,
unde ouch diu ross mit sätelen; si kunden hêrlîche leben.
Ê daz man die rîche gâbe alle dâ verswanc,
die wider ze lânde wolden, die dûhte des ze lânc.
ez enwart nie geste mêre baz gepflegen.
sus endete sich diu hôhzît: daz wolde gunther der degen.
Dô die geste wâren alle dan gevarn,
dô sprach ze sînem gesinde sigemundes barn:
 <wir suln uns ouch bereiten heim in mîniu lânt .>
liep was ez sînem wîbe dô ez diu vrouwe rehte ervant.
Si sprach zuo zir manne: < wenne sul wir varn?
daz ich sô harte gâhe, daz heiz ich wol bewarn.
mir suln ê mîne brüeder teilen mit diu lânt .>
leit was ez sîfride, dô erz an kriemhilt ervant.
Die vürsten zuo im giengen unde sprâchen alle drî:
 <nû wizzet daz, her sîfrit, daz iu iemer sî
mit triwen unser dienest bereit unz in den tôt .>
dô neig er den degenen, dô man imz sô güetlîch erbôt.
 <
Wir suln ouch mit iu teilen,> sprach gîselher daz kint,
 <lânt unde bürge, die unser eigen sint.
unde swaz der wîten rîche ist uns undertân,
der sult ir teil vil guoten mit samt kriemhilde hân .>
Sun der sigemundes zuo den vürsten sprach,
dô er der hêrren willen gehôrte unde sach:
 <got lâz iu iwer erbe iemer saelic sîn
unde ouch die liute darinne . dâ getuot diu liebe wine mîn
Des teiles wol ze râte, den ir ir woldet geben.
dâ si sol tragen krône, unde sol ich daz geleben,
si muoz werden rîcher danne iemen lebender sî.
swaz ir sus gebietet, des bin ich iu dienstlîchen bî .>
Dô sprach diu vrouwe kriemhilt: < habt ir der erbe rât,
umb burgonden degene sô lîht ez niht enstât,
si müg ein künec gerne vüeren in sîn lânt.
jâ sol si mit mir teilen mîner lieben bruoder hant .>
Dô sprach der hêrre gêrnôt: < nû nim dir swen du wil.
die gerne mit dir rîtent, der vindestu hie vil.
von drîzec hundert recken wir geben dir tûsent man,
die sîn dîn heimgesinde .> kriemhilt dô senden began
Nâch hagene von tronege unde ouch nâch ortwîn,
ob die unde ouch ir mâge kriemhilde wolden sîn.
dô gewan darumbe hagene ein zornlîchez leben;
er sprach: < jane mac uns gunther zer werlde nieman gegeben.
Ander iwer gesinde daz lât iu volgen mite,
want ir doch wol bekennet der tronegaere site:
wir müezen bî den künegen hie en hove bestân.
wir suln in lânger dienen den wir alher gevolget hân .>
Daz liezen si belîben; dô bereiten si sich dan.
ir edel ingesinde vrouw kriemhilt zuo ir gewan,
zwô unde drîzec meide unde vünf hundert man.
eckewart der grâve der volgete sîfride dan.
Urloup si alle nâmen, beidiu rîter unde kneht,
mägede unde vrouwen; daz was vil michel reht.
gescheiden küssende wurden si zehant.
si rûmten vroelîchen des künec guntheres lânt.
dô beleiten si ir mâge vil verre ûf den wegen.
man hiez in allenthalben ir nachtselde legen
swâ sis gerne nâmen, al durch der künege lânt.
dô wurden boten balde sigemunde dan gesant,
Daz er daz wizzen solde, unde ouch sigelint,
daz sîn sun komen wolde unde ouch vroun uoten kint,
kriemhilt diu vil schoene, von wormez über rîn.
done kunden in diu maere niemer lieber gesîn.
 <
Sô wol mich,> sprach dô sigemunt, < daz ich gelebet hân
daz kriemhilt diu vil schoene sol hie gekroenet gân.
des müezen wol getiwert sîn diu erbe mîn.
mîn sun der edel sîfrit sol hie selbe künec sîn .>
Dô gap diu vrouwe sigelint vil manegen samît rôt,
silber unde golt daz swaere, daz was ir botenbrôt.
si vreute sich der maere, diu si dô vernam.
sich kleidete ir ingesinde mit vlîze wol als in gezam.
Man sagete wer dâ koeme mit im in daz lânt.
dô hiezen si gesidele rihten sâ zehant,
dar zuo er gekroenet vor vriunden solde gân.
dô riten im engegene des künec sigemundes man.
Ist iemen baz enpfangen, daz ist mir unbekant,
danne die helde maere in sigemundes lânt.
sigelint diu schoene kriemhilt engegene reit
mit maneger schoenen vrouwen ir volgeten rîter gemeit
In einer tageweide, dâ man die geste sach.
die kunden unde die vremden die liten ungemach,
unz daz si kômen zeiner bürge wît,
diu was geheizen santen, dâ si krône truogen sît.
Mit lachendem munde sigelint unde sigemunt
kusten kriemhilde durch liebe manege stunt
unde ouch sîfrîden . in was ir leit benomen.
allez ir gesinde was in grôze willekomen.
Man bat die geste bringen vür sigemundes sal.
die schoenen juncvrouwen di huop man dâ ze tal
nider von den moeren . dâ was vil manic man,
dô man den schoenen vrouwen mit vlîze dienen began.
Swi grôz ir hôhzîte bî rîne was bekant,
noch gap man hie den helden vil bezzer gewant,
danne si ie getrüegen noch bî allen ir tagen.
man möhte michel wunder von ir rîcheite sagen,
dô si in ir hôhen êren sâzen unde heten genuoc.
waz goltvarwer gêren ir ingesinde truoc,
perlen unde edel gesteine verwieret wol dar in!
sus pflac ir vlîzeclîchen sigelint diu edel künegîn.
Dô sprach vor sînen vriunden der hêrre sigemunt:
 <den sîfrides mâgen tuon ich allen kunt,
er sol vor disen recken die mîne krône tragen .>
diu maere hôrten gerne die von niderlânde sagen.
Er bevalch im sîne krône, gerihte unde ouch daz lânt.
sît was er ir aller meister die er ze rehte vant
unde dar er rihten solde, daz wart alsô getân
daz man sêre vorhte der schoenen kriemhilden man.
In disen grôzen êren lebet er, daz ist wâr,
unde rihte ouch under krône unz an daz zehende jâr,
daz diu vil schoene vrouwe einen sun gewan.
daz was des küneges mâgen nâch ir willen wol ergân.
Den îlte man dô toufen unde gap im einen namen,
gunther, nâch sînem oeheim: des endorft er sich niht schamen.
geriet er nâch den mâgen, daz waer im wol ergân.
dô zôh man in mit vlîze, daz was von schulden getân.
In den selben zîten starp vrouw sigelint.
dô het den gewalt mit alle der edeln uoten kint,
der sô rîchen vrouwen ob lânden wol gezam.
daz klagten dô genuoge, dô si der tôt von in genam.
Nû hete ouch dort bî rîne, sô wir hoeren sagen,
bî gunther dem rîchen einen sun getragen
prünhilt diu schoene in burgonden lânt.
durch des heldes liebe wart er sîfrit genant.
Wie rehte vlîzeclîchen man sîn hüeten hiez!
gunther der edele im magezogen liez,
die ez wol kunden ziehen ze einem biderben man.
hey waz im ungelücke sît der vriunde an gewan!
Maere zallen zîten der wart vil geseit,
wie rehte lobelîchen die recken vil gemeit
lebten zallen stunden in sigemundes lânt.
alsam tete ouch gunther mit sînen mâgen ûz erkant.
Daz lânt zen nibelungen sîfride diente hie
rîcher sîner mâge wart noch deheiner nie
unde ouch schilbunges recken, unde ir beider guot.
des truoc der vil küene deste hoeheren muot.
Hort den aller meisten, den ie helt gewan,
âne di es ê pflâgen, hete nû der küene man,
den er vor einem berge mit sîner hende erstreit,
darumbe er sluoc ze tôde vil manegen rîter gemeit.
Er het den wunsch der êren . unde waere des niht geschehen,
sô müese man von schulden dem edeln recken jehen
daz er waere ein der beste, der ie ûf ors gesaz.
man vorhte sîne sterke unde tete vil billîche daz.
Nû gedâht ouch alle zîte daz guntheres wîp:
 <wie treit et alsô hôhe vrouw kriemhilt den lîp?
nû ist doch unser eigen sîfrit ir man:
er hât uns nû vil lânge lützel dienste getân .>
Diz truoc si in ir herzen unde wart ouch wol verdeit.
daz si ir vremde wâren, daz was ir harte leit,
daz man ir sô selten diente von sîfrides lânt.
wâ von daz komen waere, daz hete si gerne bekant.
Si versuochtez an dem künege, ob ez möhte geschehen,
daz si kriemhilde solde noch gesehen.
si reitez heinlîche, des si dâ hete muot.
dô dûhte den hêrren diu rede maezlîchen guot.
 <
Wie möhten wir si bringen,> sprach der künec rîch,
 <her zuo disem lânde? daz waere unmügelîch.
si sitzent uns ze verre, ine getar sis niht gebiten .>
des antwurte im prünhilt in einen listigen siten:
 <
Swie hôhe rîche waere deheines küneges man,
swaz im gebüte sîn hêrre, daz sold er doch niht lâzen .>
des ersmielte gunther, dô si daz gesprach.
ern jahes im niht ze dienste, swie dicke er sîfriden sach.
Si sprach: < vil lieber hêrre, durch den willen mîn
sô hilf mir daz sîfrit unde ouch diu swester dîn
komen zuo disem lânde, daz wir si hie gesehen.
sone kunde mir zwâre niemer lieber geschehen.
Dîner swester zühte unde ir wol gezogener muot,
swenne ich dar an gedenke, wie sampfte mir daz tuot,
wie wir ensamt sâzen, dô ich êrste wart dîn wîp!
si mac mit êren minnen des küenen sîfrides lîp .>
Si gertes alsô lânge unz daz der künec sprach:
 <nû wizzet daz ich geste sô gerne nie gesach.
ir muget mich sampfte vlêgen . ich wil die boten mîn
nâch in beiden senden, daz si uns komen an den rîn .>
Dô sprach diu küneginne: < sô sult ir mir sagen
wenne ir si welt besenden, oder in welhen tagen
unser lieben vriunde suln komen in daz lânt.
die ir dar wellet senden, die lât mir werden bekant .>
 <
Daz tuon ich,> sprach der vürste: < drîzec mîner man
wil ich dar lâzen rîten .> die hiez er vür sich gân.
bî den enbôt er maere in daz sîfrides lânt.
ze liebe gap in prünhilt vil harte hêrlîch gewant.
Dô sprach der künec gunther: < ir recken sult von mir sagen
al daz ich dar enbiete des sult ir niht verdagen
dem starken sîfrîde unde ouch der swester mîn,
daz in endarf ze der werlde nieman holder gesîn.
Unde bittet daz si beidiu zuo uns komen an den rîn.
daz welle ich unde mîn vrouwe iemer dienende sîn.
vor disen sunewenden sol er unde sîne man
sehen hie vil manegen, der im vil grôzer êren gan.
Dem künec sigemunde saget den dienest mîn,
daz ich unde mîne vriunde im iemer waege sîn.
unde saget ouch mîner swester daz si niht lâze daz,
sine rîte zuo ir vriunden: ir zam nie hôhgezîte baz .>
prünhilt unde uote unde swaz man dâ vrouwen vant,
di enbuten alle ir dienest in sîfrides lânt
den minneclîchen vrouwen unde manegem küenem man.
mit küneges vriunde râte die boten huoben sich dan.
Si vuoren reislîche . ir pfert unde ir gewant
daz was in komen allen, dô rûmten si daz lânt.
in zogete wol ir verte dar si dâ wolden varn.
der künec hiez mit geleite die boten vlîzeclîche bewarn.
Si kômen in drîn wochen geriten in daz lânt
ze nibelunge: bürge, dar wâren si gesant.
ze norwaege in der marke dâ vunden si den degen.
diu ross den boten wâren vil müede von den lângen wegen.
sîfride unde kriemhilde wart beiden dô geseit
daz rîter dar komen waeren, die trüegen solhiu kleit
sam man ze burgonden dô der site pflac.
si spranc von einem bette, dar an si ruowende lac.
Dô bat si zeinem venster eine maget gân.
diu sach den küenen gêren an dem hove stân,
in unde die gesellen, die wâren dar gesant.
gegen ir herzeleide wie liebiu maere si bevant!
Si sprach zuo dem künege: < nû sehet ir wâ si stênt,
die mit dem starken gêren ûf dem hove gênt,
die uns mîn bruoder gunther sendet nider den rîn!>
dô sprach der starke sîfrit: < die suln uns willekomen sîn .>
Allez daz gesinde lief dâ man si sach.
ir ietslîch besunder vil güetlîche sprach
daz beste, daz si kunden, zuo den boten dô.
sigemunt der hêrre der was ir künfte harte vrô.
Dô wart geherberget gêre unde sîne man.
diu ross man hiez behalten . die boten giengen dan
dâ der hêrre sîfrit bî kriemhilde saz.
in was ze hove erloubet, dâ von sô tâten si daz.
Der wirt mit sînem wîbe stuont ûf sâ zehant.
wol wart enpfangen gêre von burgonden lânt
mit sînen hergesellen, die guntheres man.
gêren den vil rîchen bat man an den sedel gân.
 <
Erloubet uns die botschaft, ê daz wir sitzen gên.
uns wegemüede geste, lât uns die wîle stên.
wir suln iu sagen maere, waz iu enboten hât
gunther unde prünhilt, der dinc vil hôchlîche stât.
unde ouch waz vrouw uote, iwer muoter, her enbôt.
gîselher der junge unde ouch her gêrnôt
unde iwer besten mâge, die habent uns her gesant.
die enbietent iu ir dienest ûzer guntheres lânt .>
 <
Nû lôn in got,> sprach sîfrit, < ich getrûwe in harte wol
triwen unde guotes, alsô man vriunden sol,
alsam tuot ouch ir swester . ir sult uns maere sagen
ob unser lieben vriunde dâ heime iht hôhes muotes tragen.
Sît daz wir von in schieden, hât in iemen iht getân,
den mînen konemâgen? daz sult ir mich wizzen lâzen.
daz wil ich in iemer mit triwen helfen tragen,
unze daz ir vîende den mînen dienest müezen klagen .>
Dô sprach der marcgrâve gêre, ein recke vil guot:
 <si sint in allen tugenden sô rehte hôhgemuot.
si ladent iuch ze rîne zeiner hôchgezît.
si saehen iuch vil gerne, daz ir des âne zwîfel sît.
Unde bitent mîne vrouwen, si sül mit iu dar komen.
swenne daz der winder ein ende habe genomen,
vor disen sunewenden sô wolden si iuch sehen .>
dô sprach der starke sîfrit: < daz kunde müelîch geschehen .>
Dô sprach aber gêre von burgonden lânt:
 <iwer muoter uote diu hât iuch gemant,
gêrnôt unde gîselher, ir sult in niht versagen.
daz ir in sît sô verre, daz hoer ich tägelîche klagen.
prünhilt mîn vrouwe unde alle ir mägedîn
die vreunt sich der maere . unde ob daz möhte sîn
daz si iuch noch gesaehen, daz gaebe in hôhen muot .>
dô dûhten disiu maere die schoenen kriemhilde guot.
gêre was ir sippe: der wirt in sitzen hiez.
den gesten hiez er schenken, niht lânger man daz liez.
dô was ouch komen sigemunt dâ er die boten sach.
der hêrre vriuntlîche zuo den burgonden sprach:
 <
Sît willekomen, ir recken, ir guntheres man.
sît daz kriemhilt ze wîbe gewan
sîfrit der mîn sun, man sold iuch dicker sehen
hie in disem lânde, wolt ir uns vriuntschefte jehen .>
Si sprâchen, swenne er wolde, si solden gerne komen.
in wart ir michel müede mit vröuden vil benomen.
die boten bat man sitzen, spîse man in truoc,
der hiez dô geben sîfrit sînen gesten genuoc.
Si muosen dâ belîben bevollen niun tage.
des heten endeclîchen die snellen rîter klage,
daz si niht wider solden rîten in ir lânt.
dô hete der künec sîfrit nâch sînen vriunden gesant.
Er vrâgte waz si rieten, ob si solden an den rîn.
 <ez hât nâch mir gesendet gunther der vriunt mîn,
er unde sîne mâge durch eine hôchgezît.
nû koem ich im vil gerne, wan daz sîn lânt ze verre lît.
unde bittent kriemhilde daz si mit mir var.
nû râtet, liebe vriunde, wie sol si komen dar?
unde sold ich herverten durch si in drîzec lânt,
dâ mües in dienen gerne hin diu sîfrides hant .>
Dô sprâchen sîne recken: < habt ir der reise muot
hin zer hôhgezîte, wir râten waz ir tuot.
ir sult mit tûsent recken rîten an den rîn,
sô muget ir wol mit êren dâ zen burgonden sîn .>
Dô sprach von niderlânde der hêrre sigemunt:
 <welt ir zer hôchgezîte, wan tuot ir mir daz kunt?
ob ez iu niht versmâhet, sô rît ich mit iu dar.
ich vüere hundert degene, dâmite mê ich iwer schar .>
 <
unde welt ir mit uns rîten, vil lieber vater mîn,>
sprach der küene sîfrit, < vil vrô sol ich des sîn.
inner tagen zwelven sô rûm ich mîniu lânt .>
alle di es dô gerten, den gap man ross unde ouch gewant.
Dô der künec edele der reise hete muot,
dô hiez man wider rîten die snellen boten guot.
den sînen konemâgen enbôt er an den rîn,
er wolde harte gerne dâ zir hôhgezîte sîn.
sîfrit unde kriemhilt, alsô wir hoeren sagen,
sô vil den boten gâben daz ez niht mohten tragen
ir moere heim ze lânde; er was ein rîcher man.
ir starken soumaere di treip man vroelîchen dan.
Ir volc kleidete sîfrit unde ouch sigemunt.
eckewart der grâve der hiez an der stunt
vrouwen kleider suochen, diu besten diu man vant
oder inder kunde erwerben über al daz sîfrides lânt.
Di sätel zuo den schilden bereiten man began.
rittern unde vrouwen, die mit in solden dan,
den gap man swaz si wolden, daz in niht gebrast.
dô brâht er sînen vriunden vil manegen hêrlîchen gast.
Den boten zogete sêre ze lânde ûf den wegen.
dô kom zen burgonden gêre der degen.
er wart vil wol enpfangen . dô erbeizten si ze tal
von rossen unde von moeren vür den guntheres sal.
Die tumben unde die wîsen giengen, sô man tuot,
vrâgen umbe maere . dô sprach der rîter guot:
 <swenne ich si sage dem künege, dâ hoeret si zehant .>
er gienc mit den gesellen dâ er guntheren vant.
Der künec durch grôze liebe von dem sedele spranc.
daz si sô balde kômen, des sagte in dô danc
prünhilt diu schoene . gunther zen boten sprach:
 <wie gehabt sich sîfrit, von dem mir liebes vil geschach?>
Dô sprach der küene gêre: < dâ wart er vröuden rôt,
er unde iwer swester, nie vriunden baz enbôt
sô getriwiu maere deheiner slahte man.
als iu der hêrre sîfrit unde ouch sîn vater hât getân .>
Dô sprach ze dem marcgrâven des edelen küneges wîp:
 <nû sagt mir, kumet uns kriemhilt? hât noch ir schoener lîp
behalten iht der zühte, der si wol kunde pflegen?>
 <si kumt iu sicherlîchen,> sô sprach dô gêre der degen.
uote bat dô drâte die boten vür sich gên.
daz mohte man an ir vrâge harte wol verstên
daz si daz hôrte gerne, was kriemhilt noch gesunt.
er sagete wie er si vunde unde daz si koeme in kurzer stunt.
Ouch wart von in diu gâbe ze hove niht verdeit,
die in gap her sîfrit . golt unde ouch diu kleit,
daz brâhte man ze sehene der drîer künege man.
der ir vil grôzen milte wart in dâ danken getân.
 <
Er mac,> sprach dô hagene, < von im sampfte geben.
ern kundez niht verswenden, unde sold er iemer leben.
hort der nibelunge beslozzen hât sîn hant.
hey sold er komen iemer in der burgonden lânt!>
Allez daz gesinde vreute sich dar zuo
daz si komen solden . spâte unde vruo
wâren vil ummüezec der drîer künege man.
vil manic hergesidele man dô rihten began.
hûnolt der küene unde sindolt der degen
die heten vil ummuoze . die zît si muosen pflegen
truhsaezen unde schenken, ze rihten manege banc.
des half in ouch her ortwîn; des sagete in gunther danc.
rûmolt der kuchenmeister, wie wol er rihte sît
di sînen undertânen, vil manegen kezzel wît,
häven unde pfannen . hey waz man der dâ vant!
dô bereite man den spîse die dâ kômen in daz lânt.
Alle ir unmuoze die lâzen wir nû sîn
unde sagen wie vrouw kriemhilt unde ouch ir magedîn
gegen rîne vuoren von nibelunge lânt.
nie getruogen moere sô manic rîche gewant.
Vil der soumschrîne man schihte zuo den wegen.
dô reit mit sînen vriunden sîfrit der degen
unde ouch diu küneginne dar si heten vröuden wân.
sît wart ez in allen ze grôzem leide getân.
Dâ heime si dô liezen sîfrides kindelîn
unde sun den kriemhilde . daz muos et alsô sîn.
von ir hovereise im erstuonden michel sêr:
sîn vater unde sîn muoter gesach daz kindel niemer mê.
Dô reit ouch mit in dannen der hêrre sigemunt.
sold er rehte wizzen, wie ez nâch der stunt
zer hôchgezîte ergienge, er hete ir niht gesehen.
im kunde an lieben vriunden niemer leider geschehen.
Di boten man vür sande, die diu maere sageten dar.
dô reit ouch in engegene mit wünneclîcher schar
vil der uoten vriunde unde der guntheres man.
der wirt gein sînen gesten sich sêre vlîzen began.
Er gienc zuo prünhilde dâ er di sitzen vant.
 <wi enpfie et iuch mîn swester dô ir kômet in mîn lânt?
alsam sult ir enpfâhen daz sîfrides wîp .>
 <daz tuon ich,> sprach si, < gerne, von schulden holt ist ir mîn lîp .>
Dô sprach der künec rîche: < si koment uns morgen vruo.
welt ir si enpfâhen, dâ grîfet balde zuo,
daz wir ir in der bürge niht erbîten hie.
mir kômen in allen wîlen sô rehte liebe geste nie .>
Ir mägede unde ir vrouwen hiez si dô sâ zehant
suochen guotiu kleider, di besten di man vant,
di ir ingesinde vor gesten solden tragen.
daz tâten si doch gerne, daz mac man lîhte gesagen.
Ouch îlten in dô dienen die guntheres man.
alle sîne recken der wirt zuo sich gewan.
dô reit diu küneginne vil hêrlîche dan.
dâ wart vil michel grüezen die lieben geste getân.
Mit wie getânen vröuden man die geste enpfie!
si dûhte daz vrouw kriemhilt vroun prünhilde nie
sô rehte wol enpfienge in burgonden lânt.
di si ê nie gesâhen, den wart vil hôher muot erkant.
Nû was ouch komen sîfrit mit den sînen man.
man sach die helde wenden wider unde dan
des veldes allenthalben mit ungefüegen scharn.
dringen unde stouben kunde nieman dâ bewarn.
Dô der wirt des lândes sîfriden sach,
unde ouch sigemunden, wie minneclîch er sprach:
 <nû sît mir grôze willekomen unde al den vriunden mîn.
der iwer hovereise sul wir hôhgemuote sîn .>
 <
Nû lôn iu got>, sprach sigemunt, der êre gernde man.
 <sît daz iuch mîn sun sîfrit ze vriunde gewan,
dô rieten mîne sinne, daz ich iuch solde sehen .>
dô sprach der künec gunther: < nû ist mir liebe daran geschehen .>
sîfrit wart enpfangen, als im daz wol gezam,
mit vil grôzen êren: im was dâ nieman gram.
des half mit grôzen zühten gîselher unde gêrnôt.
ich waene man ez gesten noch nie sô güetlîch erbôt.
Dô nâhten zuo ein ander der zweier künege wîp.
dâ wart vil sätel laere . manic schoener vrouwen lîp
wart von helde handen erhaben ûf daz gras.
die vrouwen gerne dienten, waz der unmüezeger was!
Dô giengen zuo ein ander diu minneclîchen wîp.
des was in grôzen vröuden vil maneges ritters lîp,
daz ir beider grüezen sô schône wart getân.
dô sach man vil der recken bî ir juncfrouwen stân.
Daz hêrliche gesinde daz vie sich bî der hant.
in zühten grôze nîgen, des man vil dâ vant,
unde küssen minneclîchen von vrouwen wol getân.
daz was liep ze sehene gunthers unde sîfrides man.
Sine biten dâ niht lânger, si riten zuo der stat.
der wirt daz sînen gesten wol erzeigen bat,
daz man si gerne saehe in burgonden lânt.
vil manegen puneiz rîchen man vor den juncfrouwen vant.
Ûzer tronege hagene unde ouch ortwîn,
daz si gewaldec waeren, daz tâten si wol schîn.
swaz si gebieten wolden, daz torste man niht lâzen.
von in wart michel dienest den lieben gesten getân.
Vil schilde hôrt man hellen dâ ze dem bürgetor
von stichen unde von stoezen . lânge habt dâvor
der wirt mit sînen gesten, ê si kômen drin.
jâ gienc in diu stunde mit grôzer kurzwîle hin.
Vür den palas rîchen mit vröuden sie dô riten.
manegen pfellel spaehen, guot unde wol gesniten,
sach man über sätele den vrouwen wol getân
allenthalben hangen . dô kômen guntheres man.
Die geste hiez man vüeren balde an ir gemach.
under wîlen blicken man prünhilde sach
an vroun kriemhilde, diu schoene was genuoc.
ir varwe gegen dem golde den glânz vil hêrlîchen truoc.
Allenthalben schallen ze wormez in der stat
hôrte manz gesinde . gunther dô bat
dancwarten sînen marschalch daz er ir solde pflegen.
dô begond er daz gesinde harte güetlîche legen.
Dar ûze unde ouch dar inne spîsen man si lie.
jâ wart vremder geste baz gepflegen nie.
alles des si gerten, des was man in bereit.
der künec was sô rîche daz dâ nieman niht wart verseit.
Man diente in vriuntlîche unde ân allen haz.
der wirt dô ze tische mit sînen gesten saz.
man bat sîfride sitzen als er ê hete getân.
dô gienc mit im ze sedele vil manic waetlîcher man.
Wol zwelf hundert recken an dem ringe sîn
dâ ze tische sâzen . prünhilt diu künegîn
gedâht daz eigenholde niht rîcher kunde wesen.
si was im noch sô waege daz si in gerne lie genesen.
An einem abende, dâ der künec saz,
vil der rîchen kleider wart von wîne naz,
dâ die schenken solden zuo den tischen gân.
dâ wart vil voller dienest mit grôzem vlîze getân,
Sô man ze hôhzîten lânge hât gepflegen.
vrouwen unde mägede di hiez man schône legen.
von swannen si dar kômen, der wirt in willen truoc.
in güetlîchen êren man gap in allen genuoc.
Dô diu nacht het ende unde der tac erschein,
ûz den soumschrînen vil manic edel stein
erlûhte in guoter waete, die ruorte vrouwen hant.
dô wart dar vür gesuochet vil manic hêrlîch gewant.
Ê daz ez vol ertagete, dô kômen vür den sal
vil rîter unde knechte . dô huop sich aber schal,
vor einer vruomesse, die man dem künege sanc.
dâ riten junge helde dazs in der künec sagete danc.
Vil krefteclîche lûte manic pusûn erdôz.
von trumben unde von vloyten wart der schal sô grôz
daz wormez diu vil wîte dar nâch lût erschal.
die hôhgemuoten helde ze rossen kômen über al.
Dô huop sich in dem lânde vil harte hôhe ein spil
von manegem guoten recken . der sah man dâ vil,
den ir tumbiu herze gâben hôhen muot:
der sah man under schilde vil manegen zieren rîter guot.
In diu venster sâzen diu hêrlîchen wîp
unde vil der schoenen mägede; gezieret was ir lîp.
si sâhen kurzewîle von manegem küenem man.
der wirt mit sînen vriunden selbe rîten dâ began.
Sus vertriben si die wîle, diu dûhte si niht lânc.
man hôrte dâ zem tuome maneger gloken klânc.
dô kômen in di moere, die vrouwen riten dan.
den edelen küneginnen den volgete manec küene man.
Si stuonden vor dem münster nider ûf daz gras.
prünhilt ir gesten dannoch vil waege was.
si giengen under krône in daz münster wît.
diu liebe wart sît gescheiden, daz vrumte groezlîcher nît.
Dô si gehôrten messe, si vuoren wider dan.
mit vil manegen êren man sach si sider gân
ze tische vroelîche . ir vröude nie gelac
dâ zer hôhgezîte unz an den einleften tac.
Vor einer vesperzîte huop sich grôz ungemach,
daz von manegem recken ûf dem hove geschach.
si pflâgen ritterschefte durch kurzewîle wân.
dô liefen dar durch schouwen vil manic wîp unde man.
Ze samene dô gesâzen die küneginne rîch.
si gedâhten zweier recken, die wâren lobelîch.
dô sprach diu schoene kriemhilt: < ich hân einen man,
daz elliu disiu rîche ze sînen handen solden stân .>
Dô sprach diu vrouwe prünhilt: < wie kunde daz gesîn?
ob ander nieman lebte wan sîn unde dîn,
sô möhten im diu rîche wol wesen undertân.
die wîle lebt gunther, sô kundez niemer ergân .>
Dô sprach aber kriemhilt: < nû sihestu wie er stât,
wie rehte hêrlîche er vor den recken gât,
alsam der liehte mâne vor den sternen tuot?
des muoz ich von schulden tragen vroelîchen muot .>
Dô sprach diu vrouwe prünhilt: < swi waetlîch sî dîn man,
swi biderbe unde swi schoene, sô muost du vor im lâzen
gunther den recken, den edeln bruoder dîn.
der muoz vor allen künegen, daz wizzest waerlîche, sîn .>
Dô sprach diu vrouwe kriemhilt: < sô tiwer ist wol mîn man,
daz ich in âne schulde niht gelobet hân.
an vil manegen dingen sô ist sîn êre grôz.
geloubestu des, prünhilt, er ist wol gunthers genôz .>
 <
Jane solt du mirz, kriemhilt, ze arge niht verstân,
wand ich âne schulde die rede niht hân getân.
ich hôrte si jehen beide, dô ihs aller êrste sach,
unde dâ des küneges wille an mînem lîbe geschach,
unde dâ er mîne minne sô ritterlîch gewan,
dô jach des selbe sîfrit, er waere sküneges man.
des hân ich in vür eigen, sît ihs in hôrte jehen .>
dô sprach diu schoene kriemhilt: < sô waere mir übele geschehen.
Wie heten sô geworben die edelen bruoder mîn,
daz ich eigen mannes wine solde sîn?
des wil ich dich, prünhilt, vil vriuntlîche biten
daz du die rede lâzest durch mich mit güetlîchen siten .>
 <
Ine mac ir niht gelâzen,> sprach des küneges wîp.
 <zwiu sold ich verkiesen sô maneges ritters lîp,
der uns mit dem degene dienstlîch ist undertân?>
kriemhilt diu vil schoene vil sêre zürnen began.
 <
Du muost in verkiesen, daz er dir iemer bî
wone deheiner dienste . er ist tiwerr danne sî
gunther mîn bruoder, der vil edel man.
du solt mich des erlâzen, daz ich von dir vernomen hân.
Unde nimet mich iemer wunder, sît er dîn eigen ist,
unde daz du über uns beide sô gewaltec bist,
daz er dir sô lânge den zins versezzen hât.
der dîner übermüete sold ich von rehte haben rât .>
 <
Du ziuhest dich ze hôhe,> sprach des küneges wîp.
 <nû wil ich sehen gerne, ob man den dînen lîp
habe ze solhen êren sô man den mînen tuot .>
die vrouwen wurden beide vil sêre zornec gemuot.
Dô sprach diu vrouwe kriemhilt: < daz muoz et nû geschehen.
sît du mînes mannes vür eigen hâst verjehen,
nû müezen hiute kiesen der beider künege man,
ob ich vor küneges wîbe zem münster türre gegân.
Du muost daz hiute schouwen, daz ich bin adelvrî,
unde daz mîn man ist tiwerr danne der dîne sî.
dâmit wil ich selbe niht bescholten sîn.
du solt noch hînte kiesen wie diu eigene diu dîn
Ze hove gê vor recken in burgonden lânt.
ich wil selbe wesen tiwerr danne iemen habe bekant
deheine küneginne, diu krône ie her getruoc .>
dô huop sich under den vrouwen des grôzen nîdes genuoc.
Dô sprach aber prünhilt: < wiltu niht eigen sîn,
sô muostu dich scheiden mit den vrouwen dîn
von mînem ingesinde, dâ wir zem münster gân .>
des antwurte kriemhilt: < entriwen, daz sol sîn getân .>
 <
Nû kleidet iuch, mîne meide,> sprach sîfrides wîp.
 <ez muoz âne schande belîben hie mîn lîp.
ir sult wol lâzen schouwen, unde habt ir rîche wât.
si mac sîn gerne lougen, des prünhilt verjehen hât .>
Man mocht in lîhte râten, si suochten rîchiu kleit.
dâ wart vil wol gezieret manic vrouwe unde meit.
dô gienc mit ir gesinde des edelen küneges wîp
dô wart ouch wol gezieret der schoenen kriemhilden lîp
Mit drîn unde vierzec meiden, di brâhte si an den rîn;
di truogen liehte pfelle geworht in arâbîn.
sus kômen zuo dem münster die meide wol getân.
ir warten vor dem hûse alle sîfrides man.
Die liute nam des wunder, wâ von daz geschach,
daz man die küneginne alsô gescheiden sach,
daz si bî ein ander niht giengen alsam ê.
dâ von wart manegem degene sît vil sorclîchen wê.
Hie stuont vor dem münster daz guntheres wîp.
dô hete kurzewîle vil maneges ritters lîp
mit den schoenen vrouwen, der si dâ nâmen war.
dô kom diu vrouwe kriemhilt mit maneger hêrlîchen schar.
Swaz kleider ie getruogen edeler rîter kint,
wider ir gesinde daz was gar ein wint.
si was sô rîch des guotes, daz drîzec künege wîp
ez möhten niht erziugen, daz tete kriemhilde lîp.
Ob iemen wünschen solde, der kunde niht gesagen
daz man sô rîchiu kleider gesaehe ie mê getragen
alsô dâ ze stunden truogen ir meide wol getân.
wan ze leide prünhilde, ez hete kriemhilt verlân.
Ze samne si dô kômen vor dem münster wît.
ez tete diu hûsvrouwe durch einen grôzen nît,
si hiez vil übellîche kriemhilde stille stân:
 <jâ sol vor küneges wîbe niht eigen diu gegân .>
Dô sprach diu schoene kriemhilt zornec was ir muot:
 <kundestu noch geswîgen, daz waere dir guot.
du hâst geschendet selbe den dînen schoenen lîp:
wie möhte mannes kebse werden iemer küneges wîp?>
 <
Wen hâstu hie verkebset?> sprach dô des küneges wîp.
 <daz tuon ich dich,> sprach kriemhilt . < den dînen schoenen lîp
den minnet êrste sîfrit, der mîn vil lieber man.
jane was ez niht mîn bruoder, der dir den magetuom an gewan.
War kômen dîne sinne? ez was ein arger list.
zwiu lieze du in minnen, sît er dîn eigen ist?
ich hoere dich,> sprach kriemhilt, < ân alle schulde klagen .>
 <entriwen,> sprach dô prünhilt, < daz wil ich gunthere sagen .>
 <
Waz mac mir daz gewerren? dîn übermuot dich hât betrogen.
du hâst mich ze dienste mit rede dich an gezogen.
daz wizze in rehten triwen, ez ist mir iemer leit.
getriwer heinlîche sol ich dir wesen umbereit .>
prünhilt dô weinde: kriemhilt niht lânger lie,
vor des küneges wîbe inz münster si dô gienc
mit ir ingesinde . dâ huop sich grôzer haz:
des wurden liehtiu ougen vil starke trüeb unde naz.
Swie vil man gote gediente oder iemen dâ gesanc,
des dûhte prünhilde diu wîle gar ze lânc,
wand ir was vil trüebe der lîp unde ouch der muot.
des muose sît engelten manic helt küen unde guot.
prünhilt mit ir vrouwen gienc vür daz münster stân.
si gedâhte: < mich muoz kriemhilt mêre hoeren lâzen
des mich sô lûte zîhet daz wortraeze wîp.
hât er sich es gerüemet, ez gêt an sîfrides lîp .>
Nû kom diu edele kriemhilt mit manegem küenem man.
dô sprach diu vrouwe prünhilt: < ir sult noch stille stân.
ir jâhet mîn ze kebesen: daz sult ir lâzen sehen.
mir ist von iwern sprüchen, daz wizzet, leide geschehen .>
Dô sprach diu vrouwe kriemhilt: < ir möhtet mich lâzen gân.
ich erziugez mit dem golde, daz ich an der hende hân:
daz brâhte mir mîn vriedel dô er êrste bî iu lac .>
nie gelebte prünhilt deheinen leideren tac.
Si sprach: < diz golt vil edele daz wart mir verstoln
unde ist mich harte lânge vil übele vor verholn.
ich kum es an ein ende, wer mir ez hât genomen .>
die vrouwen wâren beide in grôz ungemüete komen.
Dô sprach aber kriemhilt: < ine wils niht wesen diep.
du möhtes wol gedaget hân, unde waere dir êre liep.
ich erziugez mit dem gürtel, den ich hie umbe hân,
daz ich niht enliuge:> jâ wart mîn sîfrit dîn man .>
Von ninnivê der sîden si den porten truoc,
mit edelem gesteine . jâ was er guot genuoc.
dô den gesach vrouw prünhilt, weinen si began.
daz muose vreischen gunther unde alle burgonden man.
Dô sprach diu küneginne: < heizet here gân
den vürsten vonme rîne . ich wil in hoeren lâzen
wie mich hât gehoenet sîner swester lîp.
si sagt hie offenlîche, ich sî sîfrides wîp .>
Der künec kom mit recken . weinen er dô sach
di sînen triutinne . wie güetlîch er sprach:
 <saget mir, liebiu vrouwe, wer hât iu iht getân?>
si sprach zuo dem künege: < ich muoz unvroelîche stân.
Von allen mînen êren mich diu swester dîn
gerne wolde scheiden . dir sol geklaget sîn,
si giht, mich habe gekebset sîfrit ir man .>
dô sprach der künec gunther: < sô hetes übele getân .>
 <
Si treit hie mînen gürtel, den ich hân verlorn,
unde mîn golt daz rôte . daz ich ie wart geborn,
daz riwet mich vil sêre, dune beredest, künec, mich
der vil grôzen schande; daz diene ich iemer umbe dich .>
Dô sprach der künec gunther: < er sol her vür gân.
unde hât er sihs gerüemet, daz sol er hoeren lâzen,
oder sîn muoz lougen der helt ûz niderlânt .>
den kriemhilde vriedel den hiez man bringen sâ zehant.
Dô der hêrre sîfrit di ungemuoten sach,
ern wesse niht der maere wie balde er dô sprach:
 <waz weinent dise vrouwen? daz het ich gerne erkant,
oder von welhen schulden mich der künec habe besant .>
Dô sprach der künec gunther: < dâ ist mir harte leit.
mir hât mîn vrouwe prünhilt ein maere hie geseit,
du habes dich des gerüemet, daz du ir schoenen lîp
allerêrst habes geminnet, daz sagt vrouw kriemhilt dîn wîp .>
Dô sprach der starke sîfrit: < unde hât si daz geseit,
ê daz ich erwinde, ez sol ir werden leit,
unde wil dir daz enpfüeren vor allen dînen man
mit mînen hôhen eiden, daz ich irs niht gesaget hân .>
Dô sprach der künec von rîne: < daz soltu lâzen sehen.
den eit den du dâ biutest, unde mac der hie geschehen,
aller valschen dinge wil ich dich ledic lâzen .>
dô hiez man zuo dem ringe die stolzen burgonden stân.
sîfrit der vil küene zem eide bôt die hant.
dô sprach der künec rîche: < mir ist sô wol bekant
iwer grôz unschulde; ich wil iuch ledic lâzen,
des iuch mîn swester zîhet, daz ir des niene habt getân .>
Dô sprach aber sîfrit: < geniuzet es mîn wîp,
daz si hât ertrüebet den prünhilde lîp,
daz ist mir sicherlîchen âne mâze leit .>
dô sâhen zuo zein ander die guoten rîter gemeit.
 <
Man sol sô vrouwen ziehen,> sprach sîfrit der degen,
 <daz si üppeclîche sprüche lâzen under wegen.
verbiut ez dînem wîbe, der mînen tuon ich sam.
ir grôzen ungefüege ich mich waerlîchen scham .>
Mit rede was gescheiden manic schoene wîp.
dô trûret alsô sêre der prünhilde lîp,
daz ez erbarmen muose die guntheres man.
dô kom von tronege hagene zuo sîner vrouwen gegân.
Er vrâgete waz ir waere, weinende er si vant.
dô sagte si im diu maere, er lobt ir sâ zehant
daz ez erarnen müese der kriemhilde man,
oder er wolde niemer darumbe vroelîch gestân.
Zuo der rede kômen ortwîn unde gêrnôt
dâ die helde rieten den sîfrides tôt.
dar zuo kom ouch gîselher, der edelen uoten kint.
dô er ir rede gehôrte, er sprach getriulîche sint:
 <
Ir vil guoten recken, warumbe tuot ir daz?
jane gediente sîfrit nie alsolhen haz
daz er darumbe solde verliesen sînen lîp.
jâ ist es harte lîhte, darumbe zürnent diu wîp .>
 <
Suln wir gouche ziehen?> sprach aber hagene:
 <des habent lützel êre sô guote degene.
daz er sich hât gerüemet der lieben vrouwen mîn,
darumbe wil ich sterben, ez engê im an daz leben sîn .>
Dô sprach der künec selbe: < ern hât uns niht getân
niwan guot unde êre; man sol in leben lâzen.
waz touc ob ich dem recken waere nû gehaz?
er was uns ie getriwe unde tete vil willeclîche daz .>
Dô sprach von metzen der degen ortwîn:
 <jane kan in niht gehelfen diu grôze sterke sîn.
erloubet mirz mîn hêrre, ich getuon im leit .>
dô heten im die helde âne schulde widerseit.
Sîn gevolgete nieman, niwan daz hagene
riet in allen zîten gunther dem degene,
ob sîfrit niht enlebte, sô wurde im undertân
vil der künege lânde . der helt des trûren began.
Dô liezen siz belîben . spiln man dô sach.
hey waz man starker schefte vor dem münster brach
vor sîfrides wîbe al zuo dem sale dan!
dô wâren in ummuote genuoge guntheres man.
Der künec sprach: < lât belîben den mortlîchen zorn.
er ist uns ze saelden unde ze êren geborn.
ouch ist sô grimme stark der wundernküene man:
ob er sîn innen wurde, sô torste in nieman bestân .>
 <
Nein er>, sprach dô hagene . < ir muget wol stille dagen.
ich getrûwez heinlîche alsô wol an getragen:
daz prünhilde weinen sol im werden leit.
jâ sol im von hagenen iemer wesen widerseit .>
Dô sprach der künec gunther: < wie möhte daz ergân?>
des antwurte hagene: < ich wilz iuch hoeren lâzen.
wir heizen boten rîten zuo uns in daz lânt
widersagen offenlîche, die hie nieman sîn bekant.
Sô jehet ir vor den gesten daz ir unde iwer man
wellet herverten . alsô daz ist getân,
sô lobt er iu dar dienen; des vliuset er den lîp.
sô ervar ich uns diu maere ab des küenen recken wîp .>
Der künec gevolgete übele hagenen sînem man.
die starken untriwe begunden tragen an,
ê iemen daz erfunde, die rîter ûz erkorn.
von zweier vrouwen bâgen wart vil manic helt verlorn.
An dem vierden morgen zwên unde drîzec man
sach man ze hove rîten . daz wart dô kunt getân
gunther dem vil rîchen, im waere widerseit.
von lüge erwuohsen vrouwen diu aller groezesten leit.
Urloup si gewunnen, daz si vür solden gân,
unde jâhen daz si waeren liudegêres man,
den ê dâ hete betwungen diu sîfrides hant
unde in ze gîsel brâhte in daz guntheres lânt.
Die boten er dô gruozte unde hiez si sitzen gân.
ir einer sprach dar under: < hêrre, lât uns stân
unz wir gesagen maere diu iu enboten sint.
jâ habet ir ze vîende, daz wizzet, maneger muoter kint.
Iu widersaget liudegast unde liudegêr,
den ir dâ wîlen tâtet diu gremlîchen sêr.
die wellent zuo ziu rîten mit her in diz lânt .>
der künec begunde zürnen dô er di maere bevant.
Dô hiez man di meinraeten zen herbergen varn.
wie mohte sich her sîfrit dô dâ vor bewarn,
er oder ander iemen, daz si dâ truogen an?
daz wart sît in selben ze grôzem leide getân.
Der künec mit sînen vriunden rûnende gienc.
hagene von tronege in nie geruowen lie.
noch heten ez gescheiden genuoge sküniges man:
dône wolt et hagene nie des râtes abe gân.
Eines tages sîfrit si rûnende vant.
dô begunde vrâgen der helt von niderlânt:
 <wie gât sô trûreclîche der künec unde sîne man?
daz hilf ich iemer rechen, hât im iemen iht getân .>
Dô sprach der hêrre gunther: < mir ist von schulden leit.
liudegast unde liudegêr die habent mir widerseit.
si wellent offenlîchen rîten in mîn lânt .>
dô sprach der degen küene: < daz sol diu sîfrides hant
Nâch allen iwern êren mit vlîze understân.
ich getuon noch den degenen als ich hân ê getân,
ich gelege in wüeste ir bürge unde ouch ir lânt,
ê daz ich erwinde: des sî mîn houbet iwer pfant.
Ir unde iwer recken sult hi heime bestân,
unde lât mich zuo zin rîten mit den die ich hân.
daz ich iu gerne diene, daz lâz ich iuch sehen.
von mir sol iwern vîenden, daz wizzet, leide geschehen .>
 <
Sô wol mich dirre maere,> sprach der künec dô,
als ob er ernstlîche der helfe waere vrô.
in valsche neig im tiefe der ungetriwe man.
dô sprach der hêrre sîfrit: < ir sult vil kleine sorge hân .>
Dô schihten si die reise mit den knehten dan.
sîfride unde den sînen ze sehen ez was getân.
dô hiez er sich bereiten die von niderlânt.
die sîfrides recken suochten strîtlîch gewant.
Dô sprach der starke sîfrit: < mîn vater sigemunt,
ir sult hie belîben . wir komen in kurzer stunt,
gît uns got gelücke, her wider an den rîn.
ir sult bî dem künege hie vil vroelîche sîn .>
Diu zeichen si an bunden, alsô si wolden dan.
dâ wâren genuoge di guntheres man,
dine wessen niht der maere, wâ von ez was geschehen.
man mohte grôz gesinde dô bî sîfride sehen.
Ir helme unde ouch ir brünne si bunden ûf diu marc.
sich bereite vome lânde vil manic rîter starc.
dô gienc von tronege hagene dâ er kriemhilde vant
unde bat im geben urloup: si wolden rûmen daz lânt.
 <
Nû wol mich,> sprach dô kriemhilt, < daz ich ie gewan den man
der mînen lieben vriunden sô wol tar vor gestân,
alsô mîn hêrre sîfrit tuot den vriunden mîn.
des wil ich hôhes muotes,> sprach diu küneginne, < sîn.
Vil lieber vriunt hagene, gedenket an daz,
daz ich iu gerne diene unde noch nie wart gehaz.
des lâzet mich geniezen an mînem lieben man.
ern sol des niht engelten, hab ich prünhilde iht getân.
Daz hât mich sît gerouwen,> sprach daz edel wîp.
 <ouch hât er sô zerblouwen darumbe mînen lîp;
daz ich ez ie geredete daz beswârte ir den muot,
daz hât vil wol errochen der helt küene unde guot .>
Er sprach: < ir wert versüenet wol nâch disen tagen.
kriemhilt, liebiu vrouwe, jâ sult ir mir sagen
wie ich iu müge gedienen an sîfride iwerm man.
daz tuon ich gerne, vrouwe, wand ichs nieman baz engan .>
 <
Ich waere ân alle sorge,> sprach daz edel wîp,
 <daz im iemen naeme in sturme sînen lîp,
ob er niht wolde volgen sîner übermuot;
sô waere iemer sicher der degen küene unde guot .>
 <
Vrouwe,> sprach dô hagene, < unde habt ir des wân,
daz man in müge versnîden, ir sult mich wizzen lâzen,
mit wie getânen listen ich daz sol understên.
ich wil im ze huote iemer rîten unde gên .>
Si sprach: < du bist mîn mâc, sô bin ich der dîn.
ich bevilhe dir mit triwen den holden wine mîn,
daz du mir wol behüetest den mînen lieben man .>
si sagt im kundiu maere, die bezzer waeren verlân.
Si sprach: < mîn man ist küene unde dar zuo starc genuoc.
dô er den lintrachen an dem berge sluoc,
jâ badete sich in dem bluote der recke vil gemeit,
dâ von in sît in stürmen nie dehein wâfen versneit.
Iedoch bin ich in sorgen, swenn er in strîte stât
unde vil der gêrschüzze von helde handen gât,
daz ich dâ verliese den mînen lieben man.
hey waz ich grôzer leide dicke umbe sîfriden hân!
Ich meld ez ûf gnâde, vil lieber vriunt, dir,
daz du dîne triwe behaltest âne mir.
dâ man dâ mac verhouwen den mînen lieben man,
daz lâz ich dich hoeren; deist ûf gnâde getân.
Dô von des trachen wunden vlôz daz heize bluot
unde sich dar inne badete der küene rîter guot,
dô viel im zwischen di herte ein linden blat vil breit.
dâ mac man in versnîden: des ist mir sorgen vil bereit .>
Dô sprach von tronege hagene: < ûf daz sîn gewant
naet ir ein kleinez zeichen . dâ bî ist mir bekant
wâ ich in müge behüeten, sô wir in sturme stân .>
si wânde den helt vristen: ez was ûf sînen tôt getân.
Si sprach: < mit kleinen sîden nae ich ûf sîn gewant
ein tougenlîchez kriuze . dâ sol, helt, dîn hant
den mînen man behüeten, sô ez an die herte gât,
swenn er in den stürmen vor sînen vîanden stât .>
 <
Daz tuon ich,> sprach dô hagene, < vil liebiu vrouwe mîn .>
dô wând ouch des diu vrouwe, ez sold im vrume sîn:
dô was dâmit verrâten der kriemhilde man.
urloup nam dô hagene, dô gienc er vroelîche dan.
Des küneges ingesinde was allez wol gemuot.
ich waene iemer recke deheiner mê getuot
sô grôzer meinraete sô dâ von im ergie,
dô sich an sîne triwe kriemhilt diu küneginne lie.
Des andern morgens mit tûsent sîner man
reit der hêrre sîfrit vil vroelîchen dan.
er wând er solde rechen der sîner vriunde leit.
hagene im reit sô nâhen daz er geschouwete diu kleit.
Als er gesach daz bilde, dô schiht er tougen dan,
di sageten ander maere, zwêne sîner man:
mit vride solde belîben daz guntheres lânt,
unde si hete liudegêr zuo dem künege gesant.
Wi ungerne sîfrit dô hin wider reit,
ern het eteswaz errochen sîner vriunde leit!
wand in vil kûm erwanden die guntheres man.
dô reit er zuo dem künege; der wirt im danken began:
 <
Nû lôn iu got des willen, vriunt sîfrit.
daz ir sô willeclîche tuot des ich iuch bit,
daz sol ich iemer dienen, als ich von rehte sol.
vor allen mînen vriunden sô getrûwe ich iu wol.
Nû wir der herverte ledic worden sîn,
sô wil ich jagen rîten bern unde swîn
hin zem waskenwalde, als ich vil dicke hân .>
daz hete gerâten hagene, der vil ungetriwe man.
 <
Allen mînen gesten sol man daz sagen,
daz wir wil vruo rîten . die wellen mit mir jagen,
daz si sich bereiten; die aber hie bestân
hövschen mit den vrouwen, daz sî mir liebe getân .>
Dô sprach der hêrre sîfrit, mit hêrlîchem site:
 <swenne ir jagen rîtet, dâ wil ich gerne mite.
sô sult ir mir lîhen einen suochman
unde etelîchen bracken, sô wil ich rîten in den tan .>
 <
Welt ir niht nemen wan einen?> sprach der künec zehant.
 <ich lîh iu, welt ir, viere, den vil wol ist bekant
der walt unde ouch die stîge, swâ diu tier hine gânt,
die iuch niht vürwîse zen herbergen rîten lâzent .>
Dô reit zuo sînem wîbe der recke vil gemeit.
schiere hete hagene dem künege geseit
wi er gewinnen wolde den tiwerlîchen degen.
sus grôzer untriwe solde niemer man gepflegen.
gunther unde hagene, die recken vil balt,
lobten mit untriwen ein pirsen in den walt.
mit ir scharpfen gêren si wolden jagen swîn,
bern unde wisende: waz möhte küeners gesîn?
Dâ mit reit ouch sîfrit in hêrlîchem site.
maneger hande spîse die vuorte man in mite.
zeinem kalten brunnen verlôs er sît den lîp.
daz hete gerâten prünhilt, des künec guntheres wîp.
Dô gienc der degen küene dâ er kriemhilde vant.
dô was nû ûf gesoumet sîn edel pirsgewant,
sîn unde der gesellen: si wolden über rîn.
done dorfte kriemhilde niemer leider gesîn.
Di sîne triutinne kust er an den munt.
 <got lâze mich dich, vrouwe, gesehen noch gesunt,
unde mich diu dînen ougen . mit holden mâgen dîn
soltu kurzewîlen; ine mac hie heime niht gesîn .>
dô gedâhtes an diu maere sine torst ir niht gesagen,
diu si dâ hagenen sagete: dô begunde klagen
diu edel küneginne daz si ie gewan den lîp.
dô weinte âne mâze des hêrren sîfrides wîp.
Si sprach zuo dem recken: < lât iwer jagen sîn.
mir troumte hînaht leide, wie iuch zwei wildiu swîn
jageten über heide, dâ wurden bluomen rôt.
daz ich sô sêre weine, des gêt mir waerlîche nôt.
Ich vürhte harte sêre etelîchen rât,
ob man der deheinen missedienet hât,
die uns gefüegen kunnen vîentlîchen haz.
belîbet, lieber hêrre: mit triwen rât ich iu daz .>
Er sprach: < mîn triutinne, ich kum in kurzen tagen.
ine weiz hie niht der liute, die mir iht hazzes tragen.
alle dîne mâge sint mir gemeine holt,
ouch hân ich an den degenen hie niht anders versolt .>
 <
Neinâ, hêrre sîfrit! jâ vürhte ich dînen val.
mir troumte hînte leide, wie ob dir zetal
vielen zwêne berge: ine gesach dich niemer mê.
wil du von mir scheiden, daz tuot mir in dem herzen wê .>
Er umbevie mit armen daz tugentrîche wîp.
mit minneclîchem küssen trût er ir schoenen lîp.
mit urloube er dannen schiet in kurzer stunt.
si gesach in leider dar nâch niemer mê gesunt.
Dô riten si von dannen in einen tiefen walt
durch kurzewîle willen . vil manic rîter balt
volgeten gunthere unde sînen man.
gêrnôt unde gîselher die wâren dâ heime bestân.
Geladen vil der rosse kom vor in über rîn,
di den jagetgesellen truogen brôt unde wîn,
daz vleisch mit den vischen unde andern manegen rât,
den ein künec sô rîche vil harte billîchen hât.
Si hiezen herbergen vür den grüenen walt
gên des wildes abloufe, die stolzen jegere balt,
dâ si dâ jagen solden, ûf einen wert vil breit.
dô was ouch komen sîfrit; daz wart dem künege geseit.
Von den jagtgesellen wurden dô gar bestân
die warte in allen enden . dô sprach der küene man,
sîfrit der vil starke: < wer sol uns in den walt
wîsen nâch dem wilde, ir helde küene unde balt?>
 <
Welle wir uns scheiden,> sprach dô hagene,
 <ê daz wir beginnen hie ze jagene?
dâ bî wir mügen bekennen, ich unde die hêrren mîn,
wer die besten jegere an dirre waltreise sîn.
Liute unde gehünde suln wir teilen gar.
sô kêr ietslîcher swar er gerne var.
swer danne jage daz beste, des sol er haben danc .>
dô wart der jäger bîten bî ein ander niht ze lânc.
Dô sprach der hêrre sîfrit: < ich hân der hunde rât,
niwan einen bracken, der sô genozzen hât
daz er die verte erkenne der tiere durch den tan.
wir komen wol ze jegede,> sprach der kriemhilde man.
Dô nam ein alter jegere einen guoten spürhunt.
er brâhte den hêrren in einer kurzen stunt
dâ si vil tiere vunden . swaz der von lägere stuont,
di erjagten die gesellen, sô noch guote jeger tuont.
Swaz ir der bracke ersprancte, di sluoc mit sîner hant
sîfrit der vil küene, der helt von niderlânt.
sîn ros lief sô sêre, daz ir im niht entran.
den lop er vor in allen an dem jegde gewan.
Er was an allen dingen biderbe genuoc.
sîn tier was daz êrste, daz er ze tôde sluoc,
ein vil starkez halpful, mit der sînen hant.
dar nâch er vil schiere einen ungefüegen lewen vant.
Dô den der bracke ersprancte, den schôz er mit dem bogen.
eine scharpfe strâle het er dar in gezogen.
der lewe lief nâch dem schuzze wan drîer sprünge lânc.
die sînen jagtgesellen die sagten sîfride danc.
Dar nâch sluoc er schiere einen wisent unde einen elch,
starker ûre viere, unde einen grimmen schelch.
sîn ros truoc in sô balde, daz ir im niht entran.
hirze oder hinden kunde im wênic engân.
Einen eber grôzen den vant der spürhunt.
als er begunde vliehen, dô kom an der stunt
des selben gejegdes meister, er bestuont in ûf der slâ.
daz swîn vil zorneclîche lief an den küenen helt sâ.
Dô sluoc in mit dem swerte der kriemhilde man.
ez enhêt ein ander jegere sô samfte niht getân.
dô er in het ervellet, man vie den spürhunt.
dô wart sîn jaget daz rîche wol den burgonden kunt.
Dô sprâchen sîne jegere: < müg ez mit vuoge wesen,
sô lât uns, her sîfrit, der tier ein teil genesen.
ir tuot uns hiute laere den berc unde ouch den walt .>
des begunde smielen der degen küene unde balt.
Dô hôrtens allenthalben ludem unde dôz.
von liuten unde ouch von hunden der schal der was sô grôz
daz in dâ von antwurte der berc unde ouch der tan.
vier unde zweinzec ruore die jeger hêten verlân.
Dô muosen vil der tiere verliesen dâ daz leben.
dô wânden si daz vüegen, daz man in solde geben
den prîs von dem gejägde: des kunde niht geschehen,
dô der starke sîfrit wart zer viwerstat gesehen.
Daz jagt was ergangen unde doch niht gar.
die zer viwerstete wolden, die brâhten mit in dar
vil maneger tiere hiute unde wildes genuoc.
hey waz man des zer kuchen des küneges ingesinde truoc!
Dô hiez der künec künden den jegern ûz erkorn
daz er enbîzen wolde . dô wart vil lûte ein horn
zeiner stunt geblâsen, dâmit in wart erkant
daz man den vürsten edele dâ zen herbergen vant.
Dô sprach ein sîfrides jägere: < hêrre, ich hân vernomen
von eines hornes duzze daz wir nû suln komen
zuo den herbergen . antwurten ich des wil .>
dô wart nâch den gesellen gevrâget blâsende vil.
Dô sprach der hêrre sîfrit: < nû rûme ouch wir den tan!>
sîn ros truoc in ebene; si îlten mit im dan.
si ersprancten mit ir schalle ein tier vil gremelîch,
daz was ein ber wilde . dô sprach der degen hinder sich:
 <
Ich wil uns hergesellen guoter kurzewîle wern.
ir sult den bracken lâzen: jâ sih ich einen bern,
der sol mit uns hinnen zen herbergen varn.
ern vliehe danne vil sêre, ern kan sihs niemer bewarn .>
Der bracke wart verlâzen, der bere spranc von dan.
dô wold in errîten der kriemhilde man.
er kom in ein gevelle, done kundes niwet wesen.
daz starke tier dô wânde vor dem jägere genesen.
Dô spranc von sînem rosse der stolze rîter guot.
er begunde nâch loufen . daz tier was umbehuot,
ez enkonde im niht entrinnen: dô vienc er ez zehant,
ân aller slahte wunden der helt ez schiere gebant.
Kratzen noch gebîzen kunde ez niht den man.
er band ez zuo dem satele: ûf saz der snelle sân,
er brâht ez an die viwerstat durch sînen hôhen muot
zeiner kurzewîle der recke küene unde guot.
Wie rehte hêrlîchen er zen herbergen reit!
sîn gêr was vil michel, starc unde breit.
im hienc ein ziere wâfen hin nider an den sporn.
von vil rôtem golde vuort der hêrre ein schoene horn.
Von bezzerm pirsgewaete gehôrt ich nie gesagen.
einen roc von swarzem pfellel den sach man in tragen
unde einen huot von zobele, der rîche was genuoc.
hey waz er rîcher porten an sînem kochaere truoc!
Von einem pantel was dar über gezogen
ein hût durch die süeze . ouch vuorter einen bogen,
den man mit antwerke muose ziehen dan,
der in spannen solde, ern hete ez selbe getân.
Von einer ludemes hiute was allez sîn gewant.
von houbet unz an daz ende gestreut man darûfe vant.
ûz der liehten riuhe vil manic goldes zein
ze beiden sînen sîten dem küenen jägermeister schein.
Dô vuort er balmungen, ein ziere wâfen breit,
daz was alsô scherpfe, daz ez nie vermeit
swâ man ez sluoc ûf helme . sîn ecke wâren guot.
der hêrlîche jägere der was hôhe gemuot.
Sît daz ich iu diu maere gar bescheiden sol,
im was sîn edel kocher vil guoter strâle vol,
von guldînen tüllen, diu sahs wol hende breit.
ez muose balde sterben swaz er dâmit versneit.
Dô reit der rîter edele vil weidenlîche dan.
in sâhen zuo in komende di guntheres man.
si liefen im engegene unde enpfiengen im daz marc.
dô vuort er bî dem satele einen bern grôz unde starc.
Als er gestuont von rosse, dô lôst er im diu bant
von vuoze unde ouch von munde . dô erlûte dâ zehant
vil grôze daz gehünde, swaz des den bern sach.
daz tier ze walde wolde; die liute heten ungemach.
Der ber von dem schalle durch die kuchen geriet.
hey waz er kuchenknehte von dem viwer schiet!
vil kezzel wart gerüeret, zefüeret manic brant.
hey waz man guoter spîse in der aschen ligen vant!
Dô sprungen von dem sedele die hêrren unde ir man.
der ber begunde zürnen: der künec hiez dô lâzen
allez daz gehünde, daz an den seilen lac.
unde waer ez wol verendet, si heten vroelîchen tac.
Mit bogen unde mit spiezen niht lânger man daz lie,
dô liefen dar die snellen dâ der ber gienc.
dô was sô vil der hunde daz dâ nieman schôz.
von des liutes schalle daz gebirge allez erdôz.
Der ber begunde vliehen vor den hunden dan;
im kunde niht gevolgen wan kriemhilde man.
der erlief in mit dem swerte, ze tôde er in dô sluoc.
hin wider zuo dem viwere man den bern sider truoc.
Dô sprâchen die daz sâhen, er waere ein kreftec man.
die stolzen jagetgesellen hiez man zen tischen gân.
ûf einen schoenen anger saz ir dâ genuoc.
hey waz man rîcher spîse den edeln jegeren dô truoc!
Die schenken kômen seine, die tragen solden wîn.
ez enkunde baz gedienet niemer helden sîn.
heten si dar under niht sô valschen muot,
sô waeren wol die recken vor allen schanden behuot.
Dô sprach der hêrre sîfrit: < wunder mich des hât,
sît man uns von des kuchen gît sô manegen rât,
warumbe uns die schenken bringen niht den wîn.
man enpflege baz der jegere, ich enwil niht jagetgeselle sîn.
Ich hete wol gedienet daz man mîn baz naeme war .>
der künec von sînem tische sprach in valsche dar:
 <man sol iu gerne büezen swes wir gebresten hân.
daz ist von hagenen schulden; der wil uns gerne erdürsten lâzen .>
Dô sprach von tronege hagene: < vil lieber hêrre mîn,
ich wânde daz daz pirsen hiute solde sîn
dâ zem spehtsharte: den wîn den sand ich dar.
sîn wir hiute ungetrunken, wie wol ich mêre daz bewar!>
Dô sprach der hêrre sîfrit: < ir lîp der hab undanc!
man solde mir siben soume met unde lûtertranc
haben her gefüeret . dô des niht mohte sîn,
dô solt man uns gesidelet haben nâher an den rîn .>
Dô sprach von tronege hagene: < ir edeln rîter balt,
ich weiz hie bî nâhen einen brunnen kalt
daz ir niht enzürnet dâ sul wir hine gân .>
der rât wart manegem degene ze grôzen sorgen getân.
sîfrit den recken twanc des durstes nôt.
den tisch er deste zîter rucken dan gebôt.
er wolde vür die berge zuo dem brunnen gân.
dô was der rât mit meine von den recken getân.
Diu tier hiez man ûf wägenen vüeren in daz lânt,
diu dâ hete verhouwen diu sîfrides hant.
man jah im grôzer êren swer ez ie gesach.
hagene sîne triwe vil sêre an sîfriden brach.
Dô si wolden dannen zuo der linden breit,
dô sprach von tronege hagene: < mir ist des vil geseit
daz niht gevolgen künne dem kriemhilde man,
swenne er wolde gâhen . hey wolde er uns daz sehen lâzen!>
Dô sprach von niderlânde der küene sîfrit:
 <daz muget ir wol versuochen, welt ir mir loufen mit
ze wette zuo dem brunnen . sô daz ist getân,
dem sol man jehen danne, den man sihet gewunnen hân .>
 <
Nû welle ouch wirz versuochen,> sprach hagene der degen.
dô sprach der snelle sîfrit: < sô wil ich mich legen
vür di iwern vüeze nider an daz gras .>
dô er daz gehôrte, wi lieb ez gunthere was!
Dô sprach der degen küene: < noch wil ich iu mêre sagen,
allez mîn gewaete wil ich mit mir tragen,
den gêr zuo dem schilde unde al mîn pirsgewant .>
den kocher zuo dem swerte vil schier er umbe gebant.
Dô zugen si diu kleider von dem lîbe dan.
in zwein wîzen hemden sach man si beide stân.
sam zwei wildiu pantel si liefen durch den klê.
dô sach man bî dem brunnen den küenen sîfriden ê.
Den prîs an allen dingen truoc er vor manegem man.
daz swert daz lôst er schiere, den kocher leit er dan,
den starken gêr er leinte an der linden ast.
bî des brunnen vluzze stuont der hêrlîche gast.
Die sîfrides tugende wâren harte grôz.
den schilt er leite nider aldâ der brunne vlôz.
swie harte sô in durste, der helt doch nine tranc
ê daz der künec getrunke; des sagt er im vil boesen danc.
Der brunne der was küele, lûter unde guot.
gunther sich dô neigete nider zuo der vluot.
als er het getrunken, dô riht er sih von dan.
alsam het ouch gerne der küene sîfrit getân.
dô engalt er sîner zühte . den bogen unde daz swert,
daz truoc allez hagene von im dannewert.
dô sprang er hin widere dâ er den gêr dâ vant.
er sach nâch einem bilde an des küenen gewant.
Dâ der hêrre sîfrit ob dem brunnen tranc,
er schôz in durch daz kriuze, daz von der wunden spranc
daz bluot im von dem herzen vaste an die hagenen wât.
sô grôze missewende ein helt nû niemer mê begât.
Den gêr im gein dem herzen stecken er dô lie.
alsô grimmeclîchen ze vlühten hagen nie
gelief noch in der werlde vor deheinem man.
dô sich der hêrre sîfrit der starken wunden versan,
Der hêrre tobelîchen von dem brunnen spranc.
im ragete von dem herzen ein gêrstange lânc.
der vürste wânde vinden bogen oder swert:
sô müese wesen hagene nâch sînem dienste gewert.
Dô der sêre wunde des swertes niht envant,
done het er niht mêre wan des schildes rant.
er zuhten von dem brunnen, dô lief er hagenen an.
done kunde im niht entrinnen des künec guntheres man.
Swie wunt er was zem tôde, sô krefteclîch er sluoc,
daz ûz dem schilde draete genuoc
des edelen gesteines; der schilt vil gar zerbrast.
sich hete gerne errochen der vil hêrlîche gast.
Dô was gestrûchet hagene vor sîner hant zetal.
von des slages krefte der wert vil lût erhal.
het er daz swert enhende, sô waer ez hagenen tôt.
sô sêre zurnt der wunde; des gienc im waerlîchen nôt.
Erblichen was sîn varwe: ern kunde niht gestên.
sînes lîbes sterke diu muose gar zergên,
wand er des tôdes zeichen in liehter varwe truoc.
sît wart er beweinet von schoenen vrouwen genuoc.
Dô viel in die bluomen der kriemhilde man.
daz bluot von sîner wunden sach man vil vaste gân.
dô begunde er schelten des gienc im grôziu nôt
die ûf in gerâten heten den ungetriwen tôt.
Dô sprach der verchwunde: < jâ ir vil boesen zagen,
waz helfent mîniu dienest, daz ir mich habet erslagen?
ich was iu ie getriwe: des ich engolten hân.
ir habt an iwern mâgen leider übele getân.
Die sint dâ von bescholten, swaz ir wirt geborn
her nâch disen zîten . ir habet iwern zorn
gerochen al ze sêre an dem lîbe mîn.
mit laster ir gescheiden sult von guoten recken sîn .>
Die rîter alle liefen dâ er erslagen lac.
ez was ir genuogen ein vröudelôser tac.
die iht triwe hêten, von den wart er gekleit,
daz het wol verdienet der rîter küen unde gemeit.
Der künec von burgonden klagte sînen tôt.
dô sprach der verchwunde: < daz ist âne nôt,
daz der nâch schaden weinet, der in dâ hât getân.
der dienet michel schelten: ez waere bezzer verlân .>
Dô sprach der grimme hagene: < jane weiz ich waz ir kleit.
ez hât nû allez ende unser sorge unde unser leit.
wir vinden ir vil wênic, die türren uns bestân.
wol mich deich sîner hêrschaft hân ze râte getân .>
 <
Ir muget iuch lîhte rüemen,> sprach dô sîfrit.
 <het ich an iu erkennet den mortlîchen sit,
ich hete wol behalten vor iu mînen lîp.
mich riwet niht sô sêre sô vrouw kriemhilt mîn wîp.
Nû müeze got erbarmen daz ich ie gewan den sun,
dem man daz itewîzen sol nâh den zîten tuon,
daz sîne mâge iemen mortlîche hân erslagen.
möht ich,> sô sprach sîfrit, < daz sold ich billîche klagen .>
Dô sprach jaemerlîche der verchwunde man:
 <welt ir, künec edele, triwen iht begân
in der werlt an iemen, lât iu bevolhen sîn
ûf iwer gnâde di holden triutinne mîn.
unde lât si des geniezen, daz si iwer swester sî.
durch aller vürsten tugende wont ir mit triwen bî.
mir müezen warten lânge mîn vater unde mîne man.
ez enwart nie vrouwen leider an liebem vriunde getân .>
Die bluomen allenthalben von bluote wurden naz.
dô rang er mit dem tôde . unlânge tete er daz,
want des tôdes wâfen ie ze sêre sneit.
dô mohte reden niht mêre der recke küen unde gemeit.
Dô die hêrren sâhen daz der helt was tôt,
si leiten in ûf einen schilt, der was von golde rôt,
unde wurden des ze râte, wie daz sold ergân
daz man ez verhaele, daz ez hete hagene getân.
Dô sprâchen ir genuoge: < uns ist übel geschehen.
ir sult ez heln alle unde sult gelîche jehen,
dâ er rite jagen eine, der kriemhilde man,
in slüegen schâchaere, dâ er vüere durch den tan .>
Dô sprach von tronege hagene: < ich bringin in daz lânt.
mir ist vil unmaere, unde wirt ez ir bekant,
diu sô hât betrüebet den prünhilde muot.
ez ahtet mich vil ringe, swaz si weinens getuot .>
dô erbiten si der nachte unde vuoren über rîn.
von helden kunde niemer wirs gejaget sîn.
ein tier daz si sluogen, daz weinten edliu kint.
jâ muosen sîn engelten vil guote wîgande sint.
Von grôzer übermüete muget ir hoeren sagen,
unde von eislîcher râche . dô hiez hagene tragen
sîfrit alsô tôten von nibelunge lânt
vür eine kemenâten, dâ man kriemhilde vant.
Er hiez in tougenlîchen legen an die tür,
daz si in dâ solde vinden sô si gienge darfür
hin zer mettîne ê daz ez wurde tac,
der diu vrouwe kriemhilt vil selten deheine verlac.
Man lûte dâ zem münster nâch gewoneheit.
vrouw kriemhilt diu schoene wahte manege meit.
ein lieht bat si ir bringen unde ouch ir gewant.
dô kom ein kameraere dâ er sîfriden vant.
Er sah in bluotes rôten, sîn wât was elliu naz.
daz ez sîn hêrre waere, niene wesse er daz.
hin zer kemenâten daz lieht truog an der hant,
von dem vil leider maere diu vrouwe kriemhilt ervant.
Dô si mit ir vrouwen zem münster wolde gân,
dô sprach der kameraere: < jâ sult ir stille stân!
ez lît vor disem gademe ein rîter tôt erslagen .>
dô begunde kriemhilt vil harte unmaezlîche klagen.
Ê daz si reht erfunde daz ez waere ir man,
an die hagenen vrâge denken si began,
wie er in solde vristen; dô wart ir êrste leit.
von ir was allen vröuden mit sînem tôde widerseit.
Dô seic si zuo der erden, daz si niht ensprach.
die schoenen vröudelôsen ligen man dô sach.
kriemhilde jâmer wart unmâzen grôz.
dô erschrê si nâch unkrefte daz al diu kemenâte erdôz.
Dô sprach daz gesinde: < waz ob ez ist ein gast?>
daz bluot ir ûz dem munde von herzen jâmer brast.
dô sprach si: < ez ist sîfrit, der mîn vil lieber man:
ez hât gerâten prünhilt, daz ez hât hagene getân .>
Diu vrouwe hiez sich wîsen dâ si den helt vant.
si huop sîn schoene houbet mit ir vil wîzen hant.
swie rôt ez was von bluote, si het in schiere erkant.
dô lac vil jaemerlîche der helt von nibelunge lânt.
Dô rief vil trûreclîche diu küneginne milt:
 <owê mich mînes leides! nû ist dir dîn schilt
mit swerten niht verhouwen; du lîst ermorderôt.
wesse ich wer ez het getân, ich riet im iemer sînen tôt .>
Allez ir gesinde klagete unde schrê
mit ir lieben vrouwen, wande in was harte wê
umb ir vil edeln hêrren, den si dâ hêten verlorn.
dô het gerochen hagene harte prünhilde zorn.
Dô sprach diu jâmerhafte: < ir kameraere sult hin gân
unde wecket harte balde die sîfrides man.
ir sult ouch sigemunde mînen jâmer sagen,
ob er mir helfen welle den küenen sîfriden klagen .>
Dô lief ein bote balde dâ er si ligen vant,
die sîfrides helde von nibelunge lânt.
mit den vil leiden maeren ir vröude er in benam.
sine woltenz niht gelouben unz man daz weinen vernam.
Der bote kom ouch schiere dâ der künec lac,
sigemunt der hêrre, der slâfes niht enpflac.
ich waene sîn herze im sagte daz im was geschehen:
ern möhte sînen lieben sun niemer lebendec gesehen.
 <
Wachet, hêrre sigemunt . mich bat nâch iu gân
kriemhilt mîn vrouwe . der ist ein leit getân,
daz ir vor allen leiden an ir herze gât,
daz sult ir klagen helfen, wand ez iuch sêre bestât .>
Ûf rihte sich dô sigemunt; er sprach: < waz sint diu leit
der schoenen kriemhilde, diu du mir hâst geseit?>
der bote sprach mit weinen: < ine kan iu niht verdagen:
jâ ist von niderlânde der küene sîfrit erslagen .>
Dô sprach der hêrre sigemunt: < lât iwer schimpfen sîn
unde alsô boesiu maere durch den willen mîn,
daz ir ez saget iemen, daz er sî erslagen.
wand ine kund in niemer vor mînem tôde verklagen .>
 <
Welt ir mir niht gelouben daz ir mich hoeret sagen,
sô muget ir selbe hoeren kriemhilde klagen
unde allez ir gesinde den sîfrides tôt .>
vil sêre erschrac dô sigemunt, des gienc im waerlîche nôt.
Mit hundert sînen mannen er von dem bette spranc.
si zuhten zuo den handen diu scharpfen wâfen lânc,
si liefen zuo dem wuofe vil jâmerlîche dan.
dô kômen tûsent recken, des küenen sîfrides man.
Dô si sô jaemerlîche die vrouwen hôrten klagen,
dô wânden sumelîche, si solden kleider tragen.
jane mohten si der sinne vor leide niht gehaben.
in wart vil michel swaere in ir herzen begraben.
Dô kom der künec sigemunt dâ er kriemhilde vant.
er sprach: < owê der reise her in ditze lânt.
wer hât mich mînes kindes unde iuch des iwern man
bî alsô guoten vriunden sus mortlîch âne getân?>
 <
Hey sold ich den bekennen,> sprach daz vil edel wîp,
 <holt wurde im niemer mîn herze unde ouch mîn lîp.
ich geriete im alsô leide daz di vriunde sîn
von den mînen schulden müesen weinende sîn .>
sigemunt der hêrre den vürsten umbeslôz.
dô wart von sînen vriunden der jâmer alsô grôz,
daz von dem starken wuofe palas unde sal
unde ouch di stat ze wormze von ir weinen erschal.
Done kunde nieman getroesten daz sîfrides wîp.
man zôch ûz den kleidern den sînen schoenen lîp.
man wuosch im sîne wunden unde leit in ûf den rê.
dô was sînen liuten von grôzem jâmer starke wê.
Dô sprâchen sîne recken von nibelunge lânt:
 <in sol iemer rechen mit willen unser hant.
er ist in dirre bürge, der ez hât getân .>
dô îlten nâch den wâfen alle sîfrides man.
Die ûzerwelten degene mit schilden kômen dar,
einlef hundert recken; die het an sîner schar
sigemunt der hêrre . sînes sunes tôt
den wold er gerne rechen des gienc im waerlîchen nôt.
Sine wessen wen si solden mit strîte dô bestân,
sine taeten ez danne gunther unde sîne man,
mit den der hêrre sîfrit an daz gejeide reit.
kriemhilt sach si gewâfent, daz was ir groezlîche leit.
Swie michel waer ir jâmer unde swie starc ir nôt,
dô vorhte si harte der nibelunge tôt
von ir bruoder mannen, daz si ez understuont.
si warnt si güetlîche sô vriunde liebe vriunde tuont.
Dô sprach diu jâmers rîche: < mîn hêrre sigemunt,
wes welt ir beginnen? iu ist niht rehte kunt:
jâ hât der künec gunther sô manegen küenen man.
ir welt iuch alle vliesen, sult ir die recken bestân .>
Mit ûf erbunden helmen in was ze strîte nôt.
diu edel küneginne bat unde ouch gebôt
daz siz mîden solden, die recken vil gemeit.
dô siz niht lâzen wolden, daz was ir waerlîchen leit.
Si sprach: < hêrre sigemunt, ir sult ez lâzen stân
unz ez sich baz gefüege: sô wil ich mînen man
iemer mit iu rechen . der mir in hât benomen,
wird ich des bewîset, ich sol im schädelîche komen.
Ez ist der übermüeten hie bî rîne vil,
dâ von ich iu des strîtes râten niht enwil.
si habent wider einen ie wol drîzec man.
nû lâz in got gelingen als si umb uns gedienet hân.
Ir sult hie belîben, unde dolt mit mir diu leit;
als ez tagen beginne, ir helde vil gemeit,
sô helfet mir besarken den mînen lieben man .>
dô sprâchen die degene: < daz sol werden getân .>
Iu enkunde nieman daz wunder volsagen
von rittern unde von vrouwen, wie man die hôrte klagen,
sô daz man des wuofes wart in der stat gewar.
die edelen burgaere die kômen gahende dar.
Si klageten mit den gesten, want in was harte leit.
die sîfrides schulde in nieman het geseit,
durch waz der edel recke verlür den sînen lîp.
dô weinten mit den vrouwen der guoten burgaere wîp.
Smide hiez man gâhen, wurken einen sarc
von silber unde von golde, vil michel unde starc.
man hiez in vaste spengen mit stahel, der was guot.
dô was allen liuten harte trûrec der muot.
Diu nacht was zergangen: man sagte, ez wolde tagen.
dô hiez diu edel vrouwe zuo dem münster tragen
sîfriden den hêrren, ir vil lieben man.
swaz er dâ vriunde hête, die sach man weinende gân.
dô si in zem münster brâhten, vil der gloken klânc.
dô hôrt man allenthalben vil maneges pfaffen sanc.
dô kom der künec gunther mit den sînen man
unde ouch der grimme hagene zuo dem wuofe gegân.
Er sprach: < vil liebiu swester, owê der leide dîn,
daz wir niht kunden âne des grôzen schaden sîn.
wir müezen klagen iemer den sîfrides lîp .>
 <daz tuot ir âne schulde,> sprach daz jâmerhafte wîp.
 <
Waer iu darumbe leide, son waer es niht geschehen.
ir hetet mîn vergezzen, des mac ich nû wol jehen,
dâ ich dâ wart gescheiden unde mîn lieber man.
daz wolde got,> sprach kriemhilt, < waer ez mir selber getân .>
Si buten vaste ir lougen . kriemhilt begunde jehen:
 <swelher sî unschuldic . der lâze daz gesehen;
der sol zuo der bâre vor den liuten gên.
dâ bî mac man die wârheit harte schiere verstên .>
Daz ist ein michel wunder; vil dicke ez noch geschiht:
swâ man den mortmeilen bî dem tôten siht,
sô bluotent im die wunden, als ouch dâ geschach.
dâ von man die schulde dâ ze hagene gesach.
Die wunden vluzzen sêre alsam si tâten ê.
die ê dâ sêre klageten, des wart nû michel mê.
dô sprach der künec gunther: < ich wilz iuch wizzen lâzen.
in sluogen schâchaere, hagene hât es niht getân .>
 <
Mir sint die schâchaere,> sprach si, < vil wol bekant.
nû lâze ez got errechen noch sîner vriunde hant.
gunther unde hagene, jâ habet ir ez getân .>
die sîfrides degene heten dô gên strîte wân.
Dô sprach aber kriemhilt: < nû tragt mit mir die nôt .>
dô kômen dise beide dâ si in vunden tôt,
gêrnôt ir bruoder unde gîselher daz kint.
in triwen si in klageten mit den anderen sint.
Si weinten inneclîchen den kriemhilde man.
man solde messe singen . zuo dem münster dan
giengen allenthalben wîp man unde kint.
die sîn doch lîht enbâren, die weinten sîfriden sint.
gêrnôt unde gîselher di sprâchen: < swester mîn,
nû troeste dich nâch tôde, als ez doch muoz sîn.
wir wellen dichs ergetzen die wîle wir geleben .>
done kunde ir trôst deheinen zer werlde nieman gegeben.
Sîn sarc der was bereitet wol umb mitten tac.
man huop in von der bâre dâ er ûfe lac.
ine wolde noch diu vrouwe lâzen niht begraben.
des muosen al die liute michel arbeite haben.
In einen rîchen pfellel man den tôten want.
ich waene man dâ iemen âne weinen vant.
dô klagete herzenlîche uote, ein edel wîp,
unde allez ir gesinde den sînen waetlîchen lîp.
Dô man daz gehôrte, daz man zem münster sanc,
unde man in gesarket hête, dô huop sich grôz gedranc.
durch willen sîner sêle waz opfers man dô truoc!
er hete bî den vînden doch guoter vriunde genuoc.
kriemhilt diu arme zir kameraeren sprach:
 <si suln durch mîne liebe lîden ungemach,
die im iht guotes günnen unde mir wesen holt.
durch sîfrides sêle sol man teilen sîn golt .>
Dehein kint was dâ sô kleine daz iht witze mohte haben,
daz muose gên zem opfer . ê er wurde begraben,
baz danne hundert messe man dâ des tages sanc.
von sîfrides vriunden wart dâ grôzer gedranc.
Dô man dâ hete gesungen, daz volc huop sich von dan.
dô sprach diu vrouwe kriemhilt: < irn sult niht eine lâzen
hînte mich bewachen den ûzerwelten degen.
ez ist an sînem lîbe al mîn vröude gelegen.
Drî tage unde drî nachte wil ich in lâzen stân,
unz ich mich geniete mînes vil lieben man.
waz ob daz got gebiutet, daz mich ouch nimt der tôt?
sô waere wol verendet mîn armer kriemhilde nôt .>
Zen herbergen giengen die liute von der stat.
pfaffen unde münche si belîben bat
unde allez sîn gesinde, daz ez des heldes pflac.
si heten nacht vil arge unde vil müelîchen tac.
Âne ezzen unde âne trinken beleip dâ manic man.
di ez dâ nemen wolden, den wart daz kunt getân,
daz mans in den vollen gaebe: daz schuof her sigemunt.
dô was den nibelungen vil michel arbeite kunt.
Die drîe tagezîte, sô wir hoeren sagen,
die dâ kunden singen, daz si muosen tragen
vil der arbeite . waz man in opfers truoc!
die vil arme wâren, die wurden rîche genuoc.
Swaz man vant der armen di es niht mohten hân,
di hiez man doch zem opfer mit dem golde gân
ûz sîn selbes kameren . dô er niht solde leben,
umb sîne sêle wart manic tûsent marc gegeben.
Urbor ûf der erden teilte si in diu lânt,
swâ sô man diu klôster unde guote liute vant.
silbers unde waete gap man den armen genuoc.
si tete dem wol gelîche daz sim holden willen truoc.
An dem dritten morgen ze der rehten messezît
sô was bî dem münster der kirchof alsô wît
von den lântliuten weinens alsô vol.
si dienten im nâch tôde alsô man lieben vriunden sol.
In den tagen vieren, man hât gesaget daz,
ze drîzec tûsent marken, oder dannoch baz,
wart durch sîne sêle den armen dâ gegeben.
dô was gelegen ringe sîn grôziu schoene unde ouch sîn leben.
Dô got dâ wart gedienet daz man vol gesanc,
mit ungefüegen leide vil des volkes ranc.
man hiez in ûz dem münster zuo dem grabe tragen.
die sîn ungern enbâren, die sah man weinen unde klagen.
Vil lûte schrîende daz liut gienc mit im dan.
vrô enwas dâ nieman, weder wîp noch man.
ê daz man in begrüebe, man sanc unde las.
hey waz guoter pfaffen ze sîner bîfilde was!
Ê daz zem grabe koeme daz sîfrides wîp,
dô ranc mit solhem jâmer ir getriwer lîp,
daz man si mit dem brunnen vil dicke dâ vergôz.
ez was ir ungemüete vil harte unmaezlîchen grôz.
Ez was ein michel wunder daz si ie genas.
mit klage ir helfende manic vrouwe was.
dô sprach diu küneginne: < ir sîfrides man,
ir sult durch iwer triwe an mir gnâde begân.
Lât mir nâch mînem leide daz kleine liep geschehen,
daz ich sîn schoene houbet noch eines müeze sehen .>
dô bat sis alsô lânge mit jâmers sinnen starc,
daz man zebrechen muose dô den hêrlîchen sarc.
Dô brâhte man die vrouwen dâ si in ligen vant.
si huop sîn schoene houbet mit ir vil wîzen hant;
dô kustes alsô tôten den edeln rîter guot.
diu ir vil liehten ougen vor leide weineten bluot.
Ein jâmerlîchez scheiden wart dô dâ getân.
dô truoc man si von dannen; sine kunde niht gegân.
dô vant man sinnelôse daz hêrlîche wîp.
vor leide möht ersterben der ir vil wünneclîcher lîp.
Dô man den edelen hêrren hete nû begraben,
leit âne mâze sah man die alle haben,
die mit im komen wâren von nibelunge lânt.
vil selten vroelîchen man dô sigemunden vant.
Dô was der etelîcher, der drîer tage lânc
vor dem grôzem leide niht âz noch entranc.
doch mohten si dem lîbe sô gar geswîchen niht:
si nerten sich nâch sorgen, sô noch genuogen geschiht.
Der sweher kriemhilde gienc dâ er si vant.
er sprach zer küneginne: < wir suln in unser lânt.
wir waen unmaere geste bî dem rîne sîn.
kriemhilt, vil liebiu vrouwe, nû vart ir zuo den lânden mîn.
Sît daz uns untriwe âne hât getân
hie in disen lânden des iwern edeln man,
des sult ir niht engelten: ich wil iu waege sîn
durch mînes suns liebe, des sult ir âne zwîvel sîn.
Ir sult ouch haben, vrouwe, allen den gewalt,
den iu ê tete künde sîfrit der degen balt.
daz lânt unde ouch diu krône, daz sî iu undertân.
iu suln gerne dienen alle sîfrides man .>
Dô sagete man den knehten, si solden rîten dan.
dô wart ein michel gâhen nâch rossen getân.
bî ir starken vîenden was in ze wesen leit.
den vrouwen unde den megeden hiez man suochen diu kleit.
Dô der künec sigemunt wolde sîn geriten,
dô begunden kriemhilt ir mâge biten
daz si bî ir muoter solde dâ bestân.
dô sprach diu vrouwe hêre: < daz kunde niemêr ergân.
Wi möhte ich den mit ougen iemer an gesehen,
von dem mir armen wîbe sô leide ist geschehen?>
dô sprach der junge gîselher: < vil liebiu swester mîn,
du solt durch dîne triwe hie bî dîner muoter sîn.
Di dir dâ habent beswaeret unde betrüebet den muot,
der bedarftu niht ze dienste . nû zer mîn eines guot .>
si sprach zuo dem recken: < jane mac es niht geschehen.
vor leide mües ich sterben, swenne ich hagenen müese sehen .>
 <
Des tuon ich dir ze râte, vil liebiu swester mîn.
du solt bî dînem bruoder gîselhere sîn.
jâ wil ich dich ergetzen dînes mannes tôt .>
dô sprach diu gotes arme: < des waere kriemhilde nôt .>
Dô ez ir der junge gîselher sô güetlîch erbôt,
dô begunde vlêgen uote unde gêrnôt
unde ir getriwe mâge . si bâten si dâ bestân.
si hete lützel künnes under sîfrides man.
 <
Si sint iu alle vremde,> sô sprach gêrnôt.
 <ez enlebet sô starker nieman erne müeze ligen tôt.
daz bedenkt, liebiu swester, unde troestet iwern muot.
belîbet bî den vriunden; daz wirt iu waerlîchen guot .>
Si lobte gîselhêren, si wolde dâ bestân.
diu ross gezogen wâren den sigemundes man,
als si wolden rîten zer nibelunge lânt.
dô was ouch ûf gesoumet al der recken gewant.
Dô gienc der hêrre sigemunt zuo kriemhilde stân.
er sprach zuo der vrouwen: < die sîfrides man
iu wartent bî den rossen . nû sul wir rîten hin,
wand ich vil ungerne bî den burgonden bin .>
Dô sprach diu vrouwe kriemhilt: < mir râtent vriunde mîn,
swaz ich hân der getriwen, ich sül hie bî in sîn.
ich habe nieman mâge in nibelunge lânt .>
vil leit waz ez sigemunde, dô erz an kriemhilde ervant.
Dô sprach der künec sigemunt: < daz lât iu nieman sagen.
vor allen mînen mâgen sult ir di krône tragen
alsô gewalteclîche als ir ê habt getân.
ir ensult des niht engelten, daz wir den helt verloren hân.
unde vart ouch mit uns widere durch iwer kindelîn.
daz ensult ir niht, vrouwe, weise lâzen sîn.
swenne iwer sun gewahset, der troester iu den muot.
die wîle sol iu dienen manic helt küene unde guot .>
Si sprach: < hêrre sigemunt, jane mac ich rîten niht.
ich muoz hie belîben, swaz halt mir geschiht,
bî den mînen mâgen, die mir helfen klagen .>
dô begunden disiu maere den guoten recken missehagen.
Si sprâchen al gelîche: < sô möhten wir wol jehen
daz uns aller êrste waere leit geschehen.
woldet ir belîben bî unsern vînden hie,
sô geriten hovereise noch helde sorclîcher nie .>
 <
Ir sult âne sorge got bevolhen varn.
man gît iu guot geleite ich heiz iuch wol bewarn
zuo sigemundes lânde . mîn liebez kindelîn
daz sol ûf gnâde iu recken wol bevolhen sîn .>
Dô si wol vernâmen daz si niht wolde dan,
dô weinten al gelîche die sigemundes man.
wie rehte jâmerlîche schiet dô sigemunt
von vroun kriemhilde! dô was im ungemüete kunt.
 <
Sô wê der hôhgezîte,> sprach dô der künec hêr.
 <ez geschiht von kurzewîle hin vür niemer mê
künege noch sînen mâgen daz uns ist geschehen.
man sol uns niemer mêre hie zen burgonden sehen .>
Dô sprâchen offenlîche di sîfrides man:
 <ez möhte noch diu reise in diz lânt ergân,
sô wir den reht erfunden, der uns den hêrren sluoc.
si habent von sînen mâgen starker vîende genuoc .>
Er kuste kriemhilden wi jâmerlîchen er sprach,
dô si belîben wolde unde er daz reht ersach:
 <nû rîten vröuden âne heim in unser lânt.
alle mîne sorge sint mir êrste nû bekant .>
Si riten ân geleite von wormez an den rîn.
si mohten wol des muotes vil sicherlîchen sîn,
ob si in vîentschefte würden an gerant,
daz sich weren wolde der küenen nibelunge hant.
Sine gerten urloubes dâ ze keinem man.
dô sah man gêrnôten unde gîselheren gân
zuo zim minneclîchen . in was sîn schade leit.
des brâhten in wol innen die helde küene unde gemeit.
Dô sprach gezogenlîchen der vürste gêrnôt:
 <got weiz daz wol von himele, an sîfrides tôt
gewan ich nie di schulde, daz ich daz hôrte sagen,
wer im hie vîent waere . ich sol billîche klagen .>
Dô gab in guot geleite gîselher daz kint.
er brâhte sorgende ûz dem lânde sint
den künec mit sînen recken heim ze niderlânt.
wie lützel man der mâge dar inne vroelîchen vant!
Wie si nû gefüeren, des kan ich niht gesagen.
man hôrte hie zallen zîten kriemhilde klagen,
daz ir nieman trôste daz herze unde ouch den muot,
ez entaete gîselher, der was getriwe unde guot.
prünhilt diu schoene mit übermüete saz.
swaz geweinte kriemhilt, unmaere was ir daz.
sine wart ir guoter triwe niemer mê bereit.
sît getet ouch ir vrouw kriemhilt diu vil herzenlîchen leit.
Dô diu edel kriemhilt alsô verwitwet wart,
bî ir im lânde der grâve eckewart
beleip mit sînen mannen, der diente ir zallen tagen.
der half ouch sîner vrouwen sînen hêrren dicke klagen.
Ze wormez bî dem münster ein gezimber man ir slôz,
wît unde vil michel, rîch unde grôz,
dâ si mit ir gesinde sît âne vröude saz.
si was zer kirchen gerne unde tete vil güetlîchen daz.
Dâ man begruob ir vriedel, wi selten si daz lie,
mit trûrigem muote si alle zît dar gienc.
si bat got den guoten sîner sêle pflegen.
vil dicke wart beweinet mit grôzen triwen der degen.
uote unde ir gesinde si trôsten zaller stunt.
dô was ir daz herze sô groezlîche wunt:
ez kunde niht vervâhen, swaz man ir trôstes bôt.
si hete nâch liebem vriunde die aller groezisten nôt,
Die nâch liebem manne ie mê wîp gewan.
man mocht ir michel tugende kiesen wol dar an.
si klagete unz an ir ende die wîle werte ir lîp.
sît rach sich wol mit ellen des küenen sîfrides wîp.
Sus saz si nâch ir leide, daz ist alwâr,
nâch ir mannes tôde wol vierdehalbez jâr,
daz si ze gunther nie dehein wort gesprach
unde ouch ir vîent hagenen in der zîte nie gesach.
Dô sprach der helt von tronege: < möht ir daz tragen an,
daz ir iwer swester ze vriunde möhtet hân,
sô koeme ze disen lânden daz nibelunges golt.
des möht ir vil gewinnen, würd uns diu küneginne holt .>
Er sprach: < wir sulnz versuochen . mîne bruoder sint ir bî.
die sul wirz biten werben, daz si unser vriunt sî,
ob wir ir an gewinnen, daz si daz gerne sehe .>
 <ine trûwes niht,> sprach hagene, < daz daz iemer geschehe .>
Dô hiez er ortwînen hin ze hove gân
unde den marcgrâven gêren . dô daz was getân,
man brâht ouch gêrnôten unde gîselher daz kint.
si versuochtenz vriuntlîche an vroun kriemhilde sint.
Dô sprach von burgonden der küene gêrnôt:
 <vrouwe, ir klaget ze lânge den sîfrides tôt.
iu wil der künec rihten daz er sîn niht hât erslagen.
man hoert iuch zallen zîten sô rehte groezlîchen klagen .>
Si sprach: < des zîhet in nieman: in sluoc diu hagenen hant.
wâ man in verhouwen solde, dô er daz an mir ervant,
wie mocht ich des getrûwen, daz er im trüege haz?
ich hete wol behüetet,> sprach diu küneginne, < daz.
Daz ich niht vermeldet hete sînen schoenen lîp!
sô lieze ich nû mîn weinen, ich vil armez wîp.
holt wird ich in niemer, die ez dâ hânt getân .>
dô begunde vlêhen gîselher, der vil waetlîche man.
 <
Ich wil den künec grüezen,> dô si im des verjach,
mit sînen besten vriunden man in vor ir sach.
dône torste hagene vür si niht gegân.
wol wesse er sîne schulde, er het ir leide getân.
Dô si verkiesen wolde ûf gunthern den haz,
ob er si küssen solde, ez zaeme im dester baz.
waere ir von sînem râte leide niht getân,
sô möht er vrevellîchen wol zuo kriemhilde gân.
Ez enwart nie suone mit sô vil trähen mê
gefüeget under vriunden . ir tete ir schade wê.
si verkôs ûf si alle wan ûf den einen man.
in het erslagen nieman, het ez hagene niht getân.
Dar nâch vil unlânge dô truogen si daz an,
daz diu vrouwe kriemhilt den grôzen hort gewan
von nibelunges lânde unde vuort in an den rîn.
er was ir morgengâbe, er solt ir billîche sîn.
Dar nâch vuor dô gîselher unde gêrnôt.
ahzec hundert mannen kriemhilt dô gebôt
daz si in holen solden dâ er verborgen lac,
dâ sîn der degen albrîch mit sînen besten vriunden pflac.
Dô man di von dem rîne nâch dem schatze komen sach,
albrîch der vil küene zuo sînen vriunden sprach:
 <wir turren ir des hordes vor gehaben niht,
sît sîn ze morgengâbe diu edel küneginne giht.
Doch wurdez niemer,> sprach albrîch, < getân,
niwan daz wir übele dâ verlorn hân
mit samt sîfrîde die guoten tarnhût,
want die truoc alle zîte der schoenen kriemhilde trût.
Nû ist ez sîfrîde leider übel komen,
daz uns die tarnkappen het der helt benomen
unde daz im muose dienen allez ditze lânt .>
dô gienc der kameraere dâ er di slüzzele vant.
Ez stuonden vor dem berge die kriemhilde man,
unde ouch ein teil ir mâge . den schaz den hiez man dan
tragen zuo dem sêwe an diu schiffelîn.
den vuort man ûf den ünden unz ze berge an den rîn.
Nû muget ir von dem horde wunder hoeren sagen:
swaz zwelf kanzwägene meiste mohten tragen
in vier tagen unde nachten von dem berge dan.
ouch muose ir ietslîcher des tages drîstunde gân.
Ez enwas niht anders wan gesteine unde golt.
unde ob man al die werlde het dâ von versolt,
sîn waere niht minner einer marke wert.
jane het ez âne schulde niht gar hagene gegert.
Der wunsch der lac darunder von golde ein rüetelîn.
der daz het erkunnet, der möhte meister sîn
wol in aller werlde über ietslîchen man.
der albrîches mâge kom vil mit gêrnôte dan.
Dô si den hort behielten in guntheres lânt
unde sich es diu küneginne alles underwant,
kamer unde türne sîn wurden vol getragen.
man gehôrte nie daz wunder von guote mêre gesagen.
unde waere sîn tûsent stunde noch alse vil gewesen,
unde solt der hêrre sîfrit gesunder sîn gewesen,
bî im waere kriemhilt hendeblôz bestân.
getriwer wîbes künne ein helt nie mêre gewan.
Dô si den hort nû hête, dô brâhtes in daz lânt
vil unkunder recken . jâ gap der vrouwen hant,
daz man sô grôzer milte mêre nie gesach.
si pflac vil guoter tugende, des man der küneginne jach.
Den armen unde den rîchen begunde si nû geben
daz dâ reite hagene, ob si solde leben
noch deheine wîle, daz si sô manegen man
in ir dienst gewunne daz ez in leide mües ergân.
Dô sprach der künec gunther: < ir ist lîp unde guot.
zwiu sol ich daz wenden, swaz si dâmit getuot?
ja erwarp ich daz vil kûme, daz si mir wart sô holt.
nû enruochen war si teile ir silber unde ir golt .>
hagene sprach ze dem künege: < ez solde ein vrumer man
deheinem einem wîbe niht des hordes lâzen.
si bringet ez mit gâbe noch unz ûf den tac
daz vil wol geriwen die küenen burgonden mac .>
Dô sprach der künec gunther: < ich swuor ir einen eit
daz ich ir getaete niemer mêre leit,
unde wil es vürbaz hüeten: si ist diu swester mîn .>
dô sprach aber hagene: < lât mich den schuldigen sîn .>
Ir sumelîcher eide wâren umbehuot.
dô nâmen si der witwen daz kreftige guot.
hagene sich der slüzzel aller underwant.
daz zurnde ir bruoder gêrnôt, dô er daz rehte bevant.
Dô sprach der hêrre gîselher: < hagen hât getân
vil leides mîner swester; ich sold ez understân.
waer er niht mîn mâc, ez gienge im an den lîp .>
iteniwez weinen tete dô sîfrides wîp.
Dô sprach der hêrre gêrnôt: < ê daz wir iemer sîn
gemüet mit dem golde, wir soldenz in den rîn
allez heizen senken, daz ez niemer wurde man .>
si gienc vil klegelîche vür ir bruoder gîselheren stân.
Si sprach: < vil lieber bruoder, du solt gedenken mîn.
beidiu lîbes unde guotes soltu mîn voget sîn .>
dô sprach er zuo der vrouwen: < daz sol sîn getân,
als wir nû komen widere; wir haben rîtennes wân .>
Der künec unde sîne mâge rûmten dô daz lânt,
die aller besten darunder, die man inder vant,
niwan hagene aleine, der beleip dâ durch haz,
den er truoc kriemhilde, unde tete vil willeclîche daz.
Ê daz der künec rîche wider waere komen,
die wîle hete hagene den schaz vil gar genomen.
er sanct in dâ ze lôche allen in den rîn.
er wând er sold in niezen: des enkunde niht gesîn.
Die vürsten kômen widere, mit in vil manic man.
kriemhilt ir schaden grôzen klagen dô began
mit meiden unde mit vrouwen: in was harte leit.
gerne waer ir gîselher aller triwen bereit.
Dô sprâchen si gemeine: < er hât übele getân .>
er entweich der vürsten zorne alsô lânge dan
unz er gewan ir hulde; si liezen in genesen.
dône kunde im kriemhilt niemer vîender gewesen.
Ê daz von tronege hagene den schaz alsô verbarc,
dô heten siz gevestent mit eiden alsô starc,
daz er verholn waere unz ir einer möhte leben.
sît enkunden sis in selben noch ander nieman gegeben.
Mit iteniwen leiden beswaeret was ir muot,
umb ir mannes ende, unde dô si ir daz guot
alsô gar genâmen . dône gestuont ir klage
des lîbes niemer mêre unz an ir jungesten tage.
Nâch sîfrides tôde, daz ist alwâr,
si wonte in manegem sêre driuzehen jâr,
daz si des recken tôdes vergezzen kunde niht.
si was im getriwe, des ir diu meiste menige giht.
Daz was in einen zîten dô vrouw helche erstarp,
unde daz der künec etzel umb ein ander vrouwen warp.
dô rieten sîne vriunde in der burgonden lânt
zeiner stolzen witewen, diu was vrouw kriemhilt genant.
Sît daz erstorben waere der schoenen helchen lîp,
si sprâchen: < welt ir iemer gewinnen edel wîp,
die hoehsten unde die besten, die künec ie gewan,
sô nemt die selben vrouwen; der starke sîfrit was ir man .>
Dô sprach der künec rîche: < wi möhte daz ergân,
sît ich bin ein heiden unde des toufes niht enhân?
sô ist diu vrouwe kristen: dâ von sô lobt sis niht.
ez müese sîn ein wunder, ob ez iemer geschiht .>
Dô sprâchen aber die snellen: < waz ob siz lîhte tuot
durch iwern namen den hôhen unde iwer michel guot?
sô sol manz doch versuochen an daz vil edel wîp.
ir muget vil gerne minnen den ir vil waetlîchen lîp .>
Dô sprach der künec edele: < wem ist nû bekant
under iu bî rîne die liute unde ouch daz lânt?>
dô sprach von bechelâren der guote rüedegêr:
 <ich hân erkant von kinde die edelen küneginne hêr.
gunther unde gêrnôt, die edeln rîter guot,
der dritte heizet gîselher: ir ietslîcher tuot
swaz er der besten êren unde tugende mac begân.
ouch hânt ir alten mâge noch her daz selbe getân .>
Dô sprach aber etzel: < vriunt, du solt mir sagen,
ob si in mînem lânde krône solde tragen.
unde ist ir lîp sô schoene als mir ist geseit,
den mînen besten vriunden sold ez niemer werden leit .>
 <
Si gelîchet sich wol mit schoene der lieben vrouwen mîn,
helchen der vil rîchen . jane kunde niht gesîn
in dirre werlde schoener deheines küneges wîp.
den si lobt ze vriunde, der mac wol troesten sînen lîp .>
Er sprach: < sô wirb ez, rüedegêr, als liep als ich dir sî.
unde sol ich kriemhilde iemer geligen bî,
des wil ich dir lônen sô ich aller beste kan,
sô hâstu mînen willen sô rehte verre getân.
Ûzer mîner kameren sô heiz ich dir geben
daz du unde dîne gesellen vroelîche muget leben,
von rossen unde von kleidern allez daz du wil.
des heize ich iu bereiten zuo der botschefte vil .>
Des antwurte rüedegêr, der marcgrâve rîch:
 <gerte ich dînes guotes, daz waere unlobelîch.
ich wil dîn bote gerne wesen an den rîn
mit mîn selbes guote, daz ich hân von der hende dîn .>
Dô sprach der künec rîche: < nû wenne welt ir varn
nâch der minneclîchen? got sol iuch bewarn
der reise an allen êren, unde ouch die vrouwen mîn.
des helfe mir gelücke, daz si uns genaedic müeze sîn .>
Dô sprach aber rüedegêr < ê wir rûmen daz lânt,
wir müezen ê bereiten wâfen unde gewant,
alsô daz wirs êre vor vürsten mügen hân.
ich wil ze rîne vüeren vünf hundert waetlîcher man.
Swâ man zen burgonden mich unde die mîne sehe,
daz ir ietslîcher danne dir des jehe,
daz nie künec deheiner alsô manegen man
sô verre baz gesande danne du ze rîne hâst getân.
unde ob duz, künec rîche, niht wil darumb lâzen:
si was ir edelen minne sîfride undertân,
dem sigemundes kinde, den hâstu hie gesehen.
man mocht im maneger êren mit rehter wârheite jehen .>
Dô sprach der künec etzel: < was si des recken wîp,
sô was wol alsô tiure des edelen vürsten lîp,
daz ich niht versmâhen die küneginne sol.
durch ir grôzen schoene sô gevellet si mir wol .>
Dô sprach der marcgrâve: < sô wil ich daz sagen,
daz wir uns heben hinnen in vier unde zweinzec tagen.
ich enbiute ez gotelinde, der lieben vrouwen mîn,
daz ich nâch kriemhilde selbe bote welle sîn .>
Hin ze bechelâren sande rüedegêr.
dô wart diu marcgrâvinne trûrec unde hêr.
er enbôt ir daz er solde dem künege werben wîp.
si gedâhte minneclîche an der schoenen helchen lîp.
Dô diu marcgrâvinne die botschaft vernam,
ein teil was ir leide, weinens si gezam,
ob si gewinnen solde vrouwen alsam ê.
sô si gedâht an helchen, daz tete ir inneclîche wê.
rüedegêr von ungern in siben tagen reit.
des was der künec etzel vrô unde gemeit.
dâ zer stat ze wiene bereite man in wât.
done mocht er sîner reise dô niht lânger haben rât.
Dâ ze bechelâren im warte gotelint.
diu junge marcgrâvinne, daz rüedegêres kint,
sah ir vater gerne unde die sîne man.
dô wart ein liebez bîten von schoenen kinden getân.
Ê daz der edel rüedegêr ze bechelâren reit
ûz der stat ze wiene, dô wâren in ir kleit
rehte volleclîchen ûf den soumen komen.
die vuoren in der mâze daz in wart wênic iht genomen.
Dô si ze bechelâren kômen in die stat,
die sînen reisgesellen herbergen bat
der wirt vil minneclîche unde schuof in guot gemach.
gotelint diu rîche, den wirt si gerne komen sach.
Alsam tete sîn liebiu tohter, diu junge marcgrâvîn;
derne kunde niemer sîn komen lieber sîn.
die helde ûz hiunen lânden, wie gerne si si sach!
mit lachendem muote diu edele juncvrouwe sprach:
 <
Nû sî uns grôze willekomen mîn vater unde sîne man .>
dô wart ein schoene danken mit vlîze dâ getân
der jungen marcgrâvinne von manegem rîter guot.
vil wol wesse gotelint des hêrren rüedegêres muot.
Dô si des nachtes nâhen bî rüedegêre lac,
wie güetlîche vrâgen diu marcgrâvinne pflac,
war in gesendet hête der künec von hiunen lânt.
er sprach: < mîn vrouwe gotelint, ich tuon dirz gerne bekant.
Dâ sol ich mînem hêrren werben ein ander wîp,
sît daz ist verdorben der schoenen helchen lîp.
ich wil nâch kriemhilde rîten an den rîn.
diu sol hie zen hiunen gewaltec küneginne sîn .>
 <
Daz wolde got,> sprach gotelint, < unde möhte daz geschehen!
sît daz wir ir hoeren sô maneger êren jehen,
si ergazt uns mîner vrouwen lîhte in alten tagen.
ouch möhten wir si gerne zen hiunen krône lâzen tragen .>
Dô sprach der marcgrâve: < triutinne mîn,
die mit mir sulen rîten hinnen an den rîn,
den sult ir minneclîche bieten iwer guot.
sô helde varent rîche, sô sint si hôhe gemuot .>
Si sprach: < ez ist deheiner, der ez gerne von mir nimt,
ine gebe ir ietslîchem swaz im wol gezimt,
ê daz ir hinnen scheidet unde ouch iwer man .>
dô sprach der marcgrâve: < daz ist mir liebe getân .>
Hey waz man rîcher pfellel von ir kamer truoc!
der wart den edelen recken ze teile dô genuoc,
erfüllet vlîzeclîchen von hals unz ûf den sporn.
die im dar zuo gevielen, die het im rüedegêr erkorn.
An dem sibenden morgen von bechelâren reit
der wirt mit sînen recken . wâfen unde kleit
vuorten si den vollen durch der beier lânt.
si wurden ûf der strâzen durch rouben selten an gerant.
Inner tagen zwelfen si kômen an den rîn.
done kunden disiu maere niht verholn sîn.
man sagetez dem künege unde ouch sînen man,
dâ koemen vremde geste . der wirt dô vrâgen began,
Ob iemen si bekande, daz manz im solde sagen.
man sah ir soumaere sô rehte swaere tragen.
daz si vil rîche wâren, daz wart dâ wol bekant.
man schuof in herberge in der wîten stat zehant.
Dô die vil unkunden wâren in bekomen,
dô wart der selben hêrren vaste war genomen.
si wunderte wannen vüeren die recken an den rîn.
der wirt nâch hagene sande, ob si im kündec möhten sîn.
Dô sprach der helt von tronege: < in hân ir niht gesehen.
als wir si nû geschouwen, ich kan iu wol verjehen,
von swannen si rîten her in ditze lânt.
si sulen sîn vil vremde, ine hab si schiere bekant .>
Den gesten herberge wâren nû genomen.
in vil rîchiu kleider was der bote komen
unde sîne hergesellen . ze hove si dô rîten;
si vuorten guotiu kleider vil harte spaehe gesniten.
Dô sprach der snelle hagene: < als ich mich kan verstân,
wande ich den hêrren lânge niht gesehen hân,
si varent wol dem gelîche sam ez sî rüedegêr,
von hiunischen lânden der degen küene unde hêr .>
 <
Wie sol ich daz gelouben,> sprach der künec zehant,
 <daz der von bechelâren koeme in ditz lânt?>
als der künec gunther die rede vol gesprach,
hagene der küene den guoten rüedegêren sach.
Er unde sîne vriunde liefen alle dan.
dô sach man von den rossen vünf hundert rîter stân.
dô wurden wol enpfangen die von hiunen lânt.
boten nie getruogen alsô hêrlîch gewant.
Dô sprach harte lûte von tronege hagene:
 <nû sîn gote willekomen dise degene,
der voget von bechelâren unde alle sîne man .>
der antpfanc wart mit êren den snellen hiunen getân.
Des küneges naehsten mâge die giengen dâ man sach
ortwîn von metze ze rüedegêren sprach:
 <wir haben in aller wîle mêre nie gesehen
geste hie sô gerne, des wil ich waerlîche jehen .>
Des gruozes si dô dancten den recken über al.
mit den hergesinden si giengen in den sal,
dâ si den künec vunden bî manegem küenen man.
der hêrre stuont von sedele . daz was durch grôze zuht getân.
Wie rehte zühteclîchen er zuo den boten gienc!
gunther unde gêrnôt vil vlîzeclîch enpfie
den gast mit sînen mannen, als im wol gezam.
den guoten rüedegêren er bî der hende genam.
Er brâht in zuo dem sedele dâ er selbe saz.
den gesten hiez man schenken vil gerne tete man daz
met den vil guoten unde den besten wîn,
den man kunde vinden in dem lânde al umb den rîn.
gîselher unde gêre, die wâren beide komen,
dancwart unde volkêr, die heten ouch vernomen
umb dise geste, si wâren vrô gemuot.
si enpfingen vor dem künege die rîter edel unde guot.
Dô sprach ze sînem hêrren von tronege hagene:
 <ez solden iemer dienen dise degene
daz uns der marcgrâve ze liebe hât getân:
des solde lôn enpfâhen der schoenen gotelinde man .>
Dô sprach der künec gunther: < ine kan daz niht verdagen:
wie sich gehaben beide, daz sult ir mir sagen,
etzel unde helche ûzer hiunen lânt .>
dô sprach der marcgrâve: < ich tuon ez iu gerne bekant .>
Dô stuont er von dem sedele mit allen sînen man.
er sprach zuo dem künege: < unde mac daz sîn getân,
daz ir mir, vürste, erloubet, sone wil ich niht verdagen
diu maere diu ich bringe sol ich iu willeclîchen sagen .>
Er sprach: < swaz man uns maere bî iu enboten hât,
di erloub ich iu ze sagene âne vriunde rât.
ir sult si lâzen hoeren mich unde mîne man,
wand ich iu aller êren hie ze werbenne gan .>
Dô sprach der bote biderbe: < iu enbiutet an den rîn
getriwelîchen dienest der grôze voget mîn,
dar zuo allen vriunden, die ir müget hân.
ouch ist disiu botschaft mit grôzen triwen getân.
Iu bat der künec edele klagen sîne nôt.
sîn volc ist âne vröude, mîn vrouwe diu ist tôt,
helche di vil rîche, mînes hêrren wîp,
an der nû ist verweiset vil maneger juncvrouwen lîp,
Kint der edeln vürsten, diu si gezogen hât,
dâ von ez im lânde vil jâmerlîche stât.
dîn hânt nû leider nieman, der ir mit triwen pflege
des waen ouch sich vil seiner des küneges sorge gelege .>
 <
Nû lôn im got,> sprach gunther, < daz er den dienest sîn
sô willeclîch enbiutet mir unde den vriunden mîn.
den sînen gruoz ich gerne hie vernomen hân.
daz sulen gerne dienen beide mâge unde mîne man .>
Dô sprach von burgonden der recke gêrnôt:
 <die werlt mac iemer riwen der schoenen helchen tôt,
durch ir vil manege tugende, der si dâ kunde pflegen .>
der rede gestuont im hagene, dar zuo vil manic ander degen.
Dô sprach aber rüedegêr, der edel bote hêr:
 <sît ir mir, künec, erloubet, ich sol iu sagen mê
waz iu mîn lieber hêrre her enboten hât,
sît im sîn dinc nâch helchen sô rehte kumberlîchen stât.
Man sagt mînem hêrren, kriemhilt sî âne man,
her sîfrit sî erstorben . unde ist daz sô getân,
welt ir ir des gunnen, sô sol si krône tragen
vor etzelen recken, daz hiez ir mîn hêrre sagen .>
Dô sprach der künec rîche wol gezogen was sîn muot:
 <si hoeret mînen willen, ob siz gerne tuot.
den wil ich iu künden in disen drîen tagen.
ê ich ez an ir erfunde, zwiu sold ich etzeln versagen?>
Die wîle man den gesten hiez schaffen guot gemach.
in wart dâ sô gedienet, daz rüedegêr des jach,
daz er dâ vriunde hête under guntheres man.
hagene im diente gerne, er hete im ê alsam getân.
Alsus beleip dô rüedegêr unz an den dritten tac.
der künec nâch râte sande vil wîslîch er pflac
ob ez sîne mâge dûhte guot getân,
daz kriemhilt nemen solde den künec etzeln ze man.
Si rietenz al gemeine, niwan hagene,
der sprach ze gunther dem küenen degene:
 <habt ir rehte sinne, sô wirt ez wol behuot,
ob sis ouch volgen wolde, daz ir ez niemer getuot .>
 <warumbe> sprach dô gunther, < sold ichs volgen niht?
swaz der küneginne liebes geschiht,
des sol ich ir wol gunnen: si ist diu swester mîn.
wir soltenz selbe werben, ob ez ir êre möhte sîn .>
Dô sprach aber hagene: < nû lât die rede stân.
het ir etzeln künde, als ich sîn künde hân:
sol si in danne minnen, als ich iuch hoere jehen,
sô ist iu aller êrste von schulden sorgen geschehen .>
 <warumbe?> sprach dô gunther . < ich behüete vil wol daz,
daz ich im kome sô nâhen daz ich deheinen haz
von im dulden müese, unde wurde si sîn wîp .>
dô sprach aber hagene: < ez geraetet niemer mîn lîp .>
Man hiez nâch gêrnôten unde gîselheren gân,
ob die hêrren beide dûhte guot getân
daz kriemhilt solde minnen den rîchen künec hêr.
noch widerreitez hagene unde ander nieman mê.
Dô sprach von burgonden gîselher der degen:
 <nû muget ir, vriunt hagene, noch der triwen pflegen.
ergetzet si der leide unde ir ir habet getân.
an swiu ir wol gelunge, daz soldet ir ungevêhet lâzen.
Jâ habet ir mîner swester getân sô manegiu leit,>
sô sprach aber gîselher, der recke vil gemeit,
 <daz si des hete schulde, ob si iu waere gram.
nie man deheiner vrouwen noch mêre vröuden benam .>
 <
Daz ich dâ wol bekenne, daz tuon ich iu kunt.
sol si nemen etzel, gelebt si an die stunt,
si getuot uns noch vil leide, swie siz getraget an.
jâ wirt ir dienende vil manic waetlîcher man .>
Des antwurte hagenen der küene gêrnôt:
 <ez mac alsô belîben unz an ir beider tôt,
daz wir gerîten niemer in etzelen lânt.
wir suln ir sîn getriwe, daz ist zen êren uns gewant .>
Dô sprach aber hagene: < mir mac nieman widersagen.
unde sol diu edele kriemhilt helchen krone tragen,
si getuot uns leide, swie si gefüege daz.
ir sult ez lâzen belîben, daz zimt iu recken michel baz .>
Mit zorne sprach dô gîselher, der schoenen uoten sun:
 <wir suln doch niht alle meinlîchen tuon.
swaz êren ir geschaehe, vrô solden wir des sîn.
swaz ir geredet hagene, ich dien ir durch die triwe mîn .>
Dô daz gehôrte hagene, dô wart er ungemuot.
gêrnôt unde gîselher, die stolzen rîter guot,
unde gunther der rîche ze jungest reiten daz,
ob ez lobete kriemhilt, si woltenz lâzen âne haz.
Dô sprach der vürste gêre: < ich wilz der vrouwen sagen,
daz si ir den künec etzel lâze wol behagen.
dem ist sô manic recke mit vorhten undertân.
er mac si wol ergetzen swaz si leides ie gewan .>
Dô gienc der snelle recke dâ er kriemhilde sach.
si enpfie in güetlîche: wie balde er dô sprach!
 <ir muget mich gerne grüezen unde geben botenbrôt.
iuch wil gelücke scheiden vil schiere ûz aller iwer nôt.
Ez hât durch iwer minne, vrouwe, her gesant
ein der aller beste, der ie küneges lânt
gewan mit vollen êren oder krône solde tragen.
ez werbent rîter edele: daz hiez iu iwer bruoder sagen .>
Dô sprach diu jâmers rîche: < iu sol verbieten got
unde allen mînen vriunden, daz si deheinen spot
an mir armer üeben . waz sold ich einem man,
der ie herzeliebe von guotem wîbe gewan?>
Si widerreit ez sêre . dô kômen aber sint
gêrnôt ir bruoder unde gîselher daz kint,
di bâten minneclîche troesten si ir muot.
ob si den künec genaeme, ez waer ir waerlîchen guot.
überwinden kunde nieman dô daz wîp,
daz si minnen wolde deheines mannes lîp.
dô bâten si die degene: < nû lâzet doch geschehen,
ob ir anders niht getuot, daz ir den boten ruochet sehen .>
 <
Daz enwil ich niht versprechen,> sprach daz vil edel wîp,
 <ich ensehe gerne den rüedegêres lîp
durch sîne manege tugende . waer er niht her gesant,
swerz ander boten waere, dem waer ich iemer umbekant .>
Si sprach: < ir sult in morgen heizen her gân
zuo mîner kemenâten . ich wil in hoeren lâzen
vil gar den mînen willen sol ich im selbe sagen .>
ir wart eriteniwet daz ir vil groezlîchez klagen.
Dô gêrt ouch niht anders der edel rüedegêr
wan daz er gesaehe die küneginne hêr.
er weste sich sô wîsen, ob ez iemer sold ergân.
daz si sich den recken überreden müese lâzen.
Des andern morgens vruo, dô man die messe sanc,
die edeln boten kômen dô wart dâ grôz gedranc
die mit rüedegêre, ze hove wolten gân.
des sah man dâ gekleidet vil manegen hêrlîchen man.
kriemhilt diu hêre unde vil trûrec gemuot.
si warte rüedegêre, dem edeln boten guot.
der vant si in der waete, die si alle tage truoc,
dâ bî truoc ir gesinde rîcher kleider genuoc.
Si gienc im engegene zuo der tür dan,
unde enpfie vil güetlîche den etzelen man.
niwan selbe zwelfter er dar în zuo ie gienc.
man bôt im grôzen dienest; in kômen hôher boten nie.
Man hiez den hêrren sitzen unde sîne man.
die zwêne marcgrâven die sach man vor ir stân,
eckewart unde gêre, die edeln recken guot.
durch die hûsvrouwen si sâhen nieman wol gemuot.
Si sâhen vor ir sitzen vil manic schoene wîp.
dô pflac niwan jâmers der kriemhilde lîp.
ir wât was vor den brüsten der heizen trähen naz.
der edel marcgrâve wol sah an kriemhilde daz.
Dô sprach der bote hêre: < vil edeles küneges kint,
mir unde mînen gesellen, die mit mir komen sint,
sult ir daz erlouben, daz wir vor iu stân
unde iu sagen diu maere, war nâch wir her geriten hân .>
 <
Nû sî iu erloubet,> sprach diu künegîn.
 <swaz ir reden wellet, alsô stât mîn sin,
daz ich ez gerne hoere; ir sît ein bote guot .>
die andern dô wol hôrten ir unwilligen muot.
Dô sprach von bechelâren der vürste rüedegêr:
 <mit triwen grôze liebe etzel ein künec hêr
hât iu enboten, vrouwe, her in ditze lânt.
er hât nâh iwer minne vil guote recken her gesant.
Er enbiutet iu minneclîche minne âne leit.
staeter vriuntschefte der sî er iu bereit,
als er ê tete vroun helchen, diu im ze herzen lac.
jâ hât er nâch ir tugenden vil dicke unvroelîchen tac .>
Dô sprach diu küneginne: < marcgrâve rüedegêr,
waer iemen der bekande mîniu scharpfen sêr,
der baete mich niht triuten noch deheinen man.
jâ verlôs ich ein den besten, den ie vrouwe gewan .>
 <
Waz mac ergetzen leides,> sprach der vil küene man,
 <wan vriuntlîche liebe, swer die kan begân,
unde der dan einen kiuset der im ze rehte kumt?
vor herzenlîcher leide niht sô groezlîchen vrumt.
unde geruochet ir ze minnen den edeln hêrren mîn,
zwelf vil rîcher krône sult ir gewaltec sîn.
dar zuo gît iu mîn hêrre wol drîzec vürsten lânt,
diu elliu hât betwungen sîn vil ellenthaftiu hant.
Ir sult ouch werden vrouwe über manegen werden man,
die mîner vrouwen helchen wâren undertân,
unde über manege vrouwen, der si het gewalt,
von hôher vürsten künne,> sprach der küene degen balt.
 <
Dar zuo gît iu mîn hêrre, daz heizet er iu sagen,
ob ir geruochet krône bî dem künege tragen,
gewalt den aller hoehsten, den helche ie gewan,
den sult ir gewalteclîchen haben vor etzelen man .>
Dô sprach diu küneginne: < wie möhte mînen lîp
iemer des gelusten, daz ich wurde heldes wîp?
mir hât der tôt an einem sô rehte leit getân,
des ich unz an mîn ende muoz unvroelîche stân .>
Dô sprâchen aber die hiunen: < küneginne rîch,
iwer leben wirt bî etzel sô rehte lobelîch,
daz ez iuch iemer wunnet, ist daz ez ergât,
want der künec rîche vil manegen zieren degen hât.
helchen juncvrouwen unde iwer magedîn,
solden di bî ein ander ein gesinde sîn,
dâ bî möhten recken werden wol gemuot.
lât ez iu, vrouwe, râten; ez wirt iu waerlîchen guot .>
Si sprach in ir zühten: < nû lât die rede stân
unze morgen vruo, sô sult ir her gân.
ich wil iu antwurten des ir dâ habet muot .>
des muosen dô gevolgen die recken küen unde guot.
Dô si zen herbergen alle kômen dan,
dô hiez diu edel vrouwe nâch gîselheren gân,
unde ouch nâch ir muoter . den bêden sagt si daz,
daz si gezaeme weinen unde niht anderes baz.
Dô sprach ir bruoder gîselher: < swester, mir ist geseit,
unde wilz ouch wol gelouben, daz elliu dîniu leit
der künec etzel swende, unde nimstu in zeinem man.
swaz ander iemen râte, sô dunket ez mich guot getân .>
 <
Er mac dich wol ergetzen,> sprach aber gîselher.
 <vome rôten zuo dem rîne, von der elbe unz an daz mer,
sô ist künec deheiner sô gewaltec niht.
du maht dich vreun balde, sô er dîn ze konen giht .>
Si sprach: < vil lieber bruoder, zwiu raetestu mir daz?
klagen unde weinen mir iemer zaeme baz.
wie sold ich vor recken dâ ze hove gân?
wart mîn lîp ie schoene, des bin ich âne getân .>
Dô sprach diu vrouwe uote ir lieben tohter zuo:
 <swaz dîne bruoder râten, liebez kint, daz tuo.
volge dînen vriunden, sô mac dir wol geschehen.
ich hân dich doch sô lânge mit grôzem jâmer gesehen .>
Dô bat si got vil dicke vüegen ir den rât,
daz si ze gebene hête golt silber unde wât,
sam ê bî ir manne, dô er noch was gesunt.
si gelebte doch niemer mêre sît sô vroelîche stunt.
Si gedâhte in ir sinne: < unde sol ich mînen lîp
geben einem heiden ich bin ein kristen wîp,
des muoz ich zer werlde iemer schande hân.
gaeb er mir elliu rîche, ez ist von mir vil ungetân .>
Dâ mit siz lie belîben . die nacht unz an den tac
diu vrouwe an ir bette mit vil gedanken lac.
diu ir vil liehten ougen getruckenten nie,
unz daz si aber den morgen hin ze mettîne gienc.
Ze rehter messezîte die künege wâren komen.
si heten aber ir swester under hende genomen.
jâ rieten si ir ze minnen den künec von hiunen lânt.
die vrouwen ir deheiner lützel vroelîche vant.
Dô hiez man dar gewinnen die etzelen man,
diu nû mit urloube gerne waeren dan,
geworben oder gescheiden, swie ez dô möhte sîn.
ze hove kom dô rüedegêr . die helde reiten under in,
Daz man reht erfüere des edeln vürsten muot,
unde taeten daz bezîte, daz diuhtes alle guot.
ir wege waeren verre wider in ir lânt.
man brâhte rüedegêren dâ er kriemhilde vant.
Vil minneclîche bitten der recke dô began
die edeln küneginne, si solde in hoeren lâzen
waz si enbieten wolde in etzelen lânt.
er waen an ir niht anders niwan lougenen vant,
Daz si niemer minnen wolde mê deheinen man.
dô sprach der marcgrâve: < daz waere missetân.
zwiu woldet ir verderben einen alsô schoenen lîp?
ir muget noch mit êren werden guotes mannes wîp .>
Niht half daz si gebâten, unz daz rüedegêr
gesprach in heimlîche die küneginne hêr,
er wolde si ergetzen swaz ir ie geschach.
ein teil begunde ir senften dô ir vil grôzer ungemach.
Er sprach zer küneginne: < lât iwer weinen sîn.
ob ir zen hiunen hêtet nieman danne mîn,
getriwer mîner mâge, unde ouch der mîner man,
er müeses sêr engelten, unde het iu iemen iht getân .>
Dâ von wart wol geringet dô der vrouwen muot.
si sprach: < sô swert mir eide, swaz mir iemen getuot,
daz ir sît der naehste, der büeze mîniu leit .>
dô sprach der marcgrâve: < des bin ich, vrouwe, bereit .>
Mit allen sînen mannen swuor ir dô rüedegêr
mit triwen iemer dienen, unde daz die recken hêr
ir niemer niht versageten ûz etzelen lânt,
des si êre haben solde, des sichert ir rüedegêres hant.
dô gedâhte diu getriwe: < sît ich vriunde hân
alsô vil gewunnen, sô sol ich reden lâzen
die liute swaz si wellen, ich jâmerhaftez wîp.
waz ob noch wirt errochen des mînen lieben mannes lîp?>
Si gedâhte: < sît daz etzel der recken hât sô vil,
sol ich den gebieten, sô tuon ich swaz ich wil.
er ist ouch wol sô rîche, daz ich ze gebene hân.
mich hât der leide hagene mînes guotes âne getân .>
Si sprach ze rüedegêre: < het ich daz vernomen,
daz er niht waere ein heiden, sô wold ich gerne komen
swar er hete willen, unde naem in zeinem man .>
dô sprach der marcgrâve: < die rede sult ir, vrouwe, lâzen .>
Er hât sô vil der recken in kristenlîcher ê,
daz iu bî dem künege niemer wirdet wê.
waz ob ir daz verdienet, daz er toufet sînen lîp?
des muget ir gerne werden des künec etzelen wîp .>
Dô sprâchen aber ir bruoder: < nû lobt ez, swester mîn.
iwer ungemüete daz sult ir lâzen sîn>
si bâtens alsô lânge unz doch ir trûrec lîp
lobte vor den helden, si würde etzelen wîp.
Si sprach: < ich wil iu volgen, ich armiu künegîn,
daz ich var zuo den hiunen, sô daz nû mac gesîn,
swenne ich hân die vriunde, die mich vüeren in sîn lânt .>
des bôt dô vor den helden diu schoene kriemhilt ir hant.
Dô sprach der marcgrâve: < habt ir zwêne man,
dar zuo hân ich ir mêre . ez wirdet wol getân
daz wir iuch wol nâch êre bringen über rîn.
ir sult niht, vrouwe, lânger hie zen burgonden sîn.
Ich hân vünfhundert manne unde ouch der mâge mîn,
die suln iu hie dienen, unde dâ heime sîn,
vrouwe, swi ir gebietet . ich tuon iu selbe alsam,
swenne ir mich mant der maere, daz ich michs niemer gescham.
Nû heizet iu bereiten iwer pfertkleit!
die rüedegêres raete iu niemer werdent leit;
unde saget ez iwern magedîn, die ir dâ vüeren welt.
jâ kumt uns ûf der strâze vil manic ûzerwelter helt .>
Si heten noch gesmîde daz man dâ vor reit
bî sîfrides zîten, daz si vil manege meit
mit êren mohte vüeren, swenne si wolde dan.
hey waz man guoter sätele den schoenen vrouwen gewan!
Ob si ê ie getruogen deheiniu rîchiu kleit,
der wart zuo zir verte vil manegez nû bereit,
wand in von dem künege sô vil gesaget wart.
si sluzzen ûf die kisten, die ê stuonden wol bespart.
Si wâren vil unmüezec wol vünftehalben tac,
si suochten ûz der valden des vil dar inne lac.
kriemhilt dô ir kamere entsliezen began.
si wolde machen rîche alle rüedegêres man.
Si hete noch des goldes von nibelunge lânt
si wând ez zen hiunen teilen solde ir hant,
daz ez wol hundert moere ninder kunden tragen.
diu maere hôrte hagene dô von kriemhilde sagen.
Er sprach: < sît mir vrouw kriemhilt niemer wirdet holt,
sô muoz ouch hie belîben daz sîfrides golt.
zwiu sold ich mînen vîenden lâzen sô michel guot?
ich weiz vil wol waz kriemhilt mit diesem schatze getuot.
Ob si in braehte hinnen, ich wil gelouben daz,
er wurde doch zerteilet ûf den mînen haz.
sin habent ouch niht der rosse, di in solden tragen.
in wil behalten hagene, daz sol man kriemhilde sagen .>
Dô si gehôrte diu maere, dô was ir grimme leit.
ez wart ouch den künegen allen drîn geseit.
si woltenz gerne wenden; dô des niht geschach,
rüedegêr der edele harte vroelîche sprach:
 <
Rîchiu küneginne, zwiu klagt ir daz golt?
iu ist der künec etzel sô groezlîchen holt,
gesehent iuch sîniu ougen, er gît iu alsô vil
daz ir ez verswendet niemer, des ich iu, vrouwe, sweren wil .>
Dô sprach diu küneginne: < vil edel rüedegêr,
ez gewan küneges tohter nie rîcheite mê
danne der mich hagene âne hât getân .>
dô kom ir bruoder gêrnôt hin zir kameren gegân.
Mit gewalt des küneges den slüzzel stiez er an die tür.
golt daz kriemhilde reichte man darfür,
ze drîzec tûsent marken oder dannoch baz.
er hiez ez nemen di geste; liep was gunthere daz.
Dô sprach von bechelâren der gotelinde man;
 <ob ez mîn vrouwe kriemhilt allez möhte hân,
swaz sîn ie wart gefüeret von nibelunge lânt,
sîn solde lützel rüeren mîn oder der küneginne hant.
Nû heizet ez behalten, wand ich sîn niht enwil.
jâ vuort ich von lânde des mînen alsô vil
daz wirs ûf der strâze haben guoten rât
unde unser koste hinnen harte hêrlîchen stât .>
Dâ vor in aller wîle gefüllet zwelf schrîn
des aller besten goldes, daz inder mohte sîn
heten di ir mägede . daz vuorte man von dan,
unde gezierde vil der vrouwen, daz si zer verte solden hân.
Gewalt des grimmen hagenen dûhte si ze starc.
si het ir opfergoldes noch wol tûsent marc.
si teiltez sîner sêle, ir vil lieben man.
daz dûhte rüedegêren mit grôzen triwen getân.
Dô sprach diu klagende vrouwe: < wâ sint die vriunde mîn,
die durch mîne liebe wellent ellende sîn?
die suln mit mir rîten in der hiunen lânt.
die nemen schaz den mînen unde koufen ros unde ouch gewant .>
Dô sprach zer küneginne der marcgrâve eckewart:
 <sît daz ich aller êrste iwer gesinde wart,
sô hân ich iu mit triwen gedienet,> sprach der degen,
 <unde wil unz an mîn ende des selben iemer bî iu pflegen.
Ich wil ouch mit mir vüeren vünf hundert mîner man,
der ich iu ze dienste mit rehten triwen gan.
wir sîn vil ungescheiden, ez entuo dan der tôt .>
der rede neig im kriemhilt: des gienc ir waerlîche nôt.
Dô zôch man dar die moere, si wolden varn dan.
dâ wart vil michel weinen von vriunden getân.
uote diu vil rîche unde manic schoene meit,
die zeigeten daz in waere nâch vroun kriemhilde leit.
Hundert rîcher magede vuort si mit ir dan,
die wurden sô gekleidet als in daz wol gezam.
dô vielen in di trehene von liehten ougen nider.
si gelebte vil der vröuden ouch bî etzelen sider.
Dô kom der hêrre gîselher unde ouch gêrnôt
mit ir gesinde, als in ir zuht gebôt.
dô wolden si beleiten ir liebe swester dan.
dô vuorten si ir recken wol tûsent waetlîcher man.
Dô kom der snelle gêre unde ouch ortwîn.
rûmolt der kuchenmeister dâmite muose sîn.
si schuofen die nachtselde unz an tuonouwe stat.
dô reit niht vürbaz gunther wan ein lützel vür die stat.
Ê si von rîne vüeren, si heten vür gesant
ir boten harte snelle in der hiunen lânt,
die dem künege sageten daz im rüedegêr
ze wîbe het erworben die edeln küneginne hêr.
Die boten lâzen rîten: wir suln iu tuon bekant
wie diu küneginne vüere durch diu lânt,
oder wâ von ir schieden giselher unde gêrnôt.
si heten ir gedienet als in ir triwe daz gebôt.
Unz an die tuonouwe ze vergen si dô riten.
si begunden urloubes die küneginne biten,
wan si wider wolden rîten an den rîn.
done mohtez âne weinen von guoten vriunden niht gesîn.
gîselher der snelle sprach zer swester sîn:
 <swenne daz du, vrouwe, bedurfen wellest mîn,
ob dir niht gewerre, daz tuo du mir bekant,
sô rîte ich dir ze dienste in daz etzelen lânt .>
Die ir mâge wâren, kustes an den munt.
vil minneclîche scheiden sach man an der stunt
die snellen burgonden von rüedegêres man.
dô vuort diu küneginne vil manege meit wol getân,
Hundert unde viere, die truogen rîchiu kleit
von gemâlet rîchen pfellen . vil der schilde breit
vuort man bî den vrouwen nâhen ûf den wegen.
dô kêrte von ir dannen vil manic hêrlîcher degen.
Si zogeten dannen balde nider durch peyer lânt.
dô sagte man diu maere, dâ waeren vür gerant
vil unkunder geste, dâ noch ein klôster stât
unde dâ daz in mit vluzze in die tuonouwe gât.
In der stat ze pazzouwe saz ein bischof.
die herberge wurden laere unde ouch des vürsten hof.
si îlten gegen den gesten ûf in beyer lânt,
dâ der bischof pilgrîn die schoenen kriemhilden vant.
Den recken von dem lânde was dô niht ze leit,
dô si ir volgen sâhen sô manege schoene meit.
dâ trûte man mit ougen der edeln rîter kint.
guote herberge gap man den gesten sint.
Der bischof mit sîner nifteln ze pazzouwe reit.
dô daz den burgaeren von der stat wart geseit,
daz dar koeme kriemhilt, des vürsten swester kint,
diu wart wol enpfangen von den koufliuten sint.
Daz si belîben solden, der bischof hetes wân.
dô sprach der hêrre eckewart: < ez ist ungetân.
wir müezen varn nidere in rüedegêres lânt.
uns wartet vil der degene, wan ez ist in allen wol bekant .>
Diu maere nû wol wesse diu schoene gotelint.
si bereite sich mit vlîze unde ir vil edel kint.
ir het enboten rüedegêr daz in daz diuhte guot,
daz si der küneginne dâmite trôste den muot,
Daz si ir rite engegene mit den sînen man
ûf zuo der ense . dô daz wart getân,
dô sah man allenthalben die wege unmüezec stên.
si begunden gegen den gesten beidiu rîten unde gên.
Nû was diu küneginne ze everdingen komen.
genuoge ûz peyer lânde, solden si hân genomen
den roub ûf der strâzen nâch ir gewonheit,
sô heten sie den gesten dâ getân vil lîhte leit.
Daz was wol understanden von dem marcgrâven hêr.
er vuorte tûsent rîter unde dannoch mê.
dô was ouch komen gotelint, rüedegêres wîp;
mit ir kom hêrlîche vil maneges edeln recken lîp.
Dô si über die trûne kômen bî ense ûf daz velt,
dô sah man ûf gespannen hütten unde gezelt,
dâ die geste solden die nachtselde hân.
diu koste was den gesten dâ von rüedegêr getân.
gotelint diu schoene die herberge lie
hinder ir belîben . ûf den wegen gienc
mit klingenden zoumen manic pfert wol getân.
der antpfanc wart vil schoene: liep was ez rüedegêr getân.
Die in ze bêden sîten kômen ûf den wegen,
die riten lobelîche; der was vil manic degen.
si pflâgen ritterschefte, daz sach vil manic meit.
ouch was der rîter dienest niht der küneginne leit.
Dô zuo den gesten kômen die rüedegêres man,
vil der trunzûne sach man ze berge gân
von der recken hende mit ritterlîchen siten.
dâ wart wol ze prîse vor den vrouwen dô geriten.
Daz liezen si belîben . dô gruozte manic man
vil güetlîche ein ander . dô vuorten si von dan
die schoenen gotelinden dâ si kriemhilde sach.
die vrouwen dienen kunden, die heten kleinen gemach.
Der voget von bechelâren ze sînem wîbe reit.
der edeln marcgrâvinne was daz niht ze leit,
daz er sô wol gesunder was von rîne komen.
ir was ein teil ir swaere mit grôzen vröuden benomen.
Dô si in hete enpfangen, er hiez si ûf daz gras
erbeizen mit den vrouwen, swaz ir dâmit ir was.
dâ wart vil unmüezec manic edel man.
dâ wart vrouwen dienest mit grôzem vlîze getân.
Dô sach diu vrouwe kriemhilt die marcgrâvinne stên
mit ir gesinde: sine lie niht nâher gên.
daz pfert mit dem zoume zucken si began,
unde bat sich snelleclîchen heben von dem satel dan.
Den bischof sach man wîsen sîner swester kint
in unde eckewarten zuo gotelinde sint.
dâ wart vil michel wîchen an der selben stunt.
dô kuste diu ellende an gotelinden munt.
Dô sprach vil minneclîchen daz rüedegêres wîp:
 <nû wol mich, lieber vrouwe, daz ich iwern schoenen lîp
hân in disen lânden mit ougen mîn gesehen.
mir enkunde an disen zîten niemer lieber geschehen .>
 <
Nû lôn iu got,> sprach kriemhilt, < vil edeliu gotelint.
sol ich gesunt belîben unde botelunges kint,
ez mac iu komen zu liebe daz ir mich habt gesehen .>
in beiden was unkünde daz sider muose geschehen.
Mit zühten zuo zein ander gienc vil manic meit.
dô wâren in die recken mit dienste vil bereit.
si sâzen nâch dem gruoze nider ûf den klê.
si gewunnen maneger künde die in vil vremede wâren ê.
Man hiez den vrouwen schenken, ez was wol mitter tac.
daz edel ingesinde dâ niht lenger lac.
si riten dâ si vunden manege hütten breit;
dâ was den edeln gesten vil michel dienest bereit.
Die nacht si heten ruowe unz an den morgen vruo.
die von bechelâren bereiten sich dar zuo
wie si behalten solden vil manegen werden gast.
wol hete gehandelt rüedegêr daz in dâ wênic iht gebrast.
Diu venster an den mûren sah man offen stân,
diu burc ze bechelâren diu was ûf getân.
dô riten dar in die geste, die man vil gerne sach.
den heiz der wirt vil edele schaffen guoten gemach.
Diu rüedegêres tohter mit ir gesinde gienc
dâ si die küneginne vil minneclîch enpfie.
dâ was ouch ir muoter, des marcgrâven wîp.
mit liebe wart gegrüezet vil maneger juncvrouwen lîp.
Si viengen sich behanden unde giengen dan
in einen palas wîten, der was vil wol getân,
dâ diu tuonouwe under hin vlôz.
si sâzen gegen dem lufte unde heten kurzewîle grôz.
Wes si dâ mêre pflaegen, des enkan ich niht gesagen.
daz in sô übele zogete, daz hôrte man dô klagen
die kriemhilde recken, wan ez was in leit.
hey waz dô guoter degene mit ir von bechelâren reit!
Vil minneclîchen dienest rüedegêr in bôt.
dô gap diu küneginne zwelf armbouge rôt
der gotelinde tohter unde alsô guot gewant
daz si niht bezzers brâhte in daz etzelen lânt.
Swie ir genomen waere der nibelunge golt,
alle die si gesâhen, die machte si ir holt
noch mit dem kleinem guote, daz si dâ mohte hân.
des wirtes ingesinde dem wart grôziu gâbe getân.
Dâ wider bôt dô êre diu vrouwe gotelint
den gesten von dem rîne sô güetlîche sint,
daz man der vremden harte wênic vant,
si trüegen ir gesteine oder ir vil hêrlîch gewant.
Dô si enbizzen wâren unde daz si solden dan,
von der hûsvrouwen wart geboten an
getriwelîcher dienest daz etzelen wîp.
dâ wart vil getriutet der schoenen juncvrouwen lîp.
Si sprach zer küneginne: < swenne iuch nû dunket guot,
ich weiz wol daz ez gerne mîn lieber vater tuot,
daz er mich zuo ziu sendet in der hiunen lânt .>
daz si ir getriwe waere, vil wol daz kriemhilt ervant.
Diu ross bereitet wâren unde vür bechelâren komen.
dô hete diu edel künegîn urloup nû genomen
von rüedegêres wîbe unde der tohter sîn.
dô schiet ouch sich mit gruoze vil manic schoene magedîn.
Ein ander si vil selten gesâhen nâch den tagen.
ûzer medelicke ûf handen wart getragen
vil manic goltvaz rîche, dar inne brâht man wîn
den gesten zuo der strâze: si muosen willekomen sîn.
Ein wirt was dâ gesezzen, astolt was der genant:
der wîste si die strâze in daz osterlânt
gegen mûtâren die tuonouwe nider.
dâ wart vil wol gedienet der rîchen küneginne sider.
Der bischof minneclîche von sîner nifteln schiet.
daz si sich wol gehabete, wie vast er ir daz riet,
unde daz si ir êre koufte als helche hete getân.
hey waz si grôzer êren sît dâ zen hiunen gewan!
Zuo der treisem brâhte man die geste dan.
ir pflâgen vlîzeclîche die rüedegêres man,
unze daz die hiunen riten über lânt.
dô wart der küneginne vil michel êre bekant.
Bî der treisem hête der künec von hiunen lânt
eine burc vil rîche, diu was vil wol bekant,
geheizen zeizenmûre: vrouw helche saz dâ ê
unde pflac sô grôzer tugende daz waetlîch niemer mê ergê,
Ez entaete danne kriemhilt, diu alsô kunde geben:
si mohte nâch ir leide daz liep vil wol geleben
daz ir ouch jâhen êre die etzelen man,
der si sît grôzen vollen bî den helden gewan.
Diu etzelen hêrschaft was sô wît erkant,
daz man zallen zîten in sînem hove vant
die küenesten recken, von den ie wart vernomen
under kristen unde under heiden: die wâren mit im alle komen.
Bî im was zallen zîten, daz waetlîch mê ergê
kristenlîcher orden unde ouch der heiden ê.
in swie getânem lebene sich ietslîcher truoc,
daz schuof des küneges milte, daz man in allen gap genuoc.
Si was ze zeizenmûre unz an den vierden tac.
diu molte ûf der strâze die wîle nie gelac,
sine stübe alsam ez brünne allenthalben dan.
dâ riten durch ôsterrîche des künec etzelen man.
Dô was ouch dem künege vil rehte nû geseit,
des im von gedanken swunden sîniu leit
wie hêrlîchen kriemhilt dâ koeme durch diu lânt.
der künec begunde gâhen dâ er di wolgetânen vant.
Von vil maneger sprâche sah man ûf den wegen
vor etzelen rîten manegen küenen degen,
von kristen unde von heiden vil manege wîte schar.
dâ si die vrouwen vunden, si kômen hêrlîchen dar.
Von riuzen unde von kriechen reit dâ vil manic man.
den poelân unde den walachen sach man swinde gân
ir ross diu vil guoten, dâ sie mit kreften riten.
swaz si site hêten, der wart vil wênic vermiten.
Von dem lânde ze kiewen reit dâ vil manic degen,
unde die wilden petschenaere . dâ wart vil gepflegen
mit dem bogen schiezen zen vogeln die dâ vlugen.
die pfîle si vil sêre zuo den wenden vaste zugen.
Ein stat bî tuonouwe lît in ôsterlânt,
diu ist geheizen tulne: dâ wart ir bekant
vil manic site vremede, den si ê nie gesach.
si enpfiengen dâ genuoge, den sît leit von ir geschach.
Vor etzeln dem künege ein ingesinde reit,
vrô unde vil rîche, höfsch unde gemeit,
wol vier unde zweinzec vürsten tiwer unde hêr.
daz si ir vrouwen sâhen, dâ von engerten si niht mê.
Der herzoge râmunc ûzer walachen lânt,
mit siben hundert mannen kom er vür si gerant.
sam vliegende vogele sah man si varn.
dô kom der vürste gibeche mit vil hêrlîchen scharn.
Hornboge der snelle wol mit tûsent man
kêrte von dem künege gegen sîner vrouwen dan.
vil lûte wart geschallet nâch des lândes siten.
von der hiunen mâgen wart ouch dâ sêre geriten.
Dô kom von tenemarken der küene hâwart,
unde îrinc der vil snelle, vor valsche wol bewart,
unde irnfrit von düringen, ein waetlîcher man.
si enpfiengen kriemhilde daz sis êre muosen hân,
Mit zwelf hundert mannen, die vuorten s'in' ir schar.
dô kom der hêrre bloedelîn mit drîn tûsent dar,
der etzelen bruoder ûzer hiunen lânt.
der kom vil hêrlîche dâ er die küneginne vant.
Dô kom der künec etzel unde ouch her dietrîch
mit allen sînen gesellen . dâ was vil lobelîch
manic rîter edele, biderbe unde guot.
des wart dô vroun kriemhilde vil wol gehoehet der muot.
Dô sprach zer küneginne der hêrre rüedegêr:
 <vrouwe, iuch wil enpfâhen hie der künec hêr.
swen ich iuch heize küssen, daz sol sîn getân:
jane muget ir niht gelîche grüezen alle etzelen man .>
Dô huop man von dem moere die küneginne hêr.
etzel der vil rîche enbeite dô niht mê.
er stuont von sînem rosse mit manegem küenem man.
man sah in vroelîche gegen kriemhilde gân.
Zwêne vürsten rîche, als uns daz ist geseit,
bî der vrouwen gênde truogen ir diu kleit,
dâ ir der künec etzel hin engegen gienc,
dâ si den vürsten edele mit kusse güetlîch enpfie.
Ûf ruhte si ir gebende: ir varwe wol getân
diu lûht ir ûz dem golde . dâ was vil manic man,
die jâhen daz vrouw helche niht schoener kunde sîn.
dâ bî sô stuont vil nâhen des küneges bruoder bloedelîn.
Den hiez si küssen rüedegêr, der marcgrâve rîch,
unde den künec gibechen . dâ stuont ouch dietrîch.
der recken kuste zwelve daz etzelen wîp.
dô enpfie si sus mit gruoze vil maneges rîters lîp.
Al die wîle unde etzel bî kriemhilde stuont,
dô tâten dâ die tumben als noch die liute tuont.
vil manegen puneiz rîchen sah man dâ geriten.
daz tâten kristen helde unde ouch die heiden nâch ir siten.
Wie rehte ritterlîche die dietrîches man
die schefte liezen vliegen mit trunzûnen dan
hôhe über schilde, von guoter rîter hant!
von den tiuschen gesten wart dürkel manic schildes rant.
Dâ wart von schefte brechen vil michel dôz vernomen.
dô wâren von dem lânde die recken alle komen,
unde ouch des küneges geste, vil manic edel man;
dô gienc der künec rîche mit vroun kriemhilde dan.
Si sâhen bî in stênde ein vil hêrlîch gezelt.
von hütten was erfüllet al umbe daz velt,
dâ si solden ruowen nâch ir arbeit.
von helden wart gewîset dar under manic schoeniu meit
Mit der küneginne dâ si sît gesaz
ûf rîche stuolgewaete . der marcgrâve daz
hete wol geschaffen, daz man ez vant vil guot,
daz gesidele kriemhilde . des vröut sich etzelen muot.
Waz dô redete etzel, daz ist mir umbekant.
in der sînen zeswen lac ir wîziu hant.
si gesâzen minneclîche dâ rüedegêr der degen
den künec niht wolde lâzen kriemhilde heinlîche pflegen.
Dô hiez man lâzen belîben den bûhurt über al.
mit êren wart verendet dâ der grôze schal.
dô giengen zuo den hütten die etzelen man.
man gap in herberge vil wîte allenthalben dan.
Der tac der hete nû ende; si schuofen ir gemach,
unz man den liehten morgen aber schînen sach.
dô was zuo den rossen komen manic man.
hey waz man kurzewîle dem künege ze êren began!
Der künec ez nâch den êren die hiunen schaffen bat.
dô riten si von tulne ze wiene zuo der stat.
dâ vunden si gezieret vil maneger vrouwen lîp.
si enpfiengen wol mit êren des künec etzelen wîp.
Mit harte grôzem vollen sô was in bereit
swaz si haben solden . vil manic helt gemeit
sich vreute gegen dem schalle . herbergen man began.
des küneges hôhgezîte diu huop sich vroelîchen an.
Sine mohten geherbergen niht alle in der stat.
die niht geste wâren, rüedegêr die bat
daz si herberge naemen in daz lânt.
ich waene man alle zîte bî vroun kriemhilde vant
Den hêrren dietrîchen unde ander manegen degen.
si heten sich der ruowe mit arbeit bewegen,
durch daz si den gesten trôsten wol den muot.
rüedegêr unde sîne vriunde heten kurzewîle guot.
Diu hôhzît was gevallen an einen pfinxtac,
dâ der künec etzel bî kriemhilde lac
in der stat ze wiene . si waen sô manegen man
bî ir êrsten manne nie ze dienste gewan.
Si kunte sich mit gâbe dem der si nie gesach.
vil maneger dar under zuo den gesten sprach:
 <wir wânden daz vrouw kriemhilt niht guotes möhte hân:
nû ist hie mit ir gâbe vil manic wunder getân .>
Diu hôhzît diu werte sibenzehen tage.
ich waene man von deheinem künege mêre sage,
des hôhzît groezer waere, daz ist uns gar verdeit.
alle die dâ wâren, die truogen iteniwe kleit.
Si waen in niderlânde dâ vor niene gesaz
mit sô manegem recken . dâ bî geloube ich daz,
was sîfrit rîch des guotes, daz er nie gewan
sô manegen recken edele sô si sach vor etzelen stân.
Ouch gap nie deheiner zuo sîn selbes hôhgezît
sô manegen rîchen mantel, tief unde wît,
noch sô guoter kleider, der si mohten vil hân,
sô si durch kriemhilde heten alle getân.
Ir vriunde unde ouch die geste die heten einen muot,
daz si dâ niht ensparten deheiner slahte guot.
swes iemen an si gerte, daz gâben si bereit.
des gestuont dâ vil der degene von milte blôz âne kleit.
Wie si ze rîne saeze, si gedâht âne daz,
bî ir edelen manne . ir ougen wurden naz.
si hetes vaste haele, daz ez iemen kunde sehen.
ir was nâch manegem leide sô vil der êren geschehen
Swaz iemen tete mit milte, daz was gar ein wint
unz an dietrîchen . swaz botelunges kint
im gegeben hête, daz was nû gar verswant.
ouch begie dâ michel wunder des milten rüedegêres hant.
Ûzer ungerlânde der vürste bloedelîn
der hiez dâ laere machen vil manic leitschrîn
von silber unde von golde, daz wart dâ hin gegeben.
man gesach des küneges helde sô rehte vroelîche leben.
wärbel unde swemmelîn, des küneges spilman,
ich waene ir ieslîcher zer hôhgezît gewan
wol ze tûsent marken oder dennoch baz,
dâ diu schoene kriemhilt bî etzel under krône saz.
An dem ahtzehenden morgen von wiene si dô riten.
dâ wart in ritterschefte schilde vil versniten
von spern di dâ vuorten die recken an der hant.
sus kom der künec etzel unz in daz hiunische lânt.
Ze heimburc der alten si wâren über nacht.
done kunde nieman wizzen wol des volkes aht,
mit wie getâner krefte si riten über lânt.
hey waz man schoener vrouwen in sîner heimüete vant!
Ze misenburc der rîchen dâ schiften si sich an.
daz wazzer wart verdecket von ross unde ouch von man,
alsam ez erde waere, swaz man sîn vliezen sach.
die wegemüeden vrouwen die heten senfte unde ouch gemach.
Zesamene was geslozzen manic schif vil guot,
daz in niht enschadete di ünde noch diu vluot.
dar über was gespannen manic guot gezelt,
sam ob si noch hêten beidiu lânt unde velt.
Dô kômen disiu maere ze etzelnburc von dan.
dô vreuten sich dar inne wîp unde man.
daz helchen ingesinde des ê diu vrouwe pflac,
gelebte sît bî kriemhilde vil manegen vroelîchen tac.
Dô stuont dâ wartende vil manic edel meit,
die von helchen tôde heten manegiu leit.
siben künege tohter kriemhilt noch dâ vant,
von den was gezieret wol allez etzelen lânt.
Diu juncvrouwe herrât noch des gesindes pflac,
diu helchen swester tohter, an der vil tugende lac,
diu gemahele dietrîches, eins edeln küneges kint,
diu tohter näntwînes; diu hete vil der êren sint.
Gegen der geste kümfte vreute sich ir muot.
ouch was dar zuo bereitet vil kreftigez guot.
wer kunde iu daz bescheiden, wie sît der künec saz?
si gelebten dâ zen hiunen nie mit küneginne baz.
dô der künec mit sînem wîbe von dem stade reit,
wer ieslîchiu waere, daz wart dô wol geseit.
die edelen kriemhilde si gruoztens deste baz.
hey wie gewalteclîche si sît an helchen stat gesaz!
Getriwelîcher dienste wart ir vil bekant.
dô teilte diu küneginne golt unde ouch gewant,
silber unde gesteine . swaz si des über rîn
mit ir zen hiunen brâhte, daz muose gar zergeben sîn.
Ouch wurden ir mit dienste sider undertân
alle des küneges mâge unde alle sîne man,
daz nie diu vrouwe helche sô gewalteclîche gebôt,
sô si nû muosen dienen unz an den kriemhilde tôt.
Dô stuont mit sölhen êren der hof unde ouch daz lânt,
daz man dâ zallen zîten die kurzewîle vant,
swar nâch ieslîchem daz herze truoc den muot,
durch des küneges liebe unde der küneginne guot.
Mit vil grôzen êren, daz ist alwâr,
wonten si mit ein ander unz an daz sibende jâr.
die zît diu küneginne eines suns was genesen.
des kund der künec etzel niemer vroelîcher wesen.
Sine wolde niht erwinden, sine würbe sint
daz getoufet würde daz etzelen kint
nâch kristenlîchem rehte; ez wart ortliep genant.
des wart vil michel vröude über elliu etzelen lânt.
Swaz ie guoter tugende an vroun helchen lac,
de vleiz sich nû vrouw kriemhilt dar nâch vil manegen tac.
die site si lêrte herrât, diu ellende meit.
diu hete tougenlîchen nâch helchen grôzlîchiu leit.
Den vremden unde den kunden was si vil wol bekant.
die jâhen daz nie vrouwe besaeze ein küneges lânt
bezzer unde milter, daz heten si vür wâr.
daz lop si truoc zen hiunen unz an daz driuzehende jâr.
Nû het si wol erkunnen daz ir nieman widerstuont,
alsô noch vürsten wîbe küneges recken tuont,
unde daz si alle zîte zwelf künege vor ir sach.
si gedâht ouch maneger leide, der ir dâ heime geschach.
Si gedâht ouch maneger êren von nibelunge lânt,
der si dâ was gewaltic unde die ir hagenen hant
mit sîfrides tôde hete gar benomen,
ob im daz noch iemer von ir ze leide möhte komen.
 <
Daz geschaehe ob ich in möhte bringen in ditz lânt .>
ir troumte daz ir gienge vil dicke an der hant
gîselher ir bruoder; si kusten zaller stunt
vil ofte in senftem slâfe: sît wart in arbeiten kunt.
Ich waene der übel vâlânt kriemhilde daz geriet,
daz si sich mit vriuntschefte von gunthere schiet,
den si durch suone kuste in burgonden lânt.
dô begunde ir aber salwen von heizen trehen ir gewant.
Ez lag ir an dem herzen spât unde vruo,
wie man si âne schulde braehte dar zuo
daz si muose minnen einen heidenischen man.
die nôt die het ir hagene unde gunther getân.
Des willen in ir herzen kom si vil selten abe.
si gedâhte: < ich bin sô rîche unde hân sô grôze habe
daz ich mînen vîenden gefüege noch ein leit.
des waere et ich von tronege hagenen gerne bereit.
Nâch den getriwen jâmert dicke daz herze mîn.
die mir dâ leide tâten, möhte ich bî den sîn,
sô würde wol errochen mînes vriundes lîp,
des ich kûme erbeite,> sprach daz etzelen wîp.
Ze liebe si dô hêten alle sküneges man,
die kriemhilde recken; daz was vil wol getân.
der kameren der pflac eckewart, dâ von er vriunt gewan.
den kriemhilde willen kunde nieman understân.
Si dâchte zallen zîten: < ich wil den künec biten,>
daz er ir des gunde mit güetlîchen siten,
daz man ir vriunde braehte in der hiunen lânt.
den argen willen nieman an der küneginne ervant.
Dô si eines nachtes bî dem künege lac,
mit armen umbevangen het er si, als er pflac
die edeln vrouwen triuten: si was im als sîn lîp,
dô gedâhte ir vîende daz vil hêrlîche wîp.
Si sprach zuo dem künege: < vil lieber hêrre mîn,
ich wolde iuch bitten gerne, möht ez mit hulden sîn,
daz ir mich sehen liezet, ob ich daz het versolt,
ob ir den mînen vriunden waeret inneclîchen holt .>
Dô sprach der künec rîche, getriwe was sîn muot:
 <ich bringe iuch des wol innen, swâ liep unde guot
den recken widerfüere, des müese ich vröude hân,
wande ich von wîbes minne nie bezzer vriunde gewan .>
Dô sprach diu küneginne: < iu ist daz wol geseit,
ich hân vil hôher mâge; darumbe ist mir sô leit
daz mich die sô selten ruochent hie gesehen.
ich hoere mîn di liute niwan vür ellende jehen .>
Dô sprach der künec etzel: < vil liebiu vrouwe mîn,
diuht ez si niht ze verre, sô lüede ich über rîn
swelhe ir dâ gerne saehet her in mîniu lânt .>
des vreute sich diu vrouwe, dô si den willen sîn ervant.
Si sprach: < welt ir mir triwe leisten, hêrre mîn,
sô sult ir boten senden ze wormez über rîn.
sô enbiut ich mînen vriunden des ich dâ habe muot,
sô kumt uns her ze lânde vil manic edel rîter guot .>
Er sprach: < swenne ir gebietet, sô lâzet ez geschehen.
irn kundet iwer vriunde sô gerne niht gesehen
als ich si gesaehe, der edeln uoten kint.
mich müet daz harte sêre, daz si uns sô lânge vremde sint.
Ob ez dir wol gevalle, vil liebiu vrouwe mîn,
sô wold ich gerne senden nâch den vriunden dîn
die mînen videlaere in burgonden lânt .>
die guoten videlaere hiez er bringen sâ zehant.
Si îlten harte balde dâ der künec saz
bî der küneginne . er saget in beiden daz,
si solden boten werden in burgonden lânt.
dô hiez er in bereiten harte hêrlîch gewant.
Vier unde zweinzec recken bereite man diu kleit.
ouch wart in von dem künege diu boteschaft geseit,
wie si dar laden solden gunther unde sîne man.
kriemhilt diu vrouwe si sunder sprechen began.
Dô sprach der künec rîche: < ich sage iu wie ir tuot.
ich enbiute mînen vriunden liep unde allez guot,
daz si geruochen rîten her in mîniu lânt.
ich hân sô lieber geste harte wênic noch bekant.
unde ob si mînes willen wellen iht begân,
die kriemhilde mâge, daz si des niht enlân,
sine komen an disem sumere zuo mîner hôhgezît,
wand vil der mînen wünne an mînen konemâgen lît .>
Dô sprach der videlaere, der stolze swemmelîn:
 <wenne sol iwer hôhzît in disen lânden sîn?
daz wir daz iwern vriunden künnen dort gesagen .>
dô sprach der künec etzel: < zen naehsten sunewenden tagen .>
 <
Wir tuon swaz ir gebietet,> sprach dô wärbelîn.
in ir kemenâten bat si diu künegîn
bringen tougenlîche dâ si die boten sprach.
dâ von vil manegem degene sît wênic liebes geschach.
Si sprach zen boten beiden: < nû dienet michel guot,
daz ir mînen willen vil güetlîchen tuot,
unde saget swaz ich enbiete heim in unser lânt.
ich mache iuch guotes rîche unde gibe iu hêrlîch gewant.
unde swaz ir mîner vriunde iemer muget gesehen
ze wormez bî dem rîne, den sult ir niht verjehen
daz ir noch ie gesaehet betrüebet mînen muot.
unde saget mînen dienest den helden küene unde guot.
Bittet daz si leisten daz in der künec enbôt,
unde mich dâmite scheiden von aller mîner nôt.
die hiunen wellent waenen daz ich âne vriunde sî.
ob ich ein rîter waere, ich koem in etwenne bî.
Unde sagt ouch gêrnôt, dem edelen bruoder mîn,
daz im zer werlde nieman holder müge gesîn.
bittet daz er mir bringe her in diz lânt
unser besten vriunde, daz ez uns zen êren sî gewant.
Sô sagt ouch gîselhêre daz er wol gedenke dar an,
daz ich von sînen schulden nie leides niht gewan;
des saehen in vil gerne hie diu ougen mîn.
ich het in hie vil gerne durch die grôzen triwe sîn.
Sagt ouch mîner muoter die êre die ich hân.
unde ob von tronege hagene welle dort bestân,
wer si danne solde wîsen durch diu lânt?
dem sint die wege von kinde her zen hiunen wol bekant .>
Die boten nine wessen wâ von daz was getân,
daz si von tronege hagenen niht solden lâzen
belîben bî dem rîne . ez wart in sider leit.
mit im was manegem degene zem grimmen tôde widerseit.
Brieve unde botschaft was in nû gegeben.
si vuoren guotes rîche unde mohten schône leben.
urloub gap in etzel unde ouch sîn schoene wîp.
in was von guoter waete wol gezieret der lîp.
Dô etzel zuo dem rîne sîne boten sande,
dô vlugen disiu maere von lânde ze lânde.
mit boten harte snellen er bat unde ouch gebôt
zuo sîner hôhgezîte: des holte maneger dâ den tôt.
Die boten dannen vuoren ûzer hiunen lânt
zuo den burgonden: dar wâren si gesant
nâch drîn edeln künegen unde ouch nâch ir man.
si solden komen etzele; des man dô gâhen began.
Hin ze bechelâren kômen si geriten.
dâ diente man in gerne, daz enwart dâ niht vermiten.
rüedegêr sînen dienest enbôt unde gotelint
bî in hin ze rîne, unde ouch ir beider liebez kint.
Sine liezens âne gâbe von in niht scheiden dan,
daz deste baz gefüeren die etzelen man.
uoten unde ir kinden enbôt dô rüedegêr,
sine heten in sô waege deheinen marcgrâven mê.
Si enbuten ouch prünhilde dienest unde guot,
staeteclîche triwe unde willigen muot.
dô si die rede vernâmen, die boten wolden varn.
si bat diu marcgrâvinne got von himele bewarn.
Ê daz die boten koemen vol durch peyer lânt,
wärbel der vil snelle den guoten bischof vant.
waz der dô sînen vriunden hin ze rîne enbôt,
daz ist mir niht gewizzen: niwan sîn golt alsô rôt
Gap er den boten ze minne; rîten er si lie.
dô sprach der bischof pilgrîm: < unde solde ich si sehen hie,
mir waere wol ze muote, die swester süne mîn,
wand ich mac vil selten zuo ze in komen an den rîn .>
Welhe wege si vüeren ze rîne durch diu lânt,
des kan ich niht bescheiden . ir silber unde gewant
daz nam in nieman: man vorht ir hêrren zorn.
jâ was vil gewaltec der edele künec wol geborn.
Inner tagen zwelfen kômens an den rîn,
ze wormez zuo dem lânde, wärbel unde swemmelîn.
dô sagte man diu maere den künegen unde ir man,
dâ koemen boten vremde . gunther dô vrâgen began.
Dô sprach der vogt von rîne: < wer tuot uns daz bekant,
von wannen dise vremden rîten in daz lânt?>
daz enwesse nieman unze daz si sach
hagene von tronege dô ze guntheren sprach:
 <
Uns koment niwemaere, des wil ich iu verjehen.
die etzeln videlaere die hân ich hie gesehen.
si hât iwer swester gesendet an den rîn.
si suln uns durch ir hêrren grôze willekomen sîn .>
Si riten al bereite vür den palas dan.
ez gefuoren nie hêrlîcher vürsten spileman.
des küneges ingesinde enpfie si sâ zehant:
man gap in herberge unde hiez behalten ir gewant.
Ir reisekleider wâren rîch unde sô wol getân,
jâ mohten si mit êren vür den künec gân.
der enwolden si niht mêre dâ ze hove tragen.
ob ir iemen ruochte, die boten hiezen daz sagen.
In der selben mâze man ouch liute vant
die ez vil gerne nâmen; den wart ez gesant.
dô leiten an die geste verre bezzer wât,
als ez boten küneges ze tragen hêrlîche stât.
Dô gienc mit urloube, dâ der künec saz,
daz etzeln gesinde: gerne sach man daz.
hagene zühteclîche gegen den boten spranc
unde enpfie si minneclîche . des sageten im die knappen danc.
Durch diu kunden maere vrâgen er began,
wie sich etzel gehabete unde sîne man.
dô sprach der videlaere: < daz lânt gestuont nie baz,
noch sô vrô die liute; nû wizzet endelîchen daz .>
Si giengen zuo dem wirte: der palas der was vol.
dô enpfie man die geste sô man von rehte sol
güetlîchen grüezen in ander künege lânt.
wärbel vil der recken dâ bî guntheren vant.
Der künec gezogenlîche grüezen si began.
 <sît willekomen beide, ir hiunen spilman,
unde iwer hergesellen . hât iuch her gesant
etzel der vil rîche zuo der burgonden lânt?>
Si nigen deme künege; dô sprach wärbelîn:
 <dir enbiutet holden dienest der liebe hêrre mîn,
unde kriemhilt dîn swester, her in ditze lânt.
si habent uns iu recken ûf guote triwe gesant .>
Dô sprach der vürste rîche: < der maere bin ich vrô.
wie gehabt sich etzel,> sô vrâget der degen dô,
 <unde kriemhilt mîn swester ûzer hiunen lânt?>
dô sprach der videlaere: < diu maere tuon ich iu bekant,
Daz sich noch nie gehabten deheine liute baz
danne si sich gehabent beide, ir sult wol wizzen daz,
unde allez ir gedigene, die mâge unde ouch ir man.
si vreuten sich der verte, dô wir schieden von dan .>
 <
Genâde sîner dieneste, die er mir enboten hât,
unde mîner swester, sît ez alsô stât,
daz si lebent mit vröuden, der künec unde sîne man,
wand ich doch der maere gefrâget sorgende hân .>
Die zwêne junge künege die wâren ouch nû komen.
si heten disiu maere alrêrst dô vernomen.
durch sîner swester liebe die boten gerne sach
gîselher der junge zuo zin dô minneclîchen sprach:
 <
Ir boten solt uns grôze willekomen sîn.
ob ir dicker woldet her rîten an den rîn,
ir vündet hie die vriunde, die ir gerne möhtet sehen.
iu solde hie ze lânde vil wênic leides geschehen .>
 <
Wir trûwen iu aller êren,> sprach dô swemmelîn.
 <ine konde iu niht bediuten mit den sinnen mîn,
wie rehte minneclîchen iu etzel enboten hât
unde iwer edel swester, der dinc in hôhen êren stât.
Genâde unde triwe mant iuh des küneges wîp,
unde daz ir ie was waege iwer herze unde iwer lîp.
unde ze vorderst dem künege sîn wir her gesant,
daz ir geruochet rîten in daz etzelen lânt.
Daz wir iuch des baeten, vil vast uns daz gebôt
etzel der rîche iu allen daz enbôt,
ob ir iuch iwer swester niht sehen woldet lâzen,
sô wold er doch gerne wizzen waz er iu hête getân,
Daz ir in alsô vremdet unde ouch sîniu lânt.
ob iu diu küneginne waere nie bekant,
sô möht er doch verdienen daz ir in ruochet sehen.
swenne daz ergienge, sô waer im liebe geschehen .>
Dô sprach der künec gunther: < über dise siben nacht
sô künd ich iu diu maere, wes ich mich hân bedâht
mit den mînen vriunden . die wîle sult ir gân
in iwer herberge unde sult vil guote ruowe hân .>
Dô sprach aber wärbelîn: < unde möhte daz geschehen,
daz wir mîne vrouwen könden ê gesehen,
uoten die vil rîchen, ê wir schüefen uns gemach?>
gîselher der edele dô vil zühteclîchen sprach:
 <
Daz sol iu nieman wenden, welt ir vür si gân:
ir habet mîner muoter willen gar getân.
want si sihet iuch gerne durch die swester mîn,
vroun kriemhilden; ir sult ir willekomen sîn .>
gîselher si brâhte dâ er die vrouwen vant.
die boten sach si gerne von der hiunen lânt.
si gruoztes minneclîche durch ir tugende muot.
dô sagten ir diu maere die boten höfsch unde guot.
 <
Ja enbiutet iu mîn vrouwe,> sô sprach swemmelîn,
 <dienest unde triwe . möhte daz gesîn,
daz si iuch dicke saehe, ir sult gelouben daz,
sô waer ir in der werlde mit deheinen vröuden baz .>
Dô sprach diu küneginne: < des enmac niht gesîn.
swie gerne ich dicke saehe die lieben tohter mîn,
sô ist leider mir ze verre des edeln küneges wîp.
nû sî iemer saelic ir unde etzelen lîp.
Ir sult mich lâzen wizzen, ê ir ez gerûmet hie,
wenne ir wider wellet . ine gesach sô gerne nie
boten in lângen zîten denne ich iuch hân gesehen .>
die knappen ir dô lobeten daz si daz liezen geschehen.
Zen herbergen vuoren die von hiunen lânt.
dô het der künec rîche nâch vriunden sîn gesant.
gunther der edele vrâgte sîne man,
wie in diu rede geviele . vil maneger sprechen dô began.
Daz er wol möhte rîten in etzelen lânt,
daz rieten im die besten, die er dar under vant,
âne hagene eine . dem was ez grimme leit.
er sprach zem künege tougen: < ir habt iu selben widerseit.
Nû ist iu doch gewizzen waz wir haben getân.
wir mugen iemer sorge zuo kriemhilde hân,
wand ich sluoc ze tôde ir man mit mîner hant.
wie getorste wir gerîten in daz etzelen lânt?>
Dô sprach der künec rîche: < mîn swester lie den zorn.
mit kusse minneclîche si hât ûf uns verkorn
daz wir ir ie getâten, ê si von hinnen reit:
ez ensî et, hagene, danne iu einem widerseit .>
 <
Nû lât iuch niht betriegen,> sprach hagene, < swes si jehen,
die boten von den hiunen . welt ir kriemhilde sehen,
ir muget dâ wol verliesen die êre unde ouch den lîp:
jâ ist vil lâncraeche des künec etzelen wîp .>
Dô sprach zuo dem râte der vürste gêrnôt:
 <sît daz ir von schulden vürhtet dâ den tôt
in hiunischen rîchen, solde wirz darumbe lâzen
wir ensaehen unser swester, daz waere vil übele getân .>
Dô sprach der vürste gîselher zuo dem degene:
 <sît ir iuch schuldec wizzet, vriunt hagene,
sô sult ir hie belîben unde iuch wol bewarn,
unde lâzet, die getürren, zuo mîner swester mit uns varn .>
Dô begunde zürnen von tronege der degen:
 <ine wil daz ir iemen vüeret ûf den wegen,
der getürre rîten mit iu ze hove baz.
sît ir niht welt erwinden, ich sol iu wol erzeigen daz .>
Dô sprach der kuchenmeister, rûmolt der degen:
 <der vremden unde der kunden möht ir wol heizen pflegen
nâch iwer selbes willen, wand ir habet vollen rât.
ich waene niht daz hagene iuch noch vergîselet hât.
Welt ir niht volgen hagene, iu raetet rûmolt,
wand ich iu bin mit triwen vil dienestlîchen holt,
daz ir sult hie belîben durch den willen mîn,
unde lât den künec etzel dort bî kriemhilde sîn.
Wie kunde iu in der werlde iemer sanfter wesen?
ir muget vor iwern vîenden harte wol genesen.
ir sult mit guoten kleidern zieren wol den lîp:
trinket wîn den besten unde minnet waetlîchiu wîp.
Dar zuo gît man iu spîse, die besten di ie gewan
in der werlte künec deheiner . ob des niht möht ergân,
ir soldet noch belîben durch iwer schoene wîp,
ê ir sô kintlîche soldet wâgen den lîp.
Des rât ich iu belîben . rîch sint iwer lânt.
man mac iu baz erloesen hie heime diu pfant
danne dâ zen hiunen . wer weiz wie ez dâ gestât?
ir sult belîben, hêrren: daz ist der rûmoldes rât .>
 <
Wir wellen niht belîben,> sprach dô gêrnôt,
 <sît daz uns mîn swester sô vriuntlîch enbôt
unde etzel der rîche . zwiu solde wir daz lâzen?
der dar niht gerne welle, der mac hie heime bestân .>
Des antwurte hagene: < lât iuh unbilden niht
mîne rede darumbe, swie halt iu geschiht.
ich rât iu an den triwen, welt ir iuch bewarn,
sô sult ir zuo den hiunen vil gewerlîche varn.
Sît ir niht welt erwinden, sô besendet iwer man,
die besten die ir vindet oder inder müget hân.
sô wel ich ûz in allen tûsent rîter guot,
sone mac iu niht gewerren der argen kriemhilde muot .>
 <
Des wil ich gerne volgen,> sprach der künec zehant.
dô hiez er boten rîten wîten in sîniu lânt.
dô brâhte man der helde driu tûsent oder mê.
si wânden niht zerwerben alsô groezlîchiu sêr.
Si riten vroelîche in guntheres lânt.
man hiez in geben allen ross unde ouch gewant,
die dâ varen solden von burgonden dan.
der künec mit guotem willen der vil manegen gewan.
Dô hiez von tronege hagene dancwart den bruoder sîn
ir beider recken ahzec vüeren an den rîn.
die kômen ritterlîche . harnasch unde gewant
vuorten die vil snellen in daz guntheres lânt.
Dô kom der küene volkêr, ein edel spilman,
zuo der hovereise mit drîzec sîner man,
die heten sölich gewaete, ez möht ein künec tragen.
daz er zen hiunen wolde, daz hiez er gunthere sagen.
Wer der volkêr waere, daz wil ich iuch wizzen lâzen.
er was ein edel hêrre . im was ouch undertân
vil der guoten recken in burgonden lânt.
durch daz er videlen konde, was er der spilman genant.
hagene welte tûsent . die hete er wol bekant,
unde waz in starken stürmen gefrümet het ir hant,
oder swaz si ie begiengen, des het er vil gesehen.
den konde anders nieman niwan vrümekeite jehen.
Die boten kriemhilde vil sêre dâ verdrôz,
wande ir vorht zir hêrren diu was harte grôz.
si gerten tägelîche urloubes von dan.
des engonde in niht hagene: daz was durch liste getân.
Er sprach zuo sînem hêrren: < wir suln daz wol bewarn,
daz wir si lâzen rîten ê daz wir selbe varn
dar nâch in siben nachten in etzelen lânt.
treit uns iemen argen willen, daz wirt uns deste baz bekant.
Sone mac ouch sich vrouw kriemhilt bereiten niht dar zuo,
daz uns durch ir raete iemen schaden tuo.
hât aber si den willen, ez mac ir leide ergân.
wir vüeren mit uns hinnen sô manegen ûzerwelten man .>
Schilde unde sätele unde allez ir gewant,
daz si vüeren wolden in etzelen lânt,
daz was nû gar bereitet vil manegem küenen man.
die boten kriemhilde hiez man vür guntheren gân.
Dô die boten kômen, dô sprach gêrnôt:
 <der künec wil gevolgen des uns etzel her enbôt.
wir wellen komen gerne zuo sîner hôhgezît
unde sehen unser swester: daz ir des âne zwîfel sît .>
Dô sprach der künec gunther: < kunnet ir uns gesagen
wenne sî diu hôhzît oder in welhen tagen
wir dar komen solden?> dô sprach swemmelîn:
 <zen naehsten sunewenden sol si waerlîche sîn .>
Der künec in erloubte, des was noch niht geschehen
ob si wolden gerne vroun prünhilde sehen,
daz si vür si solden mit sînem willen gân.
daz understuont dô volkêr; daz was ir liebe getân.
 <
Jane ist mîn vrouwe prünhilt nû niht sô wol gemuot
daz ir si müget schouwen,> sprach der rîter guot.
 <bîtet unz morgen, sô lât mans iuch sehen .>
dô si sie wânden schouwen, dône kund es niht geschehen.
Dô hiez der vürste rîche, er was den boten holt
durch sîn selbes tugende tragen dar sîn golt
ûf den breiten schilden, des mocht er vil hân.
ouch wart in rîchiu gâbe von sînen vriunden getân.
gîselher unde gêrnôt, gêre unde ortwîn,
daz si ouch milte wâren, daz tâten si wol schîn.
alsô rîche gâbe si buten die boten an,
daz si se vor ir hêrren niht getorsten enpfân.
Dô sprach zuo dem künege der bote wärbelîn:
 <her künec, lât iwer gâbe hie ze lânde sîn.
wir mugen ir doch niht vüeren . mîn hêrre ez uns verbôt,
daz wir iht gâbe naemen, ouch ist es harte lützel nôt .>
Dô wart der vogt von rîne dâ von vil ungemuot,
daz si versprechen wolden sô rîches küneges guot.
doch muosen si enpfâhen sîn golt unde sîn gewant,
daz si mit in vuorten sît in etzelen lânt.
Si wolden sehen uoten ê daz si schieden dan.
gîselher der snelle der brâht die spileman
vür sîne muoter uoten . diu vrouwe enbôt dô dan,
swaz si êren hête, daz waer ir liebe getân.
Dô hiez diu küneginne ir porten unde ir golt
geben durch kriemhilde, want der was si holt,
unde durch den künec etzel den selben spileman.
si mohtenz gern enpfâhen; ez was mit triwen getân.
Urloup genomen hêten die boten nû von dan
von wîben unde von mannen, vroelîch si dô dan
vuoren unz in swâben; dar hiez si gêrnôt
sîne helde leiten, daz ez in nieman missebôt.
Dô sich die von in schieden, die ir solden pflegen,
hêrschaft diu etzeln si vridet ûf allen wegen,
des ennam in nieman ross noch ir gewant.
si îlten harte balde in daz etzelen lânt.
Swâ si der vriunde iht wessen, daz tâten si den kunt,
daz die burgonden in vil kurzer stunt
koemen her von rîne in der hiunen lânt.
dem bischof pilgerîme wart ouch daz maere bekant.
Dô si vür bechelâren die strâze nider riten,
man sagetez rüedegêre, daz enwart niht vermiten
unde gotelinde, des marcgrâven wîp.
daz sis sehen solde des wart vil vroelîch ir lîp.
Gâhen mit den maeren sah man die spilman.
etzeln si vunden in sîner stat ze gran.
dienest über dienest, der man im vil enbôt,
sageten si dem künege . vor liebe wart er vröuden rôt.
Dô diu küneginne diu maere reht ervant,
daz ir bruoder solden komen in daz lânt,
dô was ir wol ze muote . si lônte den spilman
mit vil grôzer gâbe; daz was ir êre getân.
Si sprach: < nû saget beide, wärbel unde swemmelîn,
welhe mîne mâge zer hôhzît wellen sîn,
der besten die wir ladeten her in ditze lânt?
nû sagt, waz redete hagene, dô er diu maere bevant?>
Er sprach: < der kom zer sprâche an einem morgen vruo.
lützel guoter sprüche redet er dar zuo.
dô si die reise lobten her in hiunen lânt,
daz was dem grimmen hagene gar zem tôde genant.
Ez koment iwer brüeder, die künege alle drî,
in hêrlîchem muote . swer mê dâ mite sî,
der maere ich endeclîchen wizzen nine kan.
ez lobt mit in rîten volkêr der küene spileman .>
 <
Des enbaer ich harte lîhte,> sprach des küneges wîp,
 <deich iemer hie gesaehe den volkêres lîp.
hagenen bin ich waege: der ist ein helt guot.
daz wir in hie sehen müezen, des stât mir hôhe der muot .>
Dô gienc diu küneginne dâ si den künec sach.
wie rehte minneclîche vrouw kriemhilt dô sprach:
 <wie gevallent iu diu maere, vil lieber hêrre mîn?
des ie mîn wille gerte, daz sol nû wol verendet sîn .>
 <
Dîn wille deist mîn vröude,> sprach der künec dô.
 <ine wart mîn selbes mâge nie sô rehte vrô,
ob si iemer komen solden her in mîniu lânt.
durch liebe dîner vriunde sô ist mîn sorge verswant .>
Des küneges ambetliute die hiezen über al
mit gesidele rihten palas unde sal
gegen den lieben gesten, die in dâ solden komen.
sît wart von in dem künege vil michel wünne benomen.
Nû lâze wir daz belîben, wie si gebâren hie.
hôchgemuoter recken die gefuoren nie
sô rehte hêrlîche in deheines küneges lânt.
si heten swaz si wolden, beidiu wâfen unde gewant.
Der vogt von dem rîne kleidete sîne man,
sehzec unde tûsent, als ich vernomen hân,
unde niun tûsent knehte gegen der hôhgezît.
die si dâ heime liezen, die beweinten ez sît.
Dô truoc man diu gereite ze wormez über den hof.
dô sprach dâ von spîre ein alter bischof
zuo der schoenen uoten: < unser vriunde wellent varn
gegen der hôhgezîte: got müez ir êre dâ bewarn .>
Dô sprach zuo zir kinden diu edel uote:
 <ir soldet hie belîben, helde guote.
mir ist getroumet hînte von angestlîcher nôt,
wie allez daz gefügele in disem lânde waere tôt .>
 <
Swer sich an troume wendet,> sprach dô hagene,
 <der enweiz der rehten maere niht ze sagene,
wenn ez im ze êren volleclîchen stê.
ich wil daz mîn hêrre ze hove nâch urloube gê.
Wir suln gerne rîten in etzelen lânt.
dâ mac wol dienen künegen guoter helde hant,
dâ wir dâ schouwen müezen kriemhilde hôhgezît .>
hagene riet di reise, iedoch gerouw ez in sît.
Er hetez widerrâten, wan daz gêrnôt
mit ungefuoge im alsô missebôt:
er mant in sîfrîdes, vroun kriemhilden man.
er sprach: < dâ von wil hagene die grôzen hovereise lâzen .>
Dô sprach von tronege hagene: < durch vorhte ich niht entuo.
swenne ir gebietet, helde, sô sult ir grîfen zuo.
jâ rît ich mit iu gerne in etzelen lânt .>
sît wart von im verhouwen vil manic helm unde rant.
Diu schif bereitet wâren . dâ was vil manic man.
swaz si kleider hêten, diu truoc man dar an.
si wâren vil ummüezec vor âbendes zît.
si huoben sich von hûse vil harte vroelîche sît.
Gezelt unde hütten spien man an daz gras
anderthalp des rînes . dô daz geschehen was,
der künec bat noch belîben sîn vil schoene wîp;
si trûte noch des nachtes den sînen waetlîchen lîp.
Pusûnen vloytieren huop sich des morgens vruo,
daz si varn solden . dô griffen si dô zuo.
swer liep hete an arme, der trûte vriundes lîp.
des schiet sît vil mit leide des künec etzelen wîp.
Diu kint der schoenen uoten di heten einen man,
küene unde getriwe . dô si wolden dan,
dô sagt er dem künege tougen sînen muot.
er sprach: < des muoz ich trûren daz ir die hovereise tuot .>
Er was geheizen rûmolt unde was ein helt zer hant,
er sprach: < wem welt ir lâzen liute unde ouch diu lânt?
daz nieman kan erwenden iu recken iwern muot!
diu kriemhilden maere nie gedûhten mich guot .>
 <
Daz lânt sî dir bevolhen unde mîn kindelîn,
unde diene wol den vrouwen: daz ist der wille mîn.
swen du sehest weinen, dem troeste sînen lîp.
ja getuot uns niemer leide des künec etzelen wîp .>
Diu ross bereitet wâren den künegen unde ir man.
mit minneclîchem küssen schiet vil maneger dan,
dem in hôhem muote lebte dô der lîp.
daz muose sît beweinen vil manic waetlîchez wîp.
Dô man die snellen recken sah zen rossen gân,
dô kôs man vil der vrouwen trûreclîchen stân.
daz ir vil lângez scheiden sagt in wol ir muot
ûf grôzen schaden ze komene, daz herzen ie unsanfte tuot.
Die snellen burgonden sich ûz huoben.
dô wart in dem lânde ein michel uoben.
beidenthalp der berge weinde wîp unde man.
swi dort ir volc getaete, si vuoren vroelîche dan.
Die nibelunges helde kômen mit in dan
in tûsent halspergen . ze hûs si heten lâzen
vil manege schoene vrouwen, di si gesâhen niemer mê.
die sîfrides wunden tâten kriemhilde wê.
Dô schihten si ir reise gegen dem meune dan,
ûf durch ôstervranken, die guntheres man.
dar leite si dô hagene; dem was ez wol bekant.
ir marschalk was dancwart, der helt von burgonden lânt.
Dô si von ôstervranken gên swalevelde riten,
dô mohte man si kiesen an hêrlîchen siten,
die vürsten unde ir mâge, die helde lobesam.
an dem zwelften morgen der künec zer tuonouwe quam.
Dô reit von tronege hagene zaller vorderôst.
er was den nibelungen ein helflîcher trôst.
dô erbeizte der degen küene nider ûf den sant,
sîn ross er harte balde zuo zeinem boume gebant.
Daz wazzer was engozzen, diu schif verborgen,
ez ergie den nibelungen ze grôzen sorgen,
wie si koemen übere: der wâc was in ze breit.
dô erbeizte zuo der erden vil manic rîter gemeit.
 <
Leide,> sô sprach hagene, < mac dir wol hie geschehen,
voget von dem rîne, nû maht du selbe sehen,
daz wazzer ist engozzen, vil starc ist im sîn vluot.
jâ waene wir hie verliesen noch hiute manegen helt guot .>
 <
Waz wîzet ir mir, hagene?> sprach der künec hêr.
 <durch iwer selbes tugende untroestet uns niht mê.
den vurt sult ir uns suochen hin über an daz lânt,
daz wir von hinnen bringen beidiu ross unde ouch gewant .>
 <
Jan ist mir,> spach hagene, < mîn leben niht sô leit,
daz ich mich welle ertrenken in disen ünden breit.
ê sol von mînen handen ersterben manic man
in etzelen lânden, des ich vil guoten willen hân .>
 <
Belîbet bî dem wazzer, ir stolzen rîter guot.
ich wil die vergen suochen selbe bî der vluot,
die uns bringen übere in gelfrâtes lânt .>
dô nam der starke hagene sînen guoten schildes rant.
Er was vil wol gewâfent . den schilt er dannen truoc,
sînen helm ûf gebunden, lieht was er genuoc.
dô truog er ob der brünne ein wâfen alsô breit,
daz ze bêden ecken harte vreislîchen sneit.
Dô suocht er nâh den vergen wider unde dan.
er hôrte wazzer giezen losen er began
in einem schoenen brunnen . daz tâten wîsiu wîp.
di wolden sih dâ küelen unde badeten ir lîp.
hagene wart ir innen, er sleich in tougen nâch.
dô si daz versunnen, dô wart in dannen gâch.
daz si im entrunnen, des wâren si vil hêr.
er nam in ir gewaete; der helt enschadete in niht mê.
Dô sprach daz eine merwîp, hadeburc was si genant:
 <edel rîter hagene, wir tuon iu hie bekant,
swenne ir uns, degen küene, gebet wider unser wât,
wie iu zuo den hiunen disiu hovereise ergât .>
Si swebten sam die vogele vor im ûf der vluot.
des dûhten in ir sinne starc unde guot.
swaz si im sagen wolden, er geloubte ez deste baz.
des er dô hin zin gerte, wol beschieden si im daz.
Si sprach: < ir muget wol rîten in etzelen lânt.
des setze ich iu ze bürgen mîne triwe hie zehant,
daz helde nie gefuoren in deheiniu rîche baz
nâch alsô grôzen êren . nû geloubet waerlîchen daz .>
Der rede was dô hagene in sînem herzen hêr.
dô gap er in ir kleider unde sûmte sich niht mê.
dô si dô an geleiten ir wunderlîch gewant,
dô sagten si im rehte die reise in etzelen lânt.
Dô sprach daz ander merwîp, diu hiez sigelint:
 <ich wil dich warnen, hagene, daz aldrîânes kint.
durch der waete liebe hât mîn muome dir gelogen.
kumestu hin zen hiunen, dô bistu sêre betrogen.
Jâ soltu kêren widere; daz ist an der zît,
wand ir helde küene alsô geladet sît,
daz ir sterben müezet in etzelen lânt.
swelhe dar gerîtent, die habent den tôt an der hant .>
Dô sprach aber hagene: < ir trieget âne nôt.
wie möhtez sich gefüegen, daz wir alle tôt
solden dâ belîben durch iemannes haz?>
si begunden im diu maere sagen küntlîcher baz.
Dô sprach aber diu eine: < ez muoz alsô wesen,
daz iwer deheiner kan dâ niht genesen,
niwan des küneges kappelân, daz ist uns wol bekant.
der kumet gesunder widere in daz guntheres lânt .>
Dô sprach in grimmem muote der küene hagene:
 <daz waere mînen hêrren müelîch ze sagene,
daz wir zen hiunen solden vliesen alle den lîp.
nû zeige uns überz wazzer, daz aller wîseste wîp .>
Si sprach: < sît du der verte niht welles haben rât:
swâ obene bî dem wazzer ein herberge stât,
dâ inne ist ein verge unde niender anderswâ .>
der maere der er vrâgte, der geloubet er sich dâ.
Dem ungemuoten recken sprach diu eine nâch:
 <nû bîtet noch, her hagene, jâ ist iu gar ze gâch.
vernemet noch baz diu maere, wi ir komet über sant.
dirre marc hêrre der ist else genant.
Sîn bruoder ist geheizen der degen gelpfrât,
ein hêrre in beyer lânde . vil müelîch ez iu stât,
welt ir durch sîne marke . ir sult iuh wol bewarn
unde sult ouch mit dem vergen vil bescheidenlîche varn.
Der ist sô grimmes muotes, er lât iuch niht genesen,
ir enwelt mit guoten sinnen bî dem helde wesen.
welt ir daz er iuch vüere, sô gebet im den solt.
er hüetet disses lândes unde ist gelpfrâte holt.
unde kum er niht bezîte, sô ruofet über vluot,
unde jehet ir heizet amelrîch . der was ein helt guot,
der durch vîentschefte rûmte ditze lânt.
sô kumt iu der verge, swenne im der name wirt genant .>
Der übermüete hagene den vrouwen dô neic,
ern redete niht mêre, wan daz er stille sweic.
dô gienc er bî dem wazzer hôher an den sant,
dâ er anderthalben eine herberge vant.
Er begunde vaste ruofen hin über den vluot.
 <nû hol mich hie, verge,> sprach der degen guot,
 <sô gib ich dir ze miete einen bouc von golde rôt.
jâ ist mir dirre verte, daz wizzest, waerlîchen nôt .>
Der verge was sô rîche, daz im niht dienen zam,
dâ von er lôn vil selten von iemen dâ genam.
ouch wâren sîne knehte vil hôhe gemuot.
noh stuont allez hagene eine disehalp der vluot.
Dô ruofte er mit der krefte daz al der wâg erdôz,
wan des heldes sterke was michel unde grôz:
 <nû hol mich amelrîchen! ich bin der elsen man,
der durch starke vîentschaft von disem lânde entran .>
Vil hôhe an dem swerte einen bouc er im dô bôt,
lieht unde schoene was er von golde rôt,
daz man in über vuorte in gelpfrâtes lânt.
der übermüete verge nam selbe daz ruoder an die hant.
Ouch was der selbe schifman niulîch gehît.
diu gir nâch grôzem guote vil boesez ende gît.
dô wold er verdienen daz hagenen golt sô rôt;
des leit er von dem degene den swertgrimmigen tôt.
Der verge zôh genôte hin über an den sant.
den er dâ nennen hôrte, dô er des niht envant,
dô zurnde er ernstlîchen . als er hagenen sach,
vil harte grimmeclîchen er dô zuo dem helde sprach:
 <
Ir muget wol sîn geheizen benamen amelrîch,
des ich mich hie verwaene, dem sît ir ungelîch.
von vater unde von muoter was er der bruoder mîn.
nû ir mich betrogen habet, ir müezet disehalben sîn .>
 <
Nein, durch got den rîchen,> sprach dô hagene.
 <ich bin ein vremder recke unde sorge ûf degene.
nû nemet hin vriuntlîche hiute mînen solt,
daz ir mich über vüeret: ich bin iu waerlîchen holt .>
Dô sprach aber der verge: < des mac niht gesîn.
ez habent vîande die lieben hêrren mîn,
darumbe ich nieman vremden vüere in ditze lânt.
sô liep dir sî ze lebene, sô trit vil balde ûz an den sant .>
 <
Nune tuot des niht,> sprach hagene: < wan trûrec ist mîn muot.
nemet von mir ze minne diz golt vil guot
unde vüeret uns über tûsent ross unde alsô manegen man .>
dô sprach der grimme verge: < daz wirdet niemer getân .>
Er huop ein starkez ruoder, michel unde breit,
er sluoc ez ûf hagenen des wart er ungemeit,
daz er in dem schiffe strûchte an sîniu knie.
sô rehte grimmer verge der kom dem tronegaere nie.
Dô wolde er baz erzürnen den übermüeten gast:
er sluoc im eine schalten, daz diu gar zerbrast,
hagenen über daz houbet; er was ein starker man.
dâ von der elsen verge den grôzen schaden dâ gewan.
Mit grimmigem muote greif hagene zehant
vil balde zeiner scheiden, dâ er ein wâfen vant.
er sluoc im ab daz houbet unde warf ez an den grunt.
diu maere wurden schiere den stolzen burgonden kunt.
In den selben stunden dô er den schifman sluoc,
daz schif daz vlôz en ouwe; daz was im leit genuoc.
ê erz gerihte widere, müeden er began.
dô zôh vil krefteclîche des künec guntheres man.
Mit zügen harte swinden kêrt ez der gast,
unz im daz starke ruoder an sîner hende brast.
er wolde zuo den recken ûz an einen sant.
dâ was deheinez mêre . hey wie schier er dâz gebant
Mit einem schiltvezzel! daz was ein porte smal.
gegen einem walde kêrt er hin ze tal.
dô vant er sînen hêrren an dem stade stân.
dô gienc im hin engegene vil manic waetlîcher man.
Mit gruoze in wol enpfiengen die snellen rîter guot.
dô sâhen si in dem schiffe riechen daz bluot
von einer starken wunden, die er dem vergen sluoc.
dô wart von den degenen gevrâget hagene genuoc.
Dô der künec gunther daz heize bluot ersach
sweben in dem schiffe, wie balde er dô sprach:
 <wan sagt ir mir, her hagene, war ist der verge komen?
iwer starkez ellen waen im daz leben hât benomen .>
Dô sprach er lougenlîche: < dâ ich daz schif dâ vant,
bî einer wilden wîden, dâ lôstez mîn hant.
ich hân deheinen vergen hiute hie gesehen;
ez ist ouch nieman leide von mînen schulden hie geschehen .>
Dô sprach von burgonden der hêrre gêrnôt:
 <hiute muoz ich sorgen ûf lieber vriunde tôt,
sît wir der schifliute bereite nine hân,
wie wir komen übere . des muoz ich trûric gestân .>
Vil lûte rief dô hagene: < leit nider ûf daz gras,
ir knehte, diu gereite . ich gedenke daz ich was
der aller beste verge, den man bî dem rîne vant.
ja trûwe ich iuch wol bringen hin über in gelpfrâtes lânt .>
Daz si deste balder koemen über vluot,
diu ross si an sluogen . der swimmen daz wart guot,
wand in diu starke ünde deheinez dâ benam.
etlîchez ouwete verre, als ez ir müede gezam.
Dô truogen si zem scheffe ir golt unde ouch ir wât,
sît daz si der verte niht mohten haben rât.
hagene was dâ meister: des vuort er ûf den sant
vil manegen rîchen recken in daz unkunde lânt.
Zem êrsten brâht er über tûsent rîter hêr,
dar nâch die sînen recken . dannoch was ir mê.
niun tûsent knehte die vuort er an daz lânt.
des tages was unmüezec des küenen tronegaeres hant.
Dô er si wol gesunde brâhte über die vluot,
dô gedâhte vremder maere der snelle degen guot,
diu im ê dâ sageten diu wilden merwîp.
des het des küneges kapelân nâch verlorn sînen lîp.
Bî dem kappelsoume er den pfaffen vant.
ob dem heilectuome er leinte an sîner hant.
des mocht er niht geniezen . dô in hagen sach,
der gotes arme priester muose lîden ungemach.
Er swang in ûz dem schiffe, dar zuo wart im gâch.
dô riefen ir genuoge: < nû vâhâ, hêrre, vâch!>
gîselher der junge, zürnen erz began.
ern wold ez doch niht lâzen er enhet im leide getân.
Dô sprach von burgonden der hêrre gêrnôt:
 <waz hilfet iuch nû, hagene, des kappelânes tôt?
taet ez ander iemen, daz sold iu wesen leit.
umbe welhe schulde habt ir dem priester widerseit?>
Der pfaffe swam genôte . er wolde sîn genesen,
ob im iemen hülfe . des mohte dô niht wesen,
wan der starke hagene vil zornec was gemuot.
er stiez in zuo dem grunde; daz endûhte nieman guot.
Dô der arme pfaffe der helfe niht ensach,
dô kêrt er wider übere: des leid er ungemach.
swi er niht swimmen kunde, im half diu gotes hant
daz er wol kom gesunder hin wider ûz an daz lânt.
Dô stuont der arme priester unde schutte sîne wât.
dâ bî sach wol hagene daz sîn niht waere rât,
daz im vür maere sageten diu wilden merewîp.
er dâchte: < dise degene müezen verliesen den lîp .>
Dô si daz schif entluoden unde gar getruogen dan,
swaz dar ûfe hêten der drîer künege man,
hagene ez sluoc ze stucken unde warf ez an die vluot.
des hete michel wunder die recken küene unde guot.
 <
Zwiu tuot ir daz, bruoder?> sô sprach dancwart:
 <wie sul wir komen übere, sô wir die widervart
rîten von den hiunen ze lânde an den rîn?>
sît dô sageten im hagene daz des kunde niht gesîn.
Dô sprach der helt von tronege: < ich tuon ez ûf den wân,
ob wir an dirre reise deheinen zagen hân,
der uns entrinnen welle durch zägelîche nôt,
der muoz an disem wâge doch lîden schamelîchen tôt .>
Si vuorten mit in einen ûz burgonden lânt,
einen helt ze sînen handen der was volker genant.
der redete spaehelîche allen sînen muot.
swaz ie begie her hagene, daz dûht den videlaere guot.
Ir ross bereitet wâren, die soumer wol geladen.
si heten an der verte noch deheinen schaden
genomen der si muote, wan des küneges kappelân.
der muose ûf sînen vüezen hin wider zuo dem rîne gân.
Dô si nû wâren alle komen ûf den sant,
der künec begunde vrâgen: < wer sol uns durch daz lânt
die rehten wege wîsen, daz wir niht irre varn?>
dô sprach der starke volkêr: < daz sol ich eine bewarn .>
 <
Nû enthaltet iuch,> sprach hagene, < rîter unde kneht.
man sol vriunden volgen: jâ dunket ez mich reht.
vil ungefüegiu maere diu tuon ich iu bekant:
wir enkomen niemer wider in der burgonden lânt.
Daz sageten mir zwei merwîp hiute morgen vruo,
daz wir niht koemen widere . nû rât ich waz man tuo:
daz ir iuch wâfent, helde . ir sult iuch wol bewarn!
wir hân hie starke vîende; daz wir gewerlîche varn.
Ich wânde an lügen vünde diu wîsen merwîp.
si jâhen daz gesunder unser deheines lîp
wider ze lânde koeme, niwan der kappelân.
darumb ich in wolde sô gerne hiut ertrenket hân .>
Dô vlugen disiu maere von schare baz ze schar.
des wurden snelle helde vor leide missevar,
dô si begunden sorgen ûf den herten tôt
an dirre hovereise . des gienc in waerlîche nôt.
Dâ ze moeringen si wâren über komen,
dâ dem elsen vergen was der lîp benomen.
dô sprach aber hagene: < sît daz ich vîende hân
verdienet ûf der strâze, wir werden sicherlîch bestân.
Ich sluoc den selben vergen hiute morgen vruo.
si wizzen wol diu maere . nû grîfet balde zuo!
ob gelpfrât unde else hiute hie bestê
unser ingesinde, daz ez in schädelîch ergê.
Ich erkenne si sô küene, ez wirdet niht verlân.
diu ross diu sult ir lâzen deste sanfter gân,
daz des iemen waene, wir vliehen ûf den wegen .>
 <des râtes wil ich volgen,> sô sprach gîselher der degen.
 <
Wer sol daz gesinde wîsen über lânt?>
si sprâchen: < daz tuo volkêr, dem ist hie wol bekant
stîge unde strâze, der küene spileman .>
ê daz mans vollen gerte, man sach wol gewâfent stân
Den snellen videlaere . den helm er ûf gebant.
in hêrlîcher varwe was sîn wîcgewant.
er bant ouch zeinem schafte ein zeichen, daz was rôt.
sît kom er mit den künegen in eine groezlîche nôt.
Dô was tôt des vergen gelpfrâte komen
mit gewissem maere . dô het ez ouch vernomen
else der vil starke; ez was in bêden leit.
si sanden nâch ir helden, die wâren schiere bereit.
In vil kurzen zîten, ich wil iuch hoeren lâzen,
sah man zuo in rîten die schaden heten getân
in starken urliugen, vil ungefüegiu sêr.
der kômen gelpfrâte wol siben hundert oder mê.
Dô si ir grimmen vîenden begunden rîten nâch,
jâ leiten si ir hêrren . den was ein teil ze gâch
nâch den küenen gesten; si wolden anden ir zorn.
des wart der hêrren vriunde sider mêre verlorn.
Dô hete von tronege hagene wol gefüeget daz,
wie möhte sîner mâge ein helt gehüetet baz?
er pflac der nâchhuote mit den sînen man,
unde dancwart sîn bruoder . daz was vil wîslîch getân.
In was des tages zerunnen, des enheten si niht mê.
er vorhte an sînen vriunden leit unde sêr.
si riten under schilden durch der beyer lânt.
dar nâch in kurzer wîle die helde wurden an gerant.
Beidenthalp der strâze unde hinden vaste nâch
si hôrten hüeve klaffen; dem liute was ze gâch.
dô sprach der küene dancwart: < man wil uns hie bestân.
nû binden ûf die helme: daz ist raetlîch getân .>
Si hielten ab ir verte, als ez muoste sîn.
si sâhen in der vinster der liehten schilde schîn.
dône wolde hagene niht lânger si verdagen:
 <wer jaget uns ûf der strâze?> daz muos im gelpfrât dô sagen.
Dô sprach der marcgrâve ûzer beyer lânt:
 <wir suochen unser vîende unde haben her nâch gerant.
ine weiz niht wer mir hiute mînen vergen sluoc.
der was ein helt zen handen, des ist mir leide genuoc .>
Dô sprach von tronege hagene: < was der verge dîn?
der wold uns niht vüeren . des ist diu schulde mîn.
dô sluoc ich den recken . deiswâr des gienc mir nôt.
ich het von sînen handen vil nâch gewunnen den tôt.
Ich bôt im ze miete golt unde ouch gewant,
daz er uns über vuorte, helt, in dîn lânt.
daz zurnde er sô sêre, daz er mich dô sluoc
mit einer starken schalten: des wart ih grimmic genuoc.
Dô kom ich zuo dem swerte unde wert im sînen zorn
mit einer starken wunden, des wart der helt verlorn.
daz bringe ich iu ze suone swie iuch dunket guot .>
dô gienc ez an ein strîten . si wâren herte gemuot.
 <
Ich wesse wol,> sprach gelpfrât, < dô hie vür gereit
gunther unde sîn gesinde, daz uns taete leit
hagene von tronege . nû sol er niht genesen.
vür des vergen ende der helt muoz hie bürge wesen .>
Si neigten über schilde ze stichen nû diu sper,
gelpfrât unde hagene; in was zein ander ger.
else unde dancwart vil hêrlîche riten,
si versuochten wer si wâren; dâ wart vil grimme gestriten.
Wie möhten sich versuochen iemer helde baz?
von einer starken tjoste hinder daz ross gesaz
hagene der küene von gelpfrâtes hant.
im brast daz vürbüege . dô wart im strîten bekant.
Von ir ingesinde der krach der schefte schal.
dô erholt ouch sich dort hagene, der ê was zetal
komen von dem stiche nider an daz gras.
er waene unsanftes muotes wider gelpfrâten was.
Wer in diu ros behielte, daz ist mir umbekant.
si wâren zuo der erden komen ûf den sant.
hagene unde gelpfrât ein ander liefen an.
des hulfen ir gesellen, daz in wart strîten kunt getân.
Swie bitterlîchen hagenen zuo gelpfrâte spranc,
der edel marcgrâve des schildes hin im swanc
ein vil michel stücke, dazz viwer draete dan.
des was vil nâch erstorben der küene guntheres man.
Dô begunde er ruofen dancwarten an.
 <hilfâ, lieber bruoder, jâ hât mich bestân
ein helt ze sînen handen, dern lât mich niht genesen .>
dô sprach der küene dancwart: < des sol ich scheidaere wesen .>
Der helt dô spranc dar nâher unde sluoc im einen slac
mit einem scharpfen wâfen, dâ von er tôt gelac.
else wolde gerne rechen dô den man.
er unde sîn gesinde schieden schedelîchen dan.
Im was erslagen der bruoder: selbe wart er wunt.
wol ahzec sîner degene beliben dâ zestunt
mit dem grimmen tôde . der hêrre muose dan
vlühteclîchen wenden von den guntheres man.
Dô die von beyer lânde wichen ûz dem wege,
dô hôrt man nâch hellen die vreislîchen slege.
dô jageten die von tronege ir vîanden nâch.
di sîn niht enkelten wânden, den was allen ze gâch.
Dô sprach an ir vlühte dancwart der degen:
 <wir suln wider wenden balde ûf disen wegen,
unde lâze wir si rîten: si sint von bluote naz.
gâhe wir zen vriunden, ich rât iu waerlîchen daz .>
Dô si hin wider kômen dâ der schade was geschehen,
dô sprach von tronege hagene: < helde, ir sult besehen
wes uns hie gebreste oder wen wir hân verlorn
hie in disem strîte durch den gelpfrâtes zorn .>
Si heten vlorn viere, die muosen si verklagen.
die wâren wol vergolten . dâ wider was erslagen
der von beyer lânde hundert oder baz.
des wâren den von tronege ir schilde trüebe unde bluotes naz.
Ein teil schein ûz den wolken des liehten mânen brehen.
dô sprach aber hagene: < nieman sol verjehen
den mînen lieben hêrren waz wir hie hân getân.
lât si unz morgen âne sorge bestân .>
Dô si nû nâch in kômen, die dort striten ê,
dô tete dem ingesinde diu müede harte wê.
 <wie lânge sul wir rîten?> des vrâgte manic man.
dô sprach der küene dancwart: < wir mugen niht herberge hân.
Ir müezet alle rîten unz ez werde tac .>
volkêr der snelle, der des gesindes pflac,
bat den marschalch vrâgen: < wâ sul wir hînte sîn,
dâ gerasten unser moere unde ouch di lieben hêrren mîn?>
Dô sprach der küene dancwart: < ine kans iu niht gesagen.
wir enmugen niht geruowen ê ez beginne tagen.
swâ wirz danne vinden, dâ legen uns an ein gras .>
dô si diu maere hôrten, wie leit in sümelîchen was!
Si belîben unvermeldet des heizen bluotes rôt,
unz daz diu sunne ir liehtez schînen bôt
dem morgen über berge, daz ez der künec sach
daz si gestriten hêten . der helt vil zorneclîchen sprach:
 <
Wie nû, vriunt hagene? iu waen versmâhet daz,
daz ich bî iu waere dâ iu die ringe naz
sus wurden von dem bluote . wer hât daz getân?>
er sprach: < daz tete else: der het uns nähten bestân.
Durch den sînen vergen wir wurden an gerant.
dô sluoc gelpfrâten mînes bruoder hant.
sît entran uns else . des twang in michel nôt.
in hundert unde uns viere beliben in dem strîte tôt .>
Wir kunnen niht bescheiden wâ si sich leiten nider.
alle di lântliute die gevrieschen sider
daz ze hove vüeren der edeln uoten kint.
si wurden wol enpfangen dâ ze pazzouwe sint.
Der edeln künege oeheim, der bischof pilgerîn,
dem was vil wol ze muote, dô die neven sîn
mit alsô vil recken kômen in daz lânt.
daz er in willec waere, daz wart in schiere bekant.
Si wurden wol enpfangen von vriunden ûf den wegen.
dâ ze pazzouwe man konde ir niht gelegen.
si muosen überz wazzer, dâ si vunden velt.
dâ wurden ûf gespannen beide hütten unde gezelt.
Si muosen dâ belîben allen einen tac
unde ouch die nacht mit vollen . wie schône man ir pflac!
dar nâch si muosen rîten in rüedegêres lânt.
dem wurden ouch diu maere dar nâch vil schiere bekant.
Dô die wegemüeden ruowe genâmen
unde si dem lânde nâher quâmen,
dô vundens ûf der marke slâfende einen man,
dem von tronege hagene ein starkez wâfen an gewan.
Jâ was geheizen eckewart der selbe rîter guot.
er gewan darumbe einen trûrigen muot,
daz er verlôs daz wâfen von der helde vart.
die marke rüedegêres di vundens übele bewart.
 <
Owê mir dirre schande,> sprach dô eckewart.
 <jâ riwet mich vil sêre der burgonden vart.
sît ich verlôs sîfrîde, sît was mîn vröude zergân.
ouwê, hêrre rüedegêr, wie hân ich wider dich getân!
Dô hôrt vil wol hagene des edelen recken nôt.
er gab im wider sîn wâfen unde sehs bouge rôt.
 <die habe dir, helt, ze minnen, daz du mîn vriunt sîst.
du bist ein degen küene, swie eine du ûf der marke lîst .>
 <
Got lôn iu iwer pouge,> sprach dô eckewart.
 <doch riwet mich vil sêre zen hiunen iwer vart.
ir sluoget sîfrîden: man ist iu hie gehaz.
daz ir iuch wol behüetet, in triwen rât ich iu daz .>
 <
Nû müeze uns got behüeten,> sprach dô hagene.
 <jan hânt niht mêre sorge dise degene
wan umb die herberge, die künege unde ouch ir man,
wâ wir in disem lânde noch hînte nachtselde hân.
Diu ross sint uns verdorben ûf den verren wegen,
unde der spîse zerunnen,> sprach hagene der degen.
 <wir vindenz ninder veile . uns waere wirtes nôt,
der uns noch hînte gaebe durch sîne tugende sîn brôt .>
Dô sprach aber eckewart: < ich zeig iu einen wirt,
daz ir ze hûse selten sô wol bekomen birt
in deheinem lânde, als iu hie mac geschehen,
ob ir vil snelle degene wellet rüedegêren sehen.
Der sitzet bî der strâze unde ist der beste wirt,
der ie kom ze hûse . sîn herze tugende birt,
alsam der süeze meije daz gras mit bluomen tuot.
swenne er sol helden dienen, sô ist er vroelîch gemuot .>
Dô sprach der künec gunther: < welt ir mîn bote sîn,
ob uns welle enthalten durch den willen mîn
mîn lieber vriunt rüedegêr, mîne mâge unde unser man?
daz wil ih iemer dienen sô ich aller beste kan .>
 <
Der bote bin ich gerne,> sprach dô eckewart.
mit vil guotem willen huob er sich an die vart
unde sagete dô rüedegêre als er hete vernomen.
im was in manegen zîten niht sô lieber maere komen.
Man sah ze bechelâren îlen einen degen.
selbe erkande in rüedegêr; er sprach: < ûf disen wegen
dort her gâhet eckewart, ein kriemhilde man .>
er wânde daz die vîende im heten leide getân.
Dô gienc er vür die porten dâ er den boten vant.
daz swert er ab gurte unde leitez von der hant.
diu maere diu er brâhte wurden niht verdaget
den wirt unde sîne vriunde . ez wart in schiere gesaget.
Er sprach zem marcgrâven: < mich hât zuo iu gesant
gunther der hêrre von burgonden lânt
unde gîselher sîn bruoder unde ouch gêrnôt.
der recken ieslîcher iu sînen dienest her enbôt.
Daz selbe hât ouch hagene unde volkêr
mit triwen vlîzeclîche . noch sage ich iu mê,
daz iu des küneges marschalch bî mir daz enbôt:
daz den guoten knehten waere iwer herberge nôt .>
Mit lachendem munde antwurte rüedegêr:
 <nû wol mich dirre maere, daz di künege hêr
geruochent mîner dienste, der wirt in niht verseit.
koment si mir ze hûse, des bin ich vrô unde gemeit .>
 <dancwart der marschalch der hiez iuch wizzen lâzen
wen ir ze hûse mit in soldet hân:
sehzec sneller recken unde tûsent rîter guot
unde niun tûsent knehte .> dô wart er vroelîch gemuot.
 <
Nû wol mich dirre geste,> sprach dô rüedegêr,
 <daz mir koment ze hûse dise recken hêr,
den ich noch vil selten iht gedienet hân.
nû rîtet in engegene, beide mâge unde man .>
Dô îlten zuo den rossen rîter unde kneht.
swaz in gebôt ir hêrre, daz dûhtes alle reht.
dô liezen sie in der dienste zogen deste baz.
noch enweste es niht vrouw gotelint, diu in ir kemenâten saz.
Dô gienc der marcgrâve dâ er di vrouwen vant,
sîn wîp mit sîner tohter, unde sagete in zehant
diu vil lieben maere, diu er hete vernomen,
daz in ir vrouwen brüeder dar ze hûse solden komen.
 <
Vil liebiu triutinne,> sprach dô rüedegêr,
 <ir sult vil wol enpfâhen die edelen künege hêr,
sô si mit ir gesinde her ze hove gân.
ir sult ouch schône grüezen hagenen guntheres man.
Mit in kumt ouch einer, der heizet dancwart;
der ander heizet volkêr, an zühten wol bewart.
die sehse sult ir küssen unde diu tohter mîn,
unde sult ouch bî den recken in zühten güetlîche sîn .>
Daz lobeten dô die vrouwen unde wâren sîn bereit.
si suochten ûz den kisten diu hêrlîchen kleit
dar inne si begegene den recken wolden gân.
dâ wart vil michel vlîzen von schoenen wîben getân.
Gevelschet vrouwen varwe vil lützel man dâ vant.
si truogen ûf ir houbte von golde liehtiu bant
daz wâren schapel rîche, daz in ir schoene hâr
zefuorten niht die winde: daz ist an den triwen wâr.
In solhen unmuozen sul wir die vrouwen lâzen.
hie wart vil michel gâhen über velt getân
von rüedegêres vriunden dâ man die vürsten vant.
si wurden wol enpfangen in des marcgrâven lânt.
Dô si der marcgrâve zuo im komen sach,
rüedegêr der snelle, wie vroelîch er sprach:
 <sît willekomen, ir hêrren, unde ouch iwer man
hie in mînem lânde . vil gern ich iuh gesehen hân!>
Dô nigen im die recken mit triwen âne haz.
daz er in willec waere, vil wol erzeigete er daz.
besunder gruozte er hagenen: den het er ê bekant.
alsam tete er volkêrn ûzer burgonden lânt.
Er enpfie ouch dancwarten . dô sprach der küene degen:
 <sît ir uns welt beruochen, nû wer sol danne pflegen
des unsern ingesindes, daz wir haben brâht?>
dô sprach der marcgrâve: < ir sult haben guote nacht
unde allez iwer gesinde . swaz ir in daz lânt
habt mit iu gefüeret, ross unde ouch gewant,
dem schaffe ich sölhe huote, daz sîn niht wirt verlorn
daz iu ze schaden bringe gegen einigem sporn.
Spannet ûf, ir knehte, die hütten an daz velt.
swaz ir hie verlieset, des wil ich wesen gelt.
ziehet ab die zoume, diu ross diu lâzet gân .>
daz het in wirt deheiner dâ vor vil selten getân.
Des vreuten sich die geste . dô daz geschaffen was,
die hêrren riten dannen . sich leiten in daz gras
über al die knehte; si heten guot gemach.
ich waene in an der verte nie sô sanfte geschach.
Diu edele marcgrâvinne was vür di burc gegân
mit ir vil schoenen tohter . dô sah man bî ir stân
die minneclîchen vrouwen unde manege schoene meit,
die truogen vil der bouge unde ouch hêrlîchiu kleit.
Daz edel gesteine lûhte verre dan
ûz ir vil rîchen waete: si wâren wol getân.
dô kômen ouch die geste unde erbeizten sâ zehant.
hey waz man grôzer zühte an den burgonden vant!
Sehs unde drîzec mägede unde ander manic wîp,
den was wol ze wunsche geschaffen der lîp,
die giengen in engegene mit manegem küenem man.
dâ wart ein schoene grüezen von edeln vrouwen getân.
Diu junge marcgrâvinne kuste die künege alle drî,
alsam tete ir muoter . dâ stuont ouch hagene bî.
ir vater hiez in küssen; dô blihte si in an.
er dûhte si sô vorhtlîch daz siz vil gerne hete lâzen.
Doch muoste si dâ leisten daz ir der wirt gebôt.
gemischet wart ir varwe, bleich unde rôt.
si kuste ouch dancwarten, dar nâch den spileman.
durch sînes lîbes ellen wart im daz grüezen getân.
Diu junge marcgrâvinne diu nam bî der hant
gîselher den recken von burgonden lânt.
alsam tete ouch ir muoter gunther den küenen man.
si giengen mit den helden vil harte vroelîche dan.
Der wirt gienc bî gêrnôte in einen wîten sal.
rîter unde vrouwen gesâzen dâ zetal.
dô hiez man balde scenken den gesten guoten wîn.
jane dorften niemer helde baz gehandelet sîn.
Mit lieben ougen blicken wart gesehen an
diu rüedegêres tohter, diu was sô wol getân.
jâ trûtes in den sinnen vil manic rîter guot.
daz konde ouch si verdienen: si was vil hôhe gemuot.
Si gedâhten swes si wolden: des enmocht aber niht geschehen.
hin unde her widere wart dâ vil gesehen
an mägede unde an vrouwen, der saz dâ genuoc.
der edele videlaere dem wirte holden willen truoc.
Nâch gewonheite sô schieden si sich dâ;
rîter unde vrouwen die giengen anderswâ.
dô rihte man die tische in dem sale wît.
den unkunden gesten man diente hêrlîche sît.
Durch der geste liebe hin ze tische gienc
diu edele marcgrâvinne . ir tohter si dô lie
belîben bî den kinden, dâ si von rehte saz.
die geste ir niht ensâhen: si muote waerlîchen daz.
Dô si getrunken hêten unde gezzen über al,
dô wîste man die schoenen wider in den sal.
gämelîcher sprüche wart dâ niht verdeit.
der redete vil dâ volkêr, ein degen küen unde gemeit.
Dô sprach offenlîchen der edel spilman:
 <rîcher marcgrâve, got hât an iu getân
vil genaedeclîchen, wand er iu hât gegeben
ein wîp sô rehte schoene, dar zuo ein wunneclîchez leben.
Ob ich ein vürste waere,> sprach der spilman,
 <unde solde ich tragen krône, ze wîbe wold ich hân
die iwern schoenen tohter, des wünschet mir der muot.
diu ist minneclîch ze sehene, dar zuo edel unde guot .>
Dô sprach der marcgrâve: < wie möhte daz gesîn,
daz iemer künec gerte der lieben tohter mîn?
wir sîn hie ellende, beide ich unde mîn wîp:
waz hülfe grôziu schoene der guoten juncvrouwen lîp?>
Des antwurte gêrnôt, der wol gezogen man:
 <unde sold ich triutinne nâch mînem willen hân,
sô wold ich solhes wîbes iemer wesen vrô .>
des antwurte hagene vil harte güetlîchen dô:
 <
Nû sol mîn hêrre gîselher nemen doch ein wîp:
ez ist sô hôher mâge der marcgrâvinne lîp,
daz wir ir gerne dienten, ich unde sîne man,
unde soldes under krône dâ zen burgonden gân .>
Diu rede rüedegêren dûhte harte guot,
unde ouch gotelinde: jâ vreutes in den muot.
sît truogen an die helde daz si ze wîbe nam
gîselher der edele, als ez wol künege gezam.
Swaz sich sol gefüegen, wer mac daz understên?
man bat die juncvrouwen hin ze hove gên.
dô swuor man im ze gebene daz wünneclîche wîp.
dô lobt ouch er ze minnen den ir vil minneclîchen lîp.
Man beschiet der juncvrouwen bürge unde lânt.
des sichert dâ mit eiden des edeln küneges hant,
unde ouch der hêrre gêrnôt, daz wurde daz getân.
dô sprach der marcgrâve: < sît ich der bürge niht enhân,
Sô sol ich iu mit triwen iemer wesen holt.
ich gibe zuo mîner tohter silber unde golt
sô hundert soumaere meiste mügen tragen,
daz ez des heldes mâgen nâch êren müge wol behagen .>
Dô hiez man si beide stên an einen rinc
nâch gewonheite . vil manic jungelinc
in vroelîchem muote ir zegegene stuont.
si gedâhten in ir sinnen sô noch die tumben gerne tuont.
Dô man begunde vrâgen die minneclîchen meit,
ob si den recken wolde, ein teil was ez ir leit,
unde dâchte doch ze nemene den waetlîchen man.
si schamte sich der vrâge sô manic maget hât getân.
Ir riet ir vater rüedegêr daz si spraeche jâ
unde daz si in gerne naeme . vil schiere dô was dâ
mit sînen wîzen handen, der si umbeslôz,
gîselher der edele, swie lützel si sîn doch genôz.
Dô sprach der marcgrâve: < ir edelen künege rîch,
als ir nû wider rîtet daz ist gewonlîch
heim ze burgonden, sô gib ich iu mîn kint,
daz ir si mit iu vüeret .> daz gelobten si sint.
Swaz man dâ schalles hôrte, den muosen si dô lâzen.
man hiez die juncvrouwen zir kemenâten gân,
unde ouch die geste slâfen unde ruowen an den tac.
dô bereite man die spîse; der wirt ir güetlîche pflac.
Dô si enbizzen wâren, si wolden dannen varn
gên der hiunen lânde . < daz heiz ich wol bewarn,>
sprach der wirt vil edele: < ir sult noch hie bestân;
wan ich sô lieber geste selten hie gewunnen hân .>
Des antwurte dancwart: < jane mac es niht gesîn.
wâ naemet ir die spîse, daz brôt unde ouch den wîn,
daz ir sô manegem recken noch hînte müeset hân?>
dô daz der wirt gehôrte, er sprach: < ir sult die rede lâzen.
Mîne vil lieben hêrren, ir sult mir niht versagen.
jâ gaebe ich iu die spîse ze vierzehen tagen,
mit allem dem gesinde, daz mit iu her ist komen:
mir hât der künec etzel noch vil wênic iht genomen .>
Swie sêre si sich werten, si muosen dâ bestân
unz an den vierden morgen . dô wart dâ getân
von des wirtes milte daz verre wart geseit.
er gap den sînen gesten beidiu ross unde kleit.
Ez enkunde niht wern lânger, si muosen dannen varn.
rüedegêr der kunde vil wênic iht gesparn
vor der sîner milte . swes iemen gerte nemen,
daz versagete er nieman: ez muose in allen gezemen.
Ir edel ingesinde brâhte vür daz tor
gesatelt vil der moere . dô kom zuo zin dâ vor
vil der vremden recken: si truogen schilde enhant,
wânde se wolden rîten in daz etzelen lânt.
Der wirt dô sîne gâbe bôt über al
ê daz die edeln geste koemen vür den sal.
er konde milteclîche mit grôzen êren leben.
die sîne tohter schoene die het er gîselher gegeben.
Dô gap er gunthêre, dem helde lobelîch,
daz wol truoc mit êren der edel künec rîch,
swie selten er gâbe enpfienge, ein wâfenlîch gewant.
dar nâch neic dô gunther des edeln rüedegêres hant.
Dô gap er gêrnôte ein wâfen guot genuoc,
daz er sît in sturme vil hêrlîchen truoc.
der gâbe im vil wol gonde des marcgrâven wîp,
dâ von der guote rüedegêr sît muose vliesen den lîp.
gotelint bôt hagenen, als ir vil wol gezam,
ir minneclîchen gâbe, sît si der künec nam,
daz er ouch âne ir stiure zuo der hôhgezît
von ir varn niht solde, doch widerredete er ez sît.
 <
Alles des ich ie gesach,> sprach dô hagene,
 <sone gert ich niht mêre hinnen ze tragene
niwan jenes schildes dort an jener want.
den wolde ich gerne vüeren in daz etzelen lânt .>
Dô diu marcgrâvinne hagenen rede vernam,
ez mante si ir leides: weinen si gezam.
dô gedâhte si vil tiure an nuodunges tôt.
den het erslagen witege, dâ von sô het si jâmers nôt.
Si sprach zuo dem degene: < den schilt wil ich iu geben.
daz wolde got von himele, daz er noh solde leben,
der in dâ truoc enhende! der lag in sturme tôt.
den muoz ich iemer weinen, des gât mir armem wîbe nôt .>
Diu edele marcgrâvinne von dem sedele gienc.
mit ir vil wîzen handen si den schilt gevie.
diu vrouwe truog in hagenen, er nam in an die hant.
diu gâbe was mit êren an den recken gewant.
Ein hulft von liehtem pfelle ob sîner varwe lac
bezzern schilt deheinen belûhte nie der tac
von edelem gesteine . swer sîn hete gegert
ze koufen, an der koste was er wol tûsent marke wert.
Den schilt hiez dô hagene von im tragen dan.
dô begunde dancwart hin ze hove gân.
dem gap vil rîchiu kleider des marcgrâven kint.
diu truoc er dâ zen hiunen vil harte hêrlîche sint.
Allez daz der gâbe von in wart genomen,
in ir deheines hende waer ir niht bekomen,
wan durch des wirtes liebe, derz in sô schône bôt.
sît wurdens im sô vîent daz si in muosen slahen tôt.
volkêr der snelle mit sîner videlen dan
gienc gezogenlîche vür gotelinde stân.
er videlte süeze doene unde sanc ir sîniu liet.
dâmit nam er urloup, dô er von bechelâren schiet.
Ir hiez diu marcgrâvinne eine lade tragen.
von vriuntlîcher gâbe muget ir hoeren sagen.
darûz nam si zwelf bouge unde spiens im an die hant.
 <die sult ir hinnen vüeren in daz etzelen lânt.
unde sult durch mînen willen si ze hove tragen,
swenne ir wider wendet, daz man mir müge sagen,
wie ir mir habt gedienet dâ zer hôhgezît .>
des diu vrouwe gerte, vil wol leister daz sît.
Dô sprach der wirt zen gesten: < ir sult deste sanfter varn:
ich wil iuch selbe leiten unde heizen wol bewarn
daz iu ûf der strâze nieman müge geschaden .>
dô wurden sîne soume harte schiere geladen.
Der wirt wart wol bereitet mit vünf hundert man
mit rossen unde mit kleidern . die vuort er mit im dan
vil harte vroelîchen zuo der hôhgezît:
der einer mit dem lebene kom nie ze bechelâren sît.
Mit kusse minneclîche der wirt dô dannen schiet;
alsô tete ouch gîselher, als im sîn tugent riet.
mit umbeslozzen armen si trûten schoeniu wîp.
daz muose sît beweinen vil maneger juncvrouwen lîp.
Dô wurden allenthalben diu venster ûf getân.
der wirt mit sînen mannen zen rossen wolde gân.
ich waen ir herze in sagete diu krefteclîchen leit.
dâ weinte manic vrouwe unde manic waetlîchiu meit.
Nâch ir lieben vriunden genuoge heten sêr,
die si ze bechelâren gesâhen niemer mê.
doch riten si mit vröuden nider über sant
zetal bî tuonouwe ûz in daz hiunische lânt.
Dô sprach zen burgonden der rîter vil gemeit,
rüedegêr der edele: < jâ suln niht verdeit
wesen unser maere, daz wir zen hiunen komen.
im hât der künec etzel nie sô liebes niht vernomen .>
Zetal durch ôsterrîche der bote balde reit.
den liuten allenthalben wart daz wol geseit,
daz die helde koemen von wormez über rîn.
des küneges ingesinde konde ez niht lieber gesîn.
Die boten vür strîchen mit den maeren,
daz die nibelunge zen hiunen waeren.
 <du solt si wol enpfâhen, kriemhilt, vrouwe mîn:
dir koment nâch grôzen êren die vil lieben bruoder dîn .>
kriemhilt diu vrouwe in ein venster stuont:
si warte nâch den mâgen, sô vriunt nâch vriunden tuont.
von ir vater lânde sach si manegen man.
der künec vriesc ouch diu maere; vor liebe er lachen began.
 <
Nû wol mich mîner vröuden,> sprach kriemhilt.
 <hie bringent mîne mâge vil manegen niwen schilt
unde halsperge wîze: swer nemen welle golt,
der gedenke mîner leide, unde wil im iemer wesen holt .>
Dô die burgonden kômen in daz lânt,
dô gevriesch ez von berne der alte hildebrant.
er sagtez sînem hêrren . ez was im harte leit.
er bat in wol enpfâhen die rîter küene unde gemeit.
wolfhart der snelle hiez bringen diu marc.
dô reit mit dietrîche vil manic degen starc,
dâ er si grüezen wolde, zuo in an daz velt.
dâ hetens ûf gebunden vil manic hêrlîch gezelt.
Dô si von tronege hagene verrist rîten sach,
zuo den sînen hêrren gezogentlîch er sprach:
 <nû sult ir snelle recken von dem sedele stân,
unde gêt in hin engegene, die iuch dâ wellent enpfân.
Dort kumt her ein gesinde, daz ist mir wol bekant.
ez sint vil snelle degene von amelunge lânt.
die vüeret der von berne, si sint vil hôhgemuot.
ir sult ez niht versmâhen, swaz man iu dienste getuot .>
Dô stuonden von den rossen daz was michel reht
neben dietrîche manic rîter unde kneht.
si giengen zuo den gesten dâ man die helde vant.
si gruozten minneclîchen die von burgonden lânt.
Dô si der hêrre dietrîch gegen im komen sach,
hie muget ir gerne hoeren, waz dô der degen sprach
zuo den uoten kinden . ir reise was im leit.
er wand ez weste rüedegêr, daz erz in hête geseit.
 <
Sît willekomen, ir hêrren, gunther unde gîselher,
gêrnôt unde hagene, sam sî her volkêr
unde dancwart der vil snelle . ist iu daz niht bekant?
kriemhilt noch sêre weinet den helt von nibelunge lânt .>
 <
Si mac wol lânge weinen,> sprach dô hagene:
 <er lît vor manegem jâre ze tôde erslagene.
den künec von den hiunen sol si nû holden haben:
sîfrit kumt niht widere, er ist vor maneger zît begraben .>
 <
Die sîfrides wunden lâzen wir nû stên:
sol leben diu vrouwe kriemhilt, noch mac schade ergên .>
sô redete von berne der hêrre dietrich.
 <trôst der nibelunge, dâ vor behüete du dich .>
 <
Wie sol ich mich behüeten?> sprach der künec hêr.
etzel uns boten sande wes sol ich vrâgen mê?,
daz wir zuo zim solden rîten in daz lânt,
ouch hât uns manegiu maere mîn swester kriemhilt gesant .>
 <
Ich kan iu wol gerâten,> sprach aber hagene,
 <nû bitet iu diu maere baz ze sagene
den hêrren dietrîchen unde sîne helde guot,
daz si iuch lâzen wizzen der vrouwen kriemhilde muot .>
Dô giengen sundersprâchen die drîe künege rîch,
gunther unde gêrnôt unde ouch her dietrîch.
 <nû sage uns, von berne vil edel rîter guot,
wie dir sî gewizzen umb der küneginne muot .>
Dô sprach der voget von berne: < waz sol ich iu mêre sagen?
ich hoere alle morgen weinen unde klagen
mit jâmerlîchen sinnen daz etzelen wîp
dem rîchen got von himele des starken sîfrides lîp .>
 <
Ez ist et unerwendet,> sprach der küene man,
volkêr der videlaere, < daz wir vernomen hân.
wir suln ze hove rîten unde suln lâzen sehen
waz uns vil snellen degenen müge zen hiunen geschehen .>
Die küenen burgonden hin ze hove riten;
si kômen hêrlîche nâch ir lândes siten.
dô wunderte dâ zen hiunen vil manegen küenen man
umb hagenen von tronege, wie der waere getân.
Durch daz man sagete maere des was im genuoc,
daz er von niderlânde sîfriden sluoc,
sterkest aller recken, den kriemhilde man.
des wart michel vrâgen ze hove nâh hagene getân.
Der helt was wol gewahsen, daz ist alwâr,
grôz was er zen brusten, gemischet was sîn hâr
mit einer grîsen varwe . diu bein wâren im lânc
unde eislîch sîn gesihene . er hete hêrlîchen ganc.
Dô hiez man herbergen di burgonden man.
gunthers ingesinde daz wart gesundert dan.
daz riet diu küneginne, diu im vil hazzes truoc.
dâ von man sît die knehte an der herberge sluoc.
dancwart, hagenen bruoder, der was marschalch.
der künec im sîn gesinde vlîzeclîch bevalch,
daz er ir vil wol pflaege unde in gaebe genuoc.
der helt von burgonden in allen guoten willen truoc.
kriemhilt diu schoene mit ir gesinde gienc,
dâ si die nibelunge mit valschem muote enpfie.
si kuste gîselhêren unde nam in bî der hant.
daz sah von tronege hagene: den helm er vaster gebant.
 <
Nâch sus getânem gruoze,> sô sprach hagene,
 <mugen sich verdenken snelle degene:
man grüezet sunderlingen di künege unde ir man.
wir haben niht guoter reise zuo dirre hôhgezît getân .>
Si sprach: < nû sît willekomen swer iuch gerne siht.
durch iwer selbes vriuntschaft grüeze ich iuch niht.
saget waz ir mir bringet von wormez über rîn,
darumb ir mir sô grôze soldet willekomen sîn .>
 <
Het ich gewest diu maere,> sprach dô hagene,
 <daz iu gâbe solden bringen degene,
ich waere wol sô rîche, het ich mich baz verdâht,
daz ich iu mîne gâbe her ze lânde hete brâht .>
 <
Nû sult ir mich der maere mêre wizzen lâzen:
hort der nibelunge, war habt ir den getân?
der was doch mîn eigen, daz ist iu wol bekant.
den soldet ir mir vüeren in daz etzelen lânt .>
 <
Entriwen, mîn vrouw kriemhilt, des ist vil manec tac
daz ich hort der nibelunge niene gepflac.
den hiezen mîne hêrren senken in den rîn,
dâ muoz er waerlîche unz an daz jungeste sîn .>
Dô sprach diu küneginne: < ich hâns ouch gedâht.
ir habt mirs noch vil wênic her ze lânde brâht,
swi er mîn eigen waere unde ich sîn wîlen pflac.
des hân ich alle zîte vil manegen trûrigen tac .>
 <
Jâ bringe ich iu den tiuvel,> sprach aber hagene.
 <ich hân an mînem schilde sô vil ze tragene
unde an der mînen brünne; mîn helm der ist lieht.
daz swert an mîner hende, des enbringe ich iu nieht .>
Dô sprach diu küneginne zen recken über al:
 <man sol deheiniu wâfen tragen in den sal.
ir helde, ir sult mirs ûf geben: ich wil si behalten lâzen .>
 <entriwen,> sprach dô hagene, < daz wirdet niemer getân.
Jane ger ich niht der êren, vürsten wine milt,
daz ir zen herbergen trüeget mînen schilt
unde ander mîn gewaefen: ir sît ein künegîn.
daz enlêrte mich mîn vater niht: ich wil selbe kameraere sîn .>
 <
Owê mîner leide,> sprach dô vrouw kriemhilt.
 <warumbe wil mîn bruoder unde hagene sînen schilt
niht lâzen behalten? si sint gewarnôt.
unde wesse ich wer daz taete, er müese kiesen den tôt .>
Des antwurte ir mit zorne der vürste dietrîch:
 <ich binz der hât gewarnet die edeln künege rîch,
unde hagenen den küenen, den burgonden man.
nû zuo, vâlândinne, du solt mihs niht geniezen lâzen .>
Des schamte sich vil sêre daz etzelen wîp.
si vorhte bitterlîchen den dietrîches lîp.
dô gienc si von im balde, daz si niht ensprach,
wan daz si swinde blicke an ir vîande sach.
Bî henden sich dô vîengen zwêne degene:
daz eine was her dietrîch, daz ander hagene.
dô sprach gezogenlîcher der recke vil gemeit:
 <daz iwer komen zen hiunen daz ist mir waerlîche leit,
Durch daz diu küneginne alsô gesprochen hât .>
dô sprach von tronege hagene: < es wirt wol alles rât .>
sus redeten mit ein ander die zwêne küene man.
daz sach der künec etzel; darumbe er vrâgen began.
 <
Diu maere ich weste gerne,> sprach der künec rîch,
 <wer jener recke waere, den dort her dietrîch
sô vriuntlîch enpfâhet . er treit vil hôhen muot.
swer sîn vater waere, er mac wol sîn ein helt guot .>
Des antwurte dem künege ein kriemhilde man:
 <er ist geborn von tronege, sîn vater hiez aldriân.
swie blîd er hie gebâre, er ist ein grimmer man.
ich lâze iuch daz wol schouwen, daz ich gelogen niene hân .>
 <
Wie sol ich daz erkennen daz er sô grimmec ist?>
dannoch er niene wiste vil manegen argen list,
den sît diu künegînne an ir mâgen begie,
daz si mit dem lebene deheinen von den hiunen lie.
 <
Wol erkande ich aldrîânen; der was mîn man.
lob unde michel êre er hie bî mir gewan.
ich machete in ze rîter unde gap im mîn golt.
helche diu getriwe was im inneclîchen holt.
Dâ von ich wol erkenne allez hagenen sint.
ez wurden mîne gîsel zwei waetlîchiu kint,
er unde von spânje walther, die wuohsen hie ze man.
hagenen sande ich wider heim: walther mit hiltegunde entran .>
Er gedâhte lânger maere, diu wâren ê geschehen.
sînen vriunt von tronege den het er rehte ersehen,
der im in sîner jugende vil starken dienest bôt.
sît vrumt er im in alter vil manegen lieben vriunt tôt.
Dô schieden sich die zwêne recken lobelîch,
hagene von tronege unde ouch her dietrîch.
dô blihte über ahsel der guntheres man
nâch einem hergesellen, den er vil schiere gewan.
Dô sah er volkêren bî gîselhere stên.
den spaehen videlaere bat er mit im gên,
wand er vil wol erkande sînen grimmen muot.
er was an allen dingen ein rîter küene unde guot.
Noch liezen si die hêrren ûf dem hove stân.
niwan si zwêne aleine sach man dannen gân
über den hof vil verre vür einen palas wît.
die ûzerwelten degene vorhten niemannes nît.
Si gesâzen vor dem hûse gegen einem sal
der was kriemhilde ûf eine banc zetal.
dô lûhte in von ir lîbe ir hêrlîch gewant.
genuoge die si sâhen si heten gerne bekant.
Alsam tier diu wilden wurden gekapfet an
die übermüeten helde von den hiunen man.
si ersah ouch durch ein venster daz etzelen wîp.
des wart aber betrüebet der schoenen kriemhilden lîp.
Ez mante si ir leide: weinen si began.
des hete michel wunder die etzelen man,
waz ir sô schiere beswaeret het ir muot.
si sprach: < daz hât hagene, ir helde küene unde guot .>
Si sprâchen zuo der vrouwen: < wie ist daz geschehen?
wand wir iuch niulîche haben vrô gesehen.
nie nieman wart sô küene, derz iu hât getân,
heizet ir ez uns rechen, ez sol im an sîn leben gân .>
 <
Daz wold ich iemer dienen, swer raeche mîniu leit.
alles des er gerte, des waer ich im bereit.
ich biute mich iu ze vüezen,> sprach des küneges wîp:
 <rechet mich an hagene, daz er vliese den lîp .>
Dô garten sich vil balde sehzec küener man.
durch kriemhilde willen si wolden hine gân
unde wolden slahen hagenen, den vil küenen man,
unde ouch den videlaere . daz wart mit râte getân.
Dô diu küneginne ir schar sô kleine sach,
in einem grimmen muote si zuo den helden sprach:
 <des ir dâ habet gedingen, des sult ir abe gân.
jane durfet ir sô ringe niemer hagenen bestân.
Swie starc unde swie küene von tronege hagene sî,
noch ist verre sterker, der im dâ sitzet bî,
volkêr der videlaere, der ist ein übel man.
jane sult ir die helde niht sô lîhte bestân .>
Dô si daz gehôrten, dô garte sich ir mê,
vier hundert sneller recken . diu küneginne hêr
was des vil genoete, daz si in taete leit.
dâ von wart sît den degenen vil michel sorge bereit.
Dô si vil wol gewâfent daz ir gesinde sach,
zuo den snellen recken diu küneginne sprach:
 <nû bîtet eine wîle; jâ sult ir stille stân.
ich wil under krône zuo mînen vîanden gân.
unde hoeret itewîze, waz mir hât getân
hagene von tronege, der guntheres man.
ich weiz in sô übermüeten daz er mir lougent niht.
sô ist ouch mir unmaere, swaz im darumbe geschiht .>
Dô sach der videlaere, ein küene spilman,
die edeln küneginne ab einer stiege gân
nider ab einem hûse . als er daz gesach,
volkêr der vil küene zuo sînem hergesellen sprach:
 <
Nû schouwet, vriunt hagene, wâ si dort her gât,
diu uns âne triwe inz lânt geladet hât.
ine gesach mit küneges wîbe nie sô manegen man,
die swert enhende trüegen, alsô strîtlîchen gân.
Wizzet ir, vriunt hagene, ob si iu sîn gehaz?
sô wil ich iu daz râten, ir hüetet deste baz
des lîbes unde der êren . jâ dunket ez mich guot.
als ich mich versinne, si sint zornec gemuot.
unde sint ouch sümelîche zen brusten alsô wît,
swer sîn selbes hüete, der tuo daz enzît.
ich waen si under sîden die liehten brünne tragen,
wen si dâmit meinen, daz kan ich nieman gesagen .>
Dô sprach in zornes muote hagen der küene man:
 <ich weiz wol daz ez allez ist ûf mich getân,
daz si diu liehten wâfen tragent an der hant.
vor den möht ich gerîten noch in der burgonden lânt.
Nû saget ir, vriunt volkêr, ob ir mir welt gestân,
ob wellent mit mir strîten die kriemhilde man?
daz lâzet ir mich hoeren, als lieb als ich iu sî.
ich won iu iemer mêre mit triwen dienstlîchen bî .>
 <
Ich hilf iu sicherlîchen,> sprach der spilman.
 <ob ich uns hie engegene saehe den künec gân
mit allen sînen recken, die wîle ich leben muoz,
sô entwîch ich iu durch vorhte ûz helfe niemer einen vuoz .>
 <
Nû lôn iu got von himele, vil edel volkêr.
ob si mit mir strîten, wes bedarf ich danne mê?
sît ir mir helfen wellet, als ich hân vernomen,
sô suln dise recken vil gewärlîchen komen .>
 <
Nû stê wir von dem sedele,> sprach der spilman:
 <si ist ein küneginne; unde lât si vür gân.
bieten ir die êre: si ist ein edel wîp.
dâmit ist ouch getiuret unser ietweders lîp .>
 <
Nein durch mîne liebe,> sprach aber hagene:
 <sô wolden sich versinnen dise degene
daz ihz durch vorhte taete, unde sold ich hin gên.
ich enwil durch ir deheinen niemer von dem sedele stên.
Jâ zimet ez uns beiden zewâre lâzen baz.
zwiu sold ich den êren, der mir ist gehaz?
daz engetuon ich niemer, die wîle ich hân den lîp.
ouch enruoch ich waz mich nîdet des künec etzelen wîp .>
Der übermüete hagene leit über sîniu bein
ein vil liehtez wâfen, ûz des knopfe schein
ein vil liehter jaspes, grüener danne ein gras.
wol erkandez kriemhilt, daz ez sîfrides was.
Dô si daz swert erkande, dô gienc ir trûrens nôt.
sîn gehilze daz was guldîn, diu scheide ein porte rôt.
ez mante si ir leide: weinen si began.
ich waene ez hete darumbe der küene hagene getân.
volkêr der snelle zôch nâher ûf der banc
einen videlbogen starken, vil michel unde lânc,
gelîch einem swerte, vil scharpf unde breit.
dô sâzen unervorhte die zwêne degene gemeit.
Nû dûhten sich sô hêre die zwêne küene man
daz si niht enwolden von dem sedel stân
durch niemannes vorhte . des gienc in an den vuoz
diu edele küneginne unde bôt in vîentlîchen gruoz.
Si sprach: < nû saget her hagene, wer hât nâch iu gesant,
daz ir getorstet rîten her in ditz lânt,
unde ir daz wol erkandet waz ir mir habet getân?
hetet ir guote sinne, ir soldet ez billîche lâzen .>
 <
Nâch mir sande nieman,> sprach dô hagene.
 <man ladete her ze lânde drîe degene:
die heizent mîne hêrren, sô bin ich ir man.
deheiner hovereise bin ich selten hinder in bestân .>
Si sprach: < nû saget mir mêre, zwiu tâtet ir daz,
daz ir daz habt verdienet, daz ich iu bin gehaz?
ir sluoget sîfrîden, den mînen lieben man.
des ich unz an mîn ende iemer genuoc ze weinen hân .>
Er sprach: < waz sol des mêre? der rede ist nû genuoc.
ich binz aber hagene, der sîfriden sluoc,
den helt ze sînen handen, wie sêre er des engalt
daz diu vrouwe kriemhilt die schoenen prünhilden schalt!
Ez ist et âne lougen, küneginne rîch,
ich hân es alles schulde, des schaden schedelîch.
nû rechez swer der welle, ez sî wîp oder man.
ich enwolde danne liegen, ich hân iu leides vil getân .>
Si sprach: < nû hoert, ir recken, wâ er mir lougent niht
aller mîner leide . swaz im dâ von geschiht,
daz ist mir vil unmaere, ir etzelen man .>
die übermüeten degene ein ander sâhen si an.
Swer den strît dâ hüebe, sô waere dâ geschehen
daz man den zwein gesellen der êren müese jehen,
wan siz in stürmen hêten vil dicke wol getân.
des sich jene vermâzen, durch vorhte muosen si daz lâzen.
Dô sprach ein der recken: < wes sehet ir mich an?
daz ich ê dâ lobte, des wil ich abe gân,
durch niemannes gâbe verliesen mînen lîp.
jâ wil uns verleiten des künec etzelen wîp .>
Dô sprach dâ bî ein ander: < des selben hân ich muot.
der mir gaebe türne von rôtem golde guot,
disen videlaere wold ich niht bestân,
durch sîne swinde blicke, die ich an im gesehen hân.
Ouch erkenne ich hagenen von sînen jungen tagen;
des mac man von dem recken lîhte mir gesagen.
in zwein unde zweinzec stürmen hân ich in gesehen,
dâ vil maneger vrouwen ist herzeleide geschehen.
Er unde der von spânje trâten manegen stîc,
dô si hie bî etzeln vâhten manegen wîc
ze êren dem künege; des ist vil geschehen.
darumb muoz man hagenen der êren billîche jehen.
Dannoch was der recke sîner jâr ein kint.
daz dô die tumben wâren, wie grîs die nû sint!
nû ist er komen ze witzen unde ist ein grimmec man.
ouch treit er balmungen, daz er vil übele gewan .>
Dâ mit was gescheiden, daz nieman dâne streit.
dô wart der küneginne herzenlîche leit.
die helde kêrten dannen: jâ vorhten si den tôt
von dem videlaere; des gienc in sicherlîchen nôt.
Dô sprach der videlaere: < wir haben daz wol ersehen,
daz wir hie vînde vinden, als wir ê hôrten jehen.
wir suln zuo den künegen hin ze hove gân,
sone tar unser hêrren mit strîte nieman bestân.
Wie dicke ein man durch vorhte manegiu dinc verlât,
swâ sô vriunt bî vriunde vriuntlîchen stât,
unde hât er guote sinne, daz erz nine tuot.
schade vil maneges mannes wirt von sinnen wol behuot.
 <
Nû wil ich iu volgen,> sprach dô hagene.
si giengen dâ si vunden die zieren degene
in grôzem antpfange an dem hove stân.
volkêr der vil küene vil lûte sprechen began
Zuo den sînen hêrren: < wie lânge welt ir stên,
daz ir iuch lâzet dringen? ir sult ze hove gên
unde hoeret an dem künege, wie der si gemuot .>
dô sach man sich gesellen die helde küene unde guot.
Der vürste von berne der nam an die hant
gunthern den vil rîchen von burgonden lânt,
irnfrit nam gêrnôten, den vil küenen man.
dô sach man rüedegêren ze hove mit gîselheren gân.
Swie iemen sich gesellete unde ouch ze hove gienc,
volkêr unde hagene di geschieden sich nie,
niwan in einem sturme an ir endes zît.
daz muosen edele vrouwen beweinen groezlîchen sît.
Dô sach man mit den künegen hin ze hove gân
ir edeln ingesindes tûsent küener man,
dar über sehzec recken, die wâren mit in komen.
die het in sînem lânde der küene hagene genomen.
hâwart unde ouch îrinc, zwêne ûzerwelte man,
die sach man geselleclîchen bî den künegen gân.
dancwart unde wolfhart, ein tiwerlîcher degen,
die sach man wol ir tugende vor den anderen pflegen.
Dô der vogt von rîne in den palas gienc,
etzel der rîche daz lânger niht enlie,
er spranc von sînem sedele, als er in komen sach.
ein gruoz sô rehte schoene von künege nie mê geschach.
 <
Sît willekomen, her gunther, unde ouch her gêrnôt,
unde iwer bruoder gîselher . mîn dienst ich iu enbôt
mit triwen willeclîchen ze wormez über rîn.
unde allez daz gesinde sol mir willekomen sîn.
Nû sît uns grôze willekomen, ir zwêne degene,
volkêr der vil küene unde ouch hagene,
mir unde mîner vrouwen her in ditze lânt.
si hât iu boten manege hin ze rîne gesant .>
Dô sprach von tronege hagene: < des hân ich vil vernomen.
waere ich durch mîne hêrren zen hiunen her niht komen,
son waere ich iu zen êren geriten in daz lânt .>
dô nam der wirt vil edele die lieben geste bî der hant.
Er brâhte si zem sedele, dâ er ê selbe saz.
dô schancte man den gesten mit vlîze tete man daz
in wîten goldes schâlen met, môraz unde wîn,
unde bat die ellenden grôze willekomen sîn.
Dô sprach der künec etzel: < des wil ich iu verjehen,
mir enkunde in dirre werlde lieber niht geschehen
danne ouch an iu helden, daz ir mir sît bekomen.
des ist der küneginne vil michel trûren benomen.
Mich nimt des michel wunder, waz ich iu habe getân,
sô manegen gast vil edeln, den ich gewunnen hân,
daz ir nie geruochet komen in mîniu lânt.
daz ich iuch nû gesehen hân, daz ist zen vröuden mir gewant .>
Des antwurte rüedegêr, ein rîter hôhgemuot:
 <ir muget si sehen gerne; ir triwe diu ist guot,
der mîner vrouwen mâge sô schône kunnen pflegen.
si bringent iu ze hûse vil manegen waetlîchen degen .>
An sunewenden âbent die hêrren wâren komen
in etzeln hof des rîchen . vil selten ist vernomen
von alsô hôhem gruoze als er die helde enpfie.
nû was ouch ezzenes zît: der künec mit in ze tische gienc.
Ein wirt bî sînen gesten schôner nie gesaz.
man gab in volleclîchen trinken unde maz.
alles des si gerten des was man in bereit.
man hete von den helden vil michel wunder geseit.
Der tac der hete nû ende unde nâhet in diu nacht.
die wegemüeden recken, ir sorge si anvaht,
wanne si solden ruowen unde an ir bette gân.
daz bereite hagene; ez wart ir schiere kunt getân.
gunther sprach zem wirte: < got lâz iuch wol geleben.
wir wellen varn slâfen; ir sult uns urloup geben.
swenne ir daz gebietet, sô kome wir morgen vruo .>
er schiet von sînen gesten vil harte vroelîchen duo.
Dringen allenthalben die geste man dô sach.
volkêr der küene zuo den hiunen sprach:
 <wie geturret ir den recken vür die vüeze gân?
unde welt irs iuch niht mîden, sô wirt iu leide getân.
Sô slah ich etelîchem sô swaeren gîgen slac,
hât er getriwen iemen, daz erz beweinen mac.
wan wîchet ir uns recken! jâ dunket ez mich guot.
ez heizent allez degene unde sint gelîche niht gemuot .>
Dô der videlaere sô zorneclîchen sprach,
hagene der küene hinder sich dô sach.
er sprach: < iu raetet rehte der küene spileman.
ir kriemhilde helde, ir sult zen herbergen gân.
Des ir dâ habet willen, ich waen ez iemen tuo.
welt ir ihtes beginnen, sô komet uns morgen vruo
unde lât uns ellenden hînt haben gemach.
jâ waene ez von helden mit solhem willen ie geschach .>
Dô brâhte man die geste in einen wîten sal.
den vunden si berihtet den recken über al
mit vil rîchen betten, lânc unde breit.
in riet diu vrouwe kriemhilt diu aller groezesten leit.
Vil manegen kolter spaehe von arraz man dâ sach
der vil liehten pfellel unde manec bettedach
von arâbîschen sîden, die beste mohten sîn.
dar ûfe lâgen lîsten, die gâben hêrlîchen schîn.
Diu declachen härmîn vil manegiu man dâ sach
unde von swarzem zobele, dar under si ir gemach
des nachtes schaffen solden unz an den liehten tac.
ein künec mit sînem gesinde nie sô hêrlîch gelac.
 <
Owê der nachtselde,> sprach gîselher daz kint,
 <unde owê mîner vriunde, die mit uns komen sint.
swie et ez uns mîn swester sô güetlîche erbôt,
ich vürhte daz wir müezen von ir schulden ligen tôt .>
 <
Nû lâzet iwer sorgen,> sprach hagene der degen.
 <ich wil noch hînte selbe der schiltwahte pflegen.
ich trûwe uns wol behüeten unz uns kumet der tac.
des sît gar ân angest: sô genese danne swer der mac .>
Dô nigen si im alle unde sagten im des danc.
si giengen zuo den betten . diu wîle was niht lânc
daz sich geleget hêten die waetlîchen man.
hagene der küene der helt sich wâfen began.
Dô sprach der videlaere volkêr der degen:
 <versmâhetez iu niht, hagene, sô wolde ich mit iu pflegen
der schiltwahte hînte unz morgen vruo .>
der helt vil minneclîche dancte volkêre duo.
 <
Nû lôn iu got von himele, vil lieber volkêr.
zallen mînen sorgen son gerte ich niemens mê,
niwan iuch aleine, swâ ich hete nôt.
ich wol ez wol verdienen, mich enwendes der tôt .>
Dô garten si sich beide in liehtez ir gewant.
dô nam ir ietwedere den schilt an sîne hant,
unde giengen ûz dem hûse vür die tür stân.
dô pflâgen si der geste, daz was mit triwen getân.
volkêr der snelle, zuo des sales want
sînen schilt den guoten leint er von der hant.
dô gienc er hin widere, die videln er genam.
dô diente er sînen vriunden als ez dem helde gezam.
Under die tür des hûses saz er ûf den stein.
küener videlaere wart nie dehein.
dô im der seiten doenen sô süezlîch erklânc,
die stolzen ellenden sagtens volkêren danc.
Dô klungen sîne seiten daz al daz hûs erdôz.
sîn ellen zuo der vuoge diu beidiu wâren grôz.
süezer unde senfter videlen er began:
dô entswebte er an den betten vil manegen sorgenden man.
Dô si entslâfen wâren unde er daz ervant,
dô nam der degen widere den schilt an die hant,
unde gienc ûz dem gademe vür die tür stân,
unde huote der ellenden vor den kriemhilde man.
Des nachtes wol enmitten, ine weiz ez ê geschach,
daz volkêr der küene einen helm schînen sach
verre ûz einer vinster . die kriemhilde man
die wolden an den gesten schaden gerne hân getân.
Dô sprach der videlaere: < vriunt her hagene,
uns zimet disiu sorge ensamt ze tragene.
ich sihe gewâfent liute vor dem hûse stên.
als ich mich versinne, ich waene si wellent uns bestên .>
 <
Sô swîget,> sprach dô hagene, < lât se uns her nâher baz.
ê si unser werden innen, sô wirt hie helmvaz
verrucket mit den swerten von unser zweier hant.
si werdent kriemhilde hin wider übele gesant .>
Ein der hiunen recken vil schiere daz gesach,
daz diu tür was behüetet . wie balde er dô sprach:
 <des wir dâ heten willen, jan mac es niht ergân.
ich sihe den videlaere an der schiltwahte stân.
Der treit ûf sînem houbte einen helm glânz,
lûter unde herte, starc unde ganz.
ouch lohent im die ringe sam daz viwer tuot.
bî im stêt ouch hagene: des sint die geste wol behuot .>
Zehant si kêrten widere . dô volkêr daz ersach,
wider sînen gesellen er zorneclîchen sprach:
 <nû lât mich zuo der recken von dem hûse gân.
ich wil vrâgen maere der vrouwen kriemhilde man .>
 <
Nein durch mîne liebe,> sprach dô hagene.
 <komt ir von dem hûse, die snellen degene
bringent iuch mit swerten vil lîhte in sölhe nôt,
daz ich iu müese helfen, waerez aller mîner mâge tôt.
Sô wir danne beide koemen in den strît,
ir zwêne oder viere in einer kurzen zît
sprungen zuo dem hûse unde taeten uns diu leit
an den slâfenden, diu niemer würden verkleit .>
Dô sprach aber volkêr: < sô lât doch daz geschehen,
daz wir si bringen innen daz ich si habe gesehen,
daz des iht haben lougen die kriemhilde man,
daz si ungetriwelîche vil gerne hêten getân .>
Zehant dô rief in volkêr hin engegene:
 <wie gêt ir sus gewâfent, ir snellen degene?
welt ir schâchen rîten, ir kriemhilde man?
dar sult ir mich ze helfe unde mînen hergesellen hân .>
Des antwurte im nieman . zornec was sîn muot:
 <pfî, ir zagen boese,> sprach der helt guot,
 <wolt ir slâfende uns ermordet hân?
daz ist sô guoten helden noch vil selten her getân .>
Dô wart der küneginne vil rehte geseit
daz ir boten niht enwurben . von schulden was ir leit.
dô vuogte si ez anders; vil grimmec was ir muot.
des muosen sît verderben helde küene unde guot.
 <
Mir kuolent sô die ringe,> sô sprach volkêr,
 <jâ waene diu nacht uns welle nû niht wern mê.
ich kiusez von dem lufte, ez ist vil schiere tac .>
dô wahten si der manegen, der noch slâfende lac.
dô erschein der liehte morgen den gesten in den sal.
hagen begunde wecken die rîter über al,
ob si zuo dem münster zer messe wolden gân.
nâch siten kristenlîchen man vil liuten began.
Si sungen ungelîche, daz dâ vil wol schein,
kristen unde heiden, die wâren niht enein.
dô wolden zuo der kirchen die guntheres man.
si wâren von den betten al gelîche gestân.
Dô naeten sich die recken in alsô guot gewant,
daz nie helde mêre in deheines küneges lânt
ie bezzer kleider brâhten . daz was hagenen leit.
er sprach: < jâ sult ir helde hie tragen anderiu kleit.
Jâ sint iu doch genuogen diu maere wol bekant.
nû traget vür die rôsen diu wâfen an der hant,
vür schapel wol gesteinet die liehten helme guot,
sît daz wir wol erkennen der argen kriemhilden muot.
Wir müezen hiute strîten, daz wil ich iu sagen.
ir sult vür sîden hemde die halsperge tragen,
unde vür die rîchen mentel die guoten schilde wît,
ob iemen mit iu zurne, daz ir vil werlîche sît.
Mîne vil lieben hêrren, dar zuo mâge unde man,
ir sult vil willeclîchen zuo der kirchen gân,
unde klaget got dem rîchen sorge unde iwer nôt,
unde wizzet sicherlîchen daz uns nâhet der tôt.
Irn sult ouch niht vergezzen, swaz ir habet getân,
unde sult vil vlîzeclîche dâ gein gote stân.
des wil ich iuch warnen . recken vil hêr.
ez enwelle got von himele, ir vernemet messe niemer mê .>
Sus giengen zuo dem münster die vürsten unde ir man.
ûf dem vrônen vrîthove dâ hiez si stille stân
hagene der küene, daz si sich schieden niht.
er sprach: < jâ weiz noch nieman waz von den hiunen uns geschiht.
Leget, mîne vriunde, die schilde vür den vuoz,
unde geltet ob iu iemen biete swachen gruoz,
mit tiefen verchwunden: daz ist hagenen rât.
daz ir sô werdet vunden daz ez iu lobelîchen stât .>
volkêr unde hagene, die zwêne giengen dan
vür daz wîte münster . daz wart durch daz getân,
daz si daz wolden wizzen, daz des küneges wîp
müese mit in dringen; jâ was vil grimmec ir lîp.
Dô kom der wirt des lândes unde ouh sîn schoene wîp.
mit rîchem gewande gezieret was ir lîp,
der vil snellen recken, die man sach mit ir varn.
dô kôs man hôhe stouben von den kriemhilde scharn.
Dô der künec rîche sus gewâfent sach
die künege unde ir gesinde, wie balde er dô sprach:
 <wie sihe ich vriunde mîne under helme gân?
mir ist leit ûf mîne triwe, unde hât in iemen iht getân.
Ich solz in gerne büezen swie si dunket guot,
hât iemen in beswaeret daz herze unde ouch den muot.
des bringe ich si wol innen, daz ez mir ist vil leit.
swaz si mir gebietent, des bin ich alles in bereit .>
Des antwurte hagene: < uns hât nieman niht getân.
ez ist site mîner hêrren, daz si gewâfent gân
zallen hôhgezîten ze vollen drîen tagen.
swaz man uns hie getaete, wir soltenz etzelen sagen .>
Vil wol hôrte kriemhilt waz hagene dô sprach.
wie rehte vîentlîche si im under diu ougen sach!
sine wolde doch niht melden den site von ir lânt,
swie lânge si den hête zen burgonden bekant.
Swie grimme unde swie starke si in vîent waere,
het iemen gesaget etzeln diu rehten maere,
er het wol understanden daz doch sît dâ geschach.
durch ir vil starken übermuot ir deheiner ims verjach.
Dô gienc vil grôziu menege mit der küneginne dan.
done wolden dise zwêne doch niht hôher stân
zweier hande breite . daz was den hiunen leit.
jâ muose si sich dringen mit den heiden gemeit.
etzeln kameraere dine dûhte daz niht guot.
jâ heten si den recken erzürnet dô den muot,
wan daz sine torsten vor dem künege hêr.
dâ was vil michel dringen unde doch niht anders mê.
Dô man dâ gote gediende unde daz si wolden dan,
vil balde kom zen rossen vil manec hiunen man.
dô was bî kriemhilde manec schoeniu meit.
wol siben tûsent degene bî der küneginne reit.
kriemhilt mit ir vrouwen in diu venster gesaz
zuo etzel dem rîchen; vil liep was im daz.
si wolden schouwen rîten die helde vil gemeit.
hey waz vremder recken vor in ûf dem hove reit!
Dô was ouch der marschalch mit den knechten komen,
dancwart der vil küene der het zuo zim genomen
sînes hêrren ingesinde von burgonden lânt.
diu ross man wol gesatelet den küenen nibelungen vant.
Dô si zen rossen kômen, die künege unde ouch ir man,
volkêr der starke râten daz began,
si solden bûhurdieren nâch ir lândes siten.
des wart von den helden sît vil hêrlîch geriten.
Der helt het in gerâten des si doch niht verdrôz.
der bûhurt unde daz schallen, diu wurden beide grôz.
ûf den hof vil wîten kom vil manec man.
etzel unde kriemhilt daz selbe schouwen began.
Ûf den bûhurt kômen sehs hundert degene
der dietrîches recken, den gesten ze gegene.
si wolden kurzewîle mit den burgonden hân.
het ers in gegunnen, si hetenz gerne getân.
Hey waz guoter recken in dâ nâch reit!
dem hêrren dietrîche dem wart daz geseit.
mit guntheres mannen daz spil er in verbôt.
er vorhte sîner manne, des gienc im sicherlîchen nôt.
Dô dise von berne gescheiden wâren dan,
dô kômen von bechelâren die rüedegêres man
vünf hundert under schilde vür den sal geriten.
liep waere dem marcgrâven daz siz hêten vermiten.
Dô reit er wîslîchen zuo zin durch die schar
unde sagete sînen degenen, si waeren des gewar,
daz in unmuote waeren die guntheres man:
ob si den bûhurt liezen, daz waere im liebe getân.
Dô sich von in geschieden die helde vil gemeit,
dô kômen die von düringen, als uns daz ist geseit,
unde der von tenemarken wol tûsent küener man.
von stichen sach man vliegen vil der trunzûne dan.
irnfrit unde hâwart in den bûhurt riten.
ir heten die von rîne vil stolzlîch erbiten.
si buten manege tjoste den von düringen lânt.
des wart von stichen dürkel vil manic hêrlîcher rant.
Dô kom der hêrre bloedelîn mit drîn tûsent dar.
etzel unde kriemhilt nâmen sîn wol war,
wande vor in beiden diu ritterschaft geschach.
diu küneginne ez gerne durch leit der burgonden sach.
schrûtân unde gibeche ûf den bûhurt riten,
râmunc unde hornboge nâch hiunischen siten.
si hielten gegen den helden von burgonden lânt.
die schefte draeten hôhe über des küneges sales want.
Swes iemen dâ pflaege, sô was ez niwan schal.
man hôrte von schilde stoezen palas unde sal
harte lût erdiezen von guntheres man.
den lop daz sîn gesinde mit grôzen êren gewan.
Dô was ir kurzewîle sô michel unde grôz,
daz durch die kovertiure der blânke sweiz dô vlôz
von den guoten rossen, diu die helde riten.
si versuochtenz an die hiunen mit vil hôhvertigen siten.
Dô sprach der küene recke volkêr der spilman:
 <ich waen uns dise recken türren niht bestân.
ich hôrt ie sagen maere, si waeren uns gehaz.
nune kundez sich gefüegen zwâre niemer mêre baz .>
 <
Zen herbergen vüeren,> sprach aber volkêr,
 <sol man uns die moere, unde rîten danne mê
gegen âbende, sô des wirdet zît.
waz op diu küneginne den lop den burgonden gît?>
Dô sâhens einen rîten sô weigerlîchen hie,
daz ez al der hiunen getet deheiner nie.
jâ mocht er in den zîten wol haben herzen trût.
er vuor sô wol gekleidet sam eines edeln ritters brût.
Dô sprach aber volkêr: < wie möht ich daz verlân?
jener trût der vrouwen muoz ein gepiuze hân.
ez kunde nieman gescheiden; ez gât im an den lîp.
jane ruoche ich ob ez zürne des künec etzelen wîp .>
 <
Nein durch mîne liebe,> sprach der künec sân.
 <ez wîzent uns die liute, unde ob wir si bestân.
ir lât ez heben die hiunen, daz vüeget sich noch baz .>
dannoch der künec etzel bî der küneginne saz.
 <
Ich wil den bûhurt mêren,> sprach dô hagene.
 <lât die vrouwen schouwen unde die degene,
wie wir künnen rîten; daz ist guot getân.
man gît doch lop deheinen des künec guntheres man .>
volkêr der vil snelle den bûhurt wider reit.
daz wart sît maneger vrouwen vil groezlîche leit.
er stach dem rîchen hiunen daz sper durch sînen lîp.
daz sach man sît beweinen beide maget unde wîp.
Vil harte hurteclîche hagene unde sîne man,
mit sehzec sîner degene rîten er began
nâch dem videlaere, dâ daz spil geschach.
etzel unde kriemhilt ez beschiedenlîchen sach.
Done wolden die drî künege den ir spilman
bî den vîanden niht âne huote lâzen.
dâ wart von tûsent helden vil kunstlîch geriten.
si tâten daz si wolden in vil hôhvertigen siten.
Dô der rîche hiune ze tôde was erslagen,
man hôrte sîne mâge ruofen unde klagen.
dô vrâgte al daz gesinde: < wer hât ez getân?>
 <daz hât der videlaere, volkêr der küene spileman .>
Nâch swerten unde nâch schilden riefen dâ zehant
des marcgrâven mâge von der hiunen lânt.
si wolden volkêren ze tôde erslagen hân.
der wirt ûz einem venster vil harte gâhen began.
Dô huop sich von den liuten allenthalben schal.
die künege unde ir gesinde erbeizten vür den sal.
diu ross ze rucke stiezen di burgonden man.
dô kom der künec etzel: < der hêrre ez scheiden began.
Ein des hiunen mâge, den er bî im vant,
ein vil starkez wâfen brach er im ûz der hant.
dô sluoc ers alle widere, wand im was vil zorn:
 <wie het ich mînen dienest an disen helden verlorn,
Ob ir hie bî mir slüeget disen spilman,>
sprach der künec etzel, < daz waere missetân.
ich sach vil wol sîn rîten, dô er den hiunen stach,
daz ez âne sîne schulde von eime strûche geschach.
Ir müezet mîne geste vride lâzen hân .>
dô wart er ir geleite . diu ross diu zôh man dan
zuo den herbergen; si heten manegen kneht,
die in mit vlîze wâren zallem dienste gereht.
Der wirt mit sînen vriunden in den palas gienc.
zorn er mê deheinen dâ niht werden lie.
dô rihte man di tische, daz wazzer man in truoc.
dâ heten die von rîne der starken vîende genuoc.
Ê die hêrren gesâzen, des was harte lânc.
diu kriemhilde sorge si ze sêre twanc.
si sprach: < vürste von berne, ich suoches dînen rât,
helfe unde gnâde: mîn dinc mir angestlîchen stât .>
Des antwurte ir hildebrant, ein recke lobelîch:
 <swer sleht die nibelunge, der tuot ez âne mich,
durch deheines schatzes liebe . ez mac im werden leit:
si sint noch umbetwungen, die snellen rîter gemeit .>
Dô sprach in sînen zühten dar zuo her dietrîch:
 <die bete lâ belîben, küneginne rîch.
mir habent dîne mâge der leide niht getân,
daz ich die degen küene mit strîte welle bestân.
Diu bete dich lützel êret, vil edeles vürsten wîp,
daz du dînen mâgen raetest an den lîp.
si kômen ûf gnâde her in diz lânt.
sîfrit ist ungerochen von der dietrîches hant .>
Dô si der untriwe an dem bernaere niht envant
dô lobtes alsô balde in bloedelînes hant
eine wîte marke, die nuodunc ê besaz.
sît dô sluoc in dancwart, daz er der gâbe gar vergaz.
Si sprach: < du solt mir helfen, hêrre bloedelîn.
jâ sint in disem hûse die vîande mîn,
di sîfriden sluogen, den mînen lieben man.
swer mir daz hilfet rechen, dem bin ich iemer undertân .>
Des antwurte ir bloedelîn: < vrouwe, nû wizzet daz,
jane getar ich in vor etzeln gerâten keinen haz,
wande er di dîne mâge, vrouwe, vil gerne siht.
taet ich in iht ze leide, der künec vertrüege mir sîn niht .>
 <
Neinâ, hêrre bloedelîn, ich bin dir iemer holt.
jâ gib ich dir ze miete silber unde golt,
unde eine maget schoene, daz nuodunges wîp:
sô maht du gerne triuten den ir vil minneclîchen lîp.
Daz lânt zuo den bürgen wil ich dir allez geben:
sô maht du, rîter edele, mit vröuden iemer leben,
gewinnestu die marke, dâ nuodunc inne saz.
swaz ich dir gelobe hiute, mit triwen leist ich dir daz .>
Dô der hêrre bloedelîn die miete vernam,
unde daz im durch ir schoene diu vrouwe wol gezam,
mit strîte wânde er dienen daz minneclîche wîp.
darumbe muose der recke dô verliesen den lîp.
Er sprach zer küneginne: < gêt wider in den sal.
ê is iemen werde innen, sô heb ich einen schal.
ez muoz erarnen hagene daz er iu hât getân.
ich antwurte iu gebunden des künec guntheres man .>
 <
Nû wâfent iuch,> sprach bloedelîn, < alle die ich hân!
wir suln den vîanden in die herberge gân;
des wil mich niht erlâzen daz etzelen wîp.
darumbe suln wir helde alle wâgen den lîp .>
Dô diu küneginne bloedelînen lie
in des strîtes willen, ze tische si dô gienc
mit etzel dem künege unde ouch mit sînen man.
si hete swinde raete an die geste getân.
Dô der strît niht anders kunde sîn erhaben
kriemhilde leit daz alte in ir herzen was begraben,
dô hiez si tragen ze tische den etzelen sun.
wie kunde ein wîp durch râche iemer vreislîcher tuon?
Dar giengen an der stunde vier etzelen man;
si truogen ortlieben, den jungen künec, dan
zuo der vürsten tische, dâ ouch hagene saz.
des muose daz kint ersterben durch sînen mortlîchen haz.
Dô der künec rîche sînen sun ersach,
zuo sînen konemâgen er güetlîche sprach:
 <nû seht ir, vriunde mîne, daz ist mîn einec sun,
unde ouch iwer swester: daz mac iu allen wesen vrum.
Gevaeht er nâch dem künne, er wirt ein küene man,
rîch unde vil edele, starc unde wol getân.
leb ich deheine wîle, ich gib im zwelf lânt:
sô mac iu wol gedienen des jungen ortliebes hant.
Darumbe bit ich gerne iuch, lieben vriunde mîn,
swenne ir ze lânde rîtet wider an den rîn,
sô sult ir mit iu vüeren iwer swester sun,
unde sult ouch an dem kinde vil genaedeclîchen tuon.
unde ziehet in zen êren, unz er werde ze man.
hât iu in den lânden iemen iht getân,
daz hilfet er iu rechen, gewahset im sîn lîp .>
die rede hôrt ouch kriemhilt, des künec etzelen wîp.
 <
Im solden wol getrûwen dise degene,
gewüehs er zeinem manne,> sô sprach hagene:
 <doch ist der künec junge sô veiclîch getân:
man sol mich sehen selten ze hôve nâch ortliebe gân .>
Der künec an hagenen blihte; diu rede was im leit.
swie niht darumbe redete der vürste vil gemeit,
ez betruobete im sîn herze unde beswârte im den muot.
done was der hagenen wille niht ze kurzewîle guot.
Ez tete den vürsten allen mit dem künege wê
daz hagen von sînem kinde hete gesprochen ê.
daz siz vertragen solden, daz was in ungemach.
sin wessen niht der maere, waz von dem recken sît geschach.
bloedelînes recken die wâren alle gar.
mit tûsent halsbergen huoben si sich dar
dâ dancwart mit den knehten ob dem tische saz.
dâ huop sich under helden der aller groezeste haz.
Alsô der hêrre bloedelîn vür die tische gienc,
dancwart der marschalch in vlîzeclîche enpfie:
 <willekomen her ze hûse, mîn her bloedelîn.
jâ wundert mich der maere: waz sol disiu rede sîn?>
 <
Jane darftu mich niht grüezen,> sô sprach bloedelîn:
 <wan diz komen daz mîne daz muoz dîn ende sîn,
durch hagenen dînen bruoder, der sîfriden sluoc.
des engiltest du zen hiunen unde ander degene genuoc .>
 <
Neinâ, hêrre bloedelîn,> sô sprach dô dancwart:
 <sô möhte uns balde riwen disiu hovevart.
ich was ein wênic kindel dô sîfrit vlôs den lîp.
ine weiz niht waz mir wîzet des künec etzelen wîp .>
 <
Jane weiz ich dir der maere niht mê ze sagene:
ez tâten dîne mâge, gunther unde hagene.
nû wert iuch vil ellenden; ir kunnet niht genesen.
ir müezet mit dem tôde pfant daz kriemhilde wesen .>
 <
Sone welt ir niht erwinden?> sô sprach dancwart.
 <sô riwet mich mîn vlêhen: daz waere baz gespart .>
der snelle degen küene von dem tische spranc.
er zôch ein scharpfez wâfen, daz was michel unde lânc.
Dô sluoc er bloedelîne einen swinden swertes slac,
daz im daz houbet schiere vor den vüezen lac.
 <daz sî dîn morgengâbe,> sprach dancwart der degen,
 <zuo nuodunges briute, der du mit minnen woldest pflegen.
Man mac si morgen mehelen einem andern man.
wil er die brûtmiete, dem wirt alsam getân .>
ein vil getriwer hiune het im daz geseit,
daz in diu küneginne riet sô groezlîchiu leit.
Dô sâhen bloedelînes man, ir hêrre lac erslagen;
done wolden si den gesten niht lânger daz vertragen.
mit ûf erburten swerten si sprungen vür diu kint,
in grimmigem muote . daz gerou vil manegen sint.
Vil lûte rief dô dancwart daz gesinde allez an:
 <ir seht wol, edeln knehte, wie ez wil umbe gân.
nû wert iuch ellenden, deiswâr des gât uns nôt,
swie uns diu edele kriemhilt sô rehte güetlîch enbôt .>
Die niht swert enhêten, die reichten vür die banc
unde huoben von den vüezen vil manegen schamel lânc.
der burgonden knehte in wolden niht vertragen.
dô wart von swaeren stüelen durch helme biulen vil geslagen.
Wie grimme sich dô werten diu ellenden kint!
si triben ûz dem hûse die gewâfenten sint,
doch beleip ir tôt dar inne vünf hundert oder baz.
dô was daz ingesinde von bluote rôt unde naz.
Disiu starken maere wurden dan geseit
den etzelen recken ez was im grimme leit,
daz erslagen waere bloedel unde sîne man:
daz het hagenen bruoder mit den knehten getân.
Ê ez der künec erfunde, die hiunen durch ir haz
der garte sich zwei tûsent oder dannoch baz.
si giengen zuo den knehten, daz muos et alsô wesen,
unde liezen des gesindes ninder einen genesen.
Die ungetriwen brâhten vür daz hûs ein michel her.
die ellenden knehte die stuonden wol ze wer.
waz half ir baldez ellen? si muosen ligen tôt.
dar nâch in kurzen stunden huop sich ein vreislîchiu nôt.
Hie muget ir hoeren wunder bî ungefüege sagen:
niun tûsent knehte die lâgen tôt erslagen,
dar über rîter zwelfe der dancwartes man.
man sah in alterseine noch bî den vîanden stân.
Der schal der was geswiftet, der dôz der was gelegen.
dô blihte über ahsel dancwart der degen.
er sprach: < ôwê der vriunde, die ich verlorn hân!
nû muoz ich leider eine bî mînen vîanden stân .>
Diu swert genôte vielen ûf sîn eines lîp.
daz muose sît beweinen vil maneges heldes wîp.
den schilt den ruht er hôher, den vezzel nider baz;
dô vrumt er vil der ringe mit bluote vliezende naz.
 <
Sô wê mir dirre leide,> sprach aldrîânes kint.
 <nû wichet, hiunen recken, ir lât mich an den wint,
daz der luft erküele mich sturmmüeden man .>
dô sah man den recken vil harte hêrlîche gân.
Alsô der strîtes müede ûz dem hûse spranc,
waz iteniwer swerte ûf sînem helm erklânc!
die niht gesehen hêten, waz wunders tete sîn hant,
die sprungen hin engegene dem von burgonden lânt.
 <
Nû wolde got,> sprach dancwart, < möht ich den boten hân,
der mînen bruoder hagenen kunde wizzen lâzen
daz ich vor disen recken stên in solher nôt!
er hulfe mir von hinnen oder er gelaege bî mir tôt .>
Dô sprâchen hiunen recken: < der bote muostu sîn!
sô wir dich tragen tôten vür den bruoder dîn,
sô siht im êrste leide der guntheres man.
du hâst dem künege etzel sô grôzen schaden hie getân .>
Er sprach: < nû lât daz dreuwen unde wîchet hôher baz.
ja getûon ich etelîchem noch die ringe naz.
ich wil diu maere selbe hin ze hove sagen
unde wil ouch mînen hêrren mînen grôzen kumber klagen .>
Er leidete sich sô sêre den etzelen man,
daz si in mit den swerten torsten niht bestân.
dô schuzzen si der gêre sô vil in sînen rant
daz er in durch die swaere muose lâzen von der hant.
Dô wânden si in betwingen, dô er niht schildes truoc.
hey waz er tiefer wunden durch die helme sluoc!
des muose vor im strûchen vil manic küener man,
darumbe lop vil grôzen der küene dancwart gewan.
Ze beiden sînen sîten sprungen si im zuo.
jâ kom ir eteslîcher in den strît ze vruo.
dô gienc er vor den vîenden als ein eberswîn
ze walde tuot vor hunden: wie möht er küener gesîn?
Sîn vart wart erniwet von heizem bluote naz.
jane kunde ein einec recke gestrîten niemer baz
mit sînen vîanden danne er hete getân.
man sach den hagenen bruoder ze hove hêrlîchen gân.
Truhsaezen unde schenken die hôrten swerte klânc.
vil maneger dô daz trinken von der hende swanc,
unde eteslîche spîse, die man ze hove truoc.
dô kom im vor der stiegen der starken vîende genuoc.
 <
Wie nû, ir truhsaezen?> sprach der müede degen.
 <jâ soldet ir der geste güetlîche pflegen,
unde soldet den hêrren guote spîse tragen,
unde liezet mich diu maere mînen lieben hêrren sagen .>
Swelher durch sîn ellen im vür die stiege spranc,
der sluoc er eteslîchem sô swaeren swertes swanc,
daz si durch die vorhte ûf hôher muosen stân.
ez het sîn starkez ellen vil michel wunder getân.
Alsô der küene dancwart under di tür getrat,
daz etzeln gesinde er hôher wîchen bat.
mit bluote was berunnen allez sîn gewant;
ein vil starkez wâfen daz truog er blôz an sîner hant.
Vil lûte rief dô dancwart zuo dem degene:
 <ir sitzet al ze lânge, bruoder hagene.
iu unde got von himele klag ich unser nôt:
rîter unde knehte sint in den herbergen tôt .>
Er rief im hin engegene: < wer hât daz getân?>
 <daz hât der hêrre bloedelîn unde sîne man.
ouch hât ers sêre engolten, daz wil ich iu sagen:
ich hân mit mînen handen im sîn houbet abe geslagen .>
 <
Daz ist ein schade kleine,> sprach aber hagene,
 <dâ man saget maere von einem degene,
ob er von recken henden verliuset sînen lîp.
in suln deste ringer klagen waetlîchiu wîp.
Nû saget mir, bruoder dancwart, wie sît ir sô rôt?
ich waene ir von wunden lîdet grôze nôt.
ist er inder im lânde, derz iu hât getân,
in erner der übel tiuvel, ez muoz im an sîn leben gân .>
 <
Du sihest mich wol gesunden: mîn wât ist bluotes naz.
von ander manne wunden ist mir geschehen daz,
der ich alsô manegen hiute hân erslagen,
ob ich des swern solde, ine kund ez niemer gesagen .>
Er sprach: < bruoder dancwart, sô hüetet uns der tür,
unde lât der hiunen einen komen niht derfür.
ich wil reden mit den recken, als uns des twinget nôt.
unser ingesinde lît vor in unverdienet tôt .>
 <
Sol ich sîn kameraere,> sprach der küene man,
 <alsô rîchen künegen ich wol gedienen kan.
sô pflige ich der stiegen nâch den êren mîn .>
den kriemhilde degenen kunde leider niht gesîn.
 <
Mich nimt des michel wunder,> sprach aber hagene,
 <waz nû hinne rûnen die hiunen degene.
si waen des lîhte enbaeren der an der tür stât,
unde diu hovemaere gesaget den burgonden hât.
Ich hân vernomen lânge von kriemhilde sagen,
daz si ir herzen leide wolde niht vertragen.
nû trinken wir die minne unde gelten s küneges wîn.
der junge vogt der hiunen, der muoz der aller êrste sîn .>
Dô sluoc daz kint ortlieben hagen der helt guot,
daz im gegen der hende ame swerte vlôz daz bluot
unde daz der küneginne daz houbet spranc in die schôz.
dô huop sich under degenen ein mort vil grimmec unde grôz.
Dar nâch sluog er dem magezogen einen swinden slac
mit beiden sînen henden, der des kindes pflac,
daz im daz houbet schiere vor tische nider lac.
ez was ein jaemerlîcher lôn, den er dem magezogen wac.
Er sach vor etzeln tische einen spilman.
hagen in sînem zorne gâhen dar began.
er sluoc im ûf der videlen ab die zeswen hant:
 <daz habe dir ze botschefte in der burgonden lânt .>
 <
Sô wê mir mîner hende,> sprach werbel der spilman.
 <her hagene von tronege, waz het ich iu getân?
ich kom ûf grôze triwe in iwer hêrren lânt.
wie klenke ich nû die doene, sît ich verlorn hân die hant?>
hagene ahtet ringe, gevidelte er niemer mê.
dô vrumt er in dem hûse diu verchgrimmen sêr
an den etzeln recken, der er sô vil ersluoc.
dô brâht er in dem hûse liutes ze tôde genuoc.
volkêr der vil snelle von dem tische spranc,
sîn videlboge im lûte an sîner hende erklânc.
dô videlte ungefuoge guntheres spilman.
hey waz er im ze vîende der küenen hiunen gewan!
Ouch sprungen von den tischen die drîe künege hêr.
si woldenz gerne scheiden, ê daz schaden geschaehe mê.
sine mohtenz mit ir sinnen dô niht understân,
dô volkêr unde hagene sô sêre wüeten began.
Dô sach der vogt von rîne ungescheiden den strît;
dô sluoc der vürsten selbe vil manege wunden wît
durch die liehten ringe den vîanden sîn.
er was ein helt zen handen, daz tete er groezlîchen schîn.
Dô kom ouch zuo dem strîte der starke gêrnôt.
jâ vrumte er der hiunen vil manegen helt tôt
mit einem scharpfen swerte, daz gap im rüedegêr.
den etzelen recken tete er diu groezlîchen sêr.
Der junge sun vroun uoten zuo dem strîte spranc.
sîn wâfen hêrlîchen durch die helme erklânc
den etzelen recken ûzer hiunen lânt.
dâ tete vil michel wunder des küenen gîselheres hant.
Swie vrum si alle waeren, die künege unde ouch ir man,
doch sach man vor in allen gîselheren stân
gegen den vîanden; er was ein helt guot.
er vrumte dâ mit wunden vil manegen vallen in daz bluot.
Ouch werten sich vil sêre die etzelen man.
dô sach man die geste houwende gân
mit den vil liehten swerten durch des küneges sal.
dô hôrte man allenthalben von wuofe groezlîchen schal.
Dô wolden die darûze zir vriunden sîn dar in.
die nâmen an den türen vil kleinen gewin.
dô waeren die dar inne vil gerne vür den sal.
dancwart liez ir deheinen die stiegen ûf noch zetal.
Des huop sich vor den türen vil starker gedranc
unde ouch von den swerten grôzer helmklânc.
des kom der küene dancwart in eine grôze nôt:
daz besorgete sîn bruoder, als im sîn triwe daz gebôt.
Vil lûte rief dô hagene volkêren an:
 <sehet ir dort, geselle, mînen bruoder stân
vor hiunischen recken under starken slegen?
vriunt, nert mir den bruoder ê wir vliesen den degen .>
 <
Daz tuon ich sicherlîchen,> sprach der spilman.
er begunde videlende durch den palas gân;
ein hertez swert im ofte an sîner hende erklânc.
die recken von dem rîne im sageten groezlîchen danc.
volkêr der küene zuo dancwarten sprach:
 <ir habet erliten hiute vil grôzen ungemach.
mich bat iwer bruoder durch helfe zuo ziu gân.
welt ir nû sîn darûze, sô wil ich innerthalben stân .>
dancwart der snelle stuont ûzerhalp der tür.
er werte in die stiege, swaz ir kom darfür.
des hôrte man wâfen hellen den helden an der hant.
sam tete ouch innerthalben volkêr von burgonden lânt.
Der küene videlaere rief über die menege:
 <der sal ist wol beslozzen, vriunt her hagene.
jâ ist alsô verschranket diu etzelen tür:
von zweier helde handen dâ gênt wol tûsent rigel vür .>
Dô von tronege hagene die tür sah sô behuot,
den schilt warf dô ze rucke der maere degen guot.
alrêrst begond er rechen daz im dâ was getân.
dô heten sîne vîende ze lebene deheiner slahte wân.
Dô der vogt von berne rehte daz ersach,
daz hagene der starke sô manegen helm brach,
der künec der amelunge spranc ûf eine banc;
er sprach: < hie schenket hagene daz aller wirsiste tranc .>
Der wirt het grôze sorge, als im daz gezam
waz man im lieber vriunde vor sînen ougen nam!
wan er vor sînen vîenden vil kûme dâ genas.
er saz vil angestlîchen: waz half in daz er künec was?
kriemhilt diu rîche rief dietrîchen an:
 <nû hilf mir, rîter edele, mit dem lîbe dan
durch aller vürsten tugende ûz amelunge lânt!
wand erreichet mich hagene, ich hân den tôt an der hant .>
 <
Wie sol ich iu gehelfen,> sprach her dietrich,
 <edeliu küneginne? nû sorge ich umbe mich.
ez sint sô sêre erzürnet die guntheres man,
daz ich an disen zîten gefriden nieman enkan .>
 <
Neinâ, hêrre dietrich, vil edel rîter guot,
lâzâ hiute schînen dînen tugentlîchen muot
daz du mir helfest hinnen, oder ich belîbe tôt .>
der sorge gienc kriemhilde vil harte groezlîche nôt.
 <
Daz wil ich versuochen, ob ich iu gehelfen kan;
wande ich in lângen zîten nie gesehen hân
sô bitterlîch erzürnet sô manegen rîter guot.
jâ sihe ich durch die helme von swerten springen daz bluot .>
Mit kraft begunde ruofen der degen ûz erkorn,
daz sîn stimme erlûte alsam ein wisentes horn,
unde daz diu burc vil wîte von sîner kraft erdôz.
diu sterke dietrîches was unmaezlîche grôz.
Dô gehôrte gunther ruofen disen man
in dem herten sturme: losen er began.
er sprach: < dietrîches stimme ist in mîn ôre komen.
ich waene im unser degene haben etwen hie benomen.
Ich sih in ûf dem tische; er winket mit der hant.
ir vriunt unde mâge von burgonden lânt,
gehabet ûf des strîtes, lât hoeren unde sehen,
waz hie dem degene von mînen mannen sî geschehen .>
Dô der künec gunther bat unde ouch gebôt,
si habten ûf mit swerten in des strîtes nôt.
daz was gewalt vil grôzer daz dâ nieman sluoc.
er vrâgte den von berne der maere schiere genuoc.
Er sprach: < vil edel dietrîch, waz ist iu hie getân
von den mînen vriunden? willen ich des hân:
buoze unde suone der bin ich iu bereit.
swaz iu iemen taete, daz waer mir inneclîchen leit .>
Dô sprach der hêrre dietrîch: < mir ist niht getân.
lât mich ûz dem hûse mit iwerm vride gân
von disem herten strîte mit dem gesinde mîn:
daz wil ich sicherlîchen iemer dienende sîn .>
 <
Wie vlêhet ir sô schiere?> sprach dô wolfhart.
 <jâ hât der videlaere die tür nie sô verspart,
wir entsliezen si sô wîte daz wir dar vür gân .>
 <nû swîget,> sprach her dietrîch: < ir habet den tiuvel getân .>
Dô sprach der künec gunther: < erlouben ich iu wil:
vüeret ûz dem hûse lützel oder vil,
âne mîne vîende; die suln hie bestân.
si hânt mir hie zen hiunen sô rehte leide getân .>
Dô er daz erhôrte, under arme er beslôz
die edeln küneginne; der sorge diu was grôz.
dô vuort er anderthalben etzeln mit im dan.
ouch gienc mit dietrîche sehs hundert waetlîcher man.
Dô sprach der marcgrâve, der edel rüedegêr:
 <sol aber ûz dem hûse iemen komen mê
die iu doch gerne dienen, daz lâzet uns vernemen.
sô sol ouch vride staete guoten vriunden gezemen .>
Des antwurte gîselher von burgonden lânt:
 <vride unde suone sî iu von uns bekant,
sît ir sît triwen staete, ir unde iwer man.
ir sult unangestlîchen mit iwern vriunden hinnen gân .>
Dô rüedegêr der hêrre gerûmete den sal,
vünf hundert oder mêre im volgeten über al
der von bechelâren, vriunt unde sîner man,
von den der künec gunther schaden grôzen sît gewan.
Dô sach ein hiunen recke etzelen gân
bî dietrîche nâhen: genozzen wold ers hân.
dem gap der videlaere einen solhen slac,
daz im vor etzeln vüezen daz houbet schiere gelac.
Dô der wirt des lândes kom vür daz hûs gegân,
dô kêrte er sich hin widere unde sach volkêren an.
 <owê mir dirre geste, ditz ist ein grimmiu nôt,
daz alle mîne recken suln vor in ligen tôt.
Ach wê der hôhgezîte,> sprach der künec hêr.
 <dâ vihtet einer inne, der heizet volkêr,
als ein eber wilde, unde ist ein spilman.
ich dankes mînem heile, daz ich dem tiuvel entran.
Sîne leiche lûtent übele, sîne züge die sint rôt:
jâ vellent sîne doene vil manegen helt tôt.
ine weiz niht waz uns wîze der selbe spilman,
wand ich gast deheinen sô rehte leiden nie gewan .>
Si heten die si wolden lâzen vür den sal.
dô huop sich innerthalben ein groezlîcher schal.
die geste sêre râchen daz in ê geschach.
volkêr der vil küene, hey waz er helme zerbrach!
Sich kêrte gegen dem schalle gunther der künec hêr.
 <hoert ir die doene, hagene, die dort volkêr
videlt mit den hiunen, swer zuo den türn gât?
ez ist ein rôter anstrich, den er zem videlbogen hât .>
 <
Mich riwet âne mâze,> sô sprach hagene,
 <daz ich ie gesaz in dem hûse vor dem degene.
ich was sîn geselle unde ouch er der mîn,
unde kome wir iemer wider heim, daz suln wir noch mit triwen sîn.
Nû schouwe, künec hêre, volkêr ist dir holt!
er dienet willeclîche dîn silber unde dîn golt.
sîn videlboge im snîdet durch den herten stâl;
er brîchet ûf den helmen diu liehte schînenden mâl.
Ine gesach nie videlaere sô hêrlîchen stân,
als der degen volkêr hiute hât getân.
die sînen leiche hellent durch helm unde rant.
jâ sol er rîten guotiu ross unde tragen hêrlîch gewant .>
Swaz der hiunen mâge in dem sal was gewesen,
der enwas nû deheiner dar inne mê genesen.
des was der schal geswiftet, daz iemen mit in streit:
diu swert von handen legeten die küenen recken gemeit.
Die hêrren nâch ir müede sâzen dô zetal.
volkêr unde hagene giengen vür den sal.
sich leinten über schilde die übermüeten man.
dô wart dâ rede vil spaehe von in beiden getân.
Dô sprach von burgonden gîselher der degen:
 <jane muget ir, lieben vriunde, noch ruowe niht gepflegen.
ir sult die tôten liute ûz dem hûse tragen.
wir werden noch bestanden, ich wilz iu waerlîche sagen.
Sine suln uns under vüezen hie niht lânger ligen.
ê daz uns die hiunen mit sturme an gesigen,
wir gehouwen noch die wunden, diu mir vil sanfte tuot.
des hân ich,> sprach dô gîselher, < einen staetigen muot .>
 <
Sô wol mich sölhes hêrren,> sprach dô hagene.
 <der rât enzaeme nieman wan einem degene,
den uns mîn junger hêrre hiute hât getân.
des muget ir burgonden alle vroelîche stân .>
Dô volgeten si dem râte unde truogen vür die tür
siben tûsent tôten wurfen si darfür.
vor des sales stiegen vielen si zetal.
dô huop sich von ir mâgen ein vil klagelîcher schal.
Ez was ir etelîcher sô maezlîchen wunt,
der sîn sanfter pflaege, er würde noch gesunt
der von dem hôhen valle muose ligen tôt.
daz klageten dô ir vriunde, des gienc in waerlîche nôt.
Dô sprach der videlaere, volkêr, ein helt gemeit:
 <nû kiuse ich des die wârheit, als mir ist geseit,
die hiunen di sint boese, si klagent sam diu wîp,
nû solden si beruochen der vil sêre wunden lîp .>
Dô wânde ein marcgrâve, er reit ez durch guot.
er sach einen sînen mâc gevallen in daz bluot.
er beslôz in mit den armen unde wolde in tragen dan.
den schôz ob im ze tôde der vil küene spileman.
Dô daz di andern sâhen, diu vluht huop sich dan.
si begunden alle vluochen dem selben spileman.
einen gêr er ûf zuhte, vil scharpf unde hart,
der von einem hiunen zuo zim dar ûf geschozzen wart.
Den schôz er krefteclîchen durch die burc dan
über daz volc vil verre, den etzelen man
gab er herberge hôher von dem sal.
sîn vil starkez ellen die liute vorhten über al.
Dô stuonden vor dem hûse vil manec tûsent man.
volkêr unde hagene reden dô began
mit etzeln dem künege allen ir muot.
des kômen sît in sorge die helde küene unde guot.
 <
Ez zaeme,> sô sprach hagene, < vil wol volkes trôst,
daz die hêrren vaehten zaller vorderôst,
alsô der mînen hêrren hie ieslîcher tuot.
die houwent durch die helme, daz nâch swerten vliuzet daz bluot .>
etzel was sô küene, er vazzete sînen schilt.
 <nû vart gewerlîche,> sprach vrouw kriemhilt,
 <unde bietet ir den recken daz golt über rant,
wande erreichet iuch dort hagene, ir habet den tôt an der hant .>
Der künec der was sô küene, er wold erwinden niht,
daz von sô rîchem vürsten selten nû geschiht.
man muose in bî dem vezzel ziehen wider dan.
hagene der grimme in aber hoenen began.
 <
Ez was ein verriu sippe,> sprach hagene der degen,
 <die etzel unde sîfrit zesamne hânt gepflegen.
er minnete kriemhilde ê si ie gesaehe dich:
künec vil boese, warumbe raetest an mich?>
Dise rede hôrte des edeln küneges wîp.
des wart in unmuote der kriemhilde lîp,
daz er si torste schelten vor etzelen man;
darumbe si aber râten an die geste began.
Si sprach: < der mir von tronege hagenen slüege
unde mir sîn houbet her vür mich trüege,
dem vult ich rôtes goldes den etzelen rant,
dar zuo gaebe ich im ze miete vil guote bürge unde lânt .>
 <
Nû enweiz ich wes si bîtent,> sprach der spilman.
 <ine gesach nie helde mêre sô zägelîchen stân,
dâ man hôrte bieten alsô hôhen solt.
jâne sold in etzel darumbe niemer werden holt.
Die hie sô lasterlîchen ezzent des vürsten brôt
unde im nû geswîchent in der groezesten nôt,
der sihe ich hie manegen vil zagelîche stân,
unde wellent doch sîn küene: si müezens iemer schande hân .>
Dô rief von tenemarke der marcgrâve îrinc:
 <ich hân ûf êre lâzen nû lânge mîniu dinc
unde hân in volkes stürmen des besten vil getân.
nû brinc mir mîn gewaefen: jâ wil ich hagenen bestân .>
 <
Daz wil ich widerrâten,> sprach dô hagene.
 <sô heiz ûf hôher wîchen die hiunen degene.
gespringent iwer zwêne oder drî in den sal,
die sende ich vil ungesunde die stiegen wider hin zetal .>
 <
Darumbe ihz niht lâze,> sprach aber îrinc
 <ich hân ouch ê versuochet sam sorclîchiu dinc.
jâ wil ich mit dem swerte eine dich bestân.
waz hilfet dîn übermüeten, daz du mit rede hâst getân?>
Dô wart gewâfent balde der degen îrinc
unde irnvrit von düringen, ein küener jungelinc,
unde hâwart der vil starke, wol mit tûsent man.
swes îrinc begunde, si woldens alle im gestân.
Dô sah der videlaere eine vil grôze schar,
die mit îringe gewâfent kômen dar.
si truogen ûf gebunden vil manegen helm guot.
dô wart der küene volkêr ein teil vil zornec gemuot.
 <
Seht ir, vriunt hagene, dort îringen gân
der iuh mit dem swerte lobt eine bestân?
wie zimet helde lügene? ich wil unprîsen daz.
ez gênt mit im gewâfent wol tûsent recken oder baz .>
 <
Nû heizet mich niht liegen,> sprach hâwartes man.
 <ich wilz gerne leisten swaz ich gelobet hân.
durch deheine vorhte wil ich es abe gân.
swie griulîch sî nû hagene, ich wil in eine bestân .>
Ze vüezen bôt sich îrinc mâgen unde man,
daz si in eine liezen den recken bestân.
daz tâten si ungerne, wand in was wol bekant
der übermüete hagene ûzer burgonden lânt.
Doch bat er si sô lânge daz ez sît geschach.
dô daz ingesinde den willen sîn ersach,
daz er warp nâch êren, dô liezen si in gân.
des wart dô von in beiden ein grimmez strîten getân.
îrinc von tenemarken vil hôhe truoc den gêr.
sich dahte mit dem schilde der tiwer degen hêr.
dô lief er ûf zuo hagenen vaste vür den sal;
dô huop sich von den degenen ein vil groezlîcher schal.
Dô schuzzen si die gêre mit krefte von der hant
durch die vesten schilde ûf liehtez ir gewant,
daz die gêrstangen vil hôhe draeten dan.
dô griffen zuo den swerten die zwêne grimme küenen man.
Des küenen hagenen ellen daz was starke grôz.
dô sluoc ouch ûf in îrinc daz al daz hûs erdôz.
palas unde türne erhullen nâch ir slegen.
done konde niht verenden des sînen willen der degen.
îrinc von hagenen unverwundet stân.
zuo dem videlaere gâhen er began.
er wânde in möhte twingen mit sînen starken slegen:
daz konde wol beschermen volker der zierlîche degen.
Dô sluoc der videlaere daz über des schildes rant
draete daz gespenge von volkêres hant.
den liez er dô belîben; er was ein übel man.
dô lief er guntheren von den burgonden an.
Dô was ir ietwedere ze strîte starc genuoc.
swaz gunther unde îrinc ûf ein ander sluoc,
daz brâhte niht von wunden daz vliezende bluot.
daz behuote ir gewaefen, daz was starc unde guot.
gunthern er lie belîben unde lief gêrnôten an;
daz viwer ûz den ringen er houwen im began.
dô hete von burgonden der starke gêrnôt
den küenen îringen erslagen naehlîchen tôt.
Dô spranc er von dem vürsten: snel er was genuoc.
der burgonden viere der helt vil balde sluoc,
des edeln ingesindes von wormez über rîn.
dône kunde gîselher niemer zorneger gesîn.
 <
Got weiz, her îrinc,> sprach gîselher daz kint,
 <ir müezet mir die gelten, die vor iu tôt sint
gelegen hie ze stunde .> dô lief er in an,
er sluoc den tenelender, daz er muose dâ bestân.
Er schôz vor sînen handen nider in daz bluot,
daz si alle wolden waenen daz der helt guot
ze strîte niemer mêre geslüege keinen slac.
îrinc doch âne wunden hie vor gîselheren lac.
Von des helmes dôze unde von des swertes klânc
wâren sîne witze worden harte kranc,
daz sich der degen küene des lebens niht versan.
daz het mit sînen kreften der starke gîselher getân.
Dô im begunde entwîchen von houbte der dôz,
den er ê dâ dolte von dem slage grôz,
er dâchte: < ich bin noch lebende unde ninder wunt:
nû ist mir aller êrste daz ellen gîselheres kunt .>
Dô hôrt er beidenthalben die vîande stân.
wisten si diu maere, im waere noch mê getân.
ouch het er gîselhêren dâ bî im vernomen.
er dâchte wie er solde von den vîanden komen.
Wie rehte tobelîche er ûz dem bluote spranc!
sîner snelheite er mohte sagen danc.
dô lief er ûz dem hûse dâ er aber hagenen vant,
unde sluoc im slege grimme mit sîner ellenthafter hant.
Dô gedâhte hagene: < du muost des tôdes wesen.
dich envride der übel tiuvel, dune kanst niht genesen .>
doch wunte îrinc hagenen durch sînen helmhuot.
daz tete der helt mit wasken, daz was ein wâfen alsô guot.
Dô der hêrre hagene der wunden enpfant,
dô erwagt im ungefuoge daz swert an sîner hant.
aldâ muose im entwîchen der hâwartes man.
hin nider von der stiegen hagene im volgen began.
îrinc der vil küene den schilt über houbet swanc.
unde waere diu selbe stiege drîer stiegen lânc,
die wîle liez in hagene nie slahen einen slac.
hey waz rôter vanken ob sînem helme gelac!
Wider zuo den sînen kom îrinc wol gesunt.
dô wurden disiu maere kriemhilde rehte kunt,
waz er von tronege hagenen mit strîte het getân,
des im diu küneginne vil hôhe danken began.
 <
Nû lôn dir got, îrinc, vil maere helt guot,
du hâst mir wol getroestet daz herze unde ouch den muot.
nû sihe ih rôt von bluote hagenen sîn gewant .>
kriemhilt nam im selbe den schilt vor liebe von der hant.
 <
Ir muget im mâzen danken,> sô sprach hagene.
 <wold erz noch versuochen, daz zaeme degene.
koem er danne hinnen, sô waer er ein küener man.
diu wunde vrumt iuch kleine, die ich von im enpfangen hân.
Daz ir von mîner wunden die ringe sehet rôt,
daz hât mich erreizet ûf maneges mannes tôt.
ich bin allerêrst erzürnet ûf hâwartes man.
mir hât der degen îrinc schaden kleinen noch getân .>
Dô stuont gegen dem winde îrinc von tenelânt;
er kuolte sich in ringen, den helm er ab gebant.
dô sprâchen al die liute, sîn ellen waere guot.
des het der marcgrâve einen rîche hôhen muot.
Aber sprach dô îrinc: < mîne vriunt, wizzet daz,
daz ir mich wâfent schiere; ich wilz versuochen baz,
ob ich noch müge betwingen den übermüeten man .>
sîn schilt was verhouwen, einen bezzern er gewan.
Vil schiere wart der recke dô gewâfent baz.
einen gêr vil starken nam er durch den haz,
dâmit er aber wolde hagenen dort bestân.
dô warte im vîentlîche der mortgrimmege man.
Sîn mohte niht erbîten hagene der degen.
er lief im hin engegene mit schüzzen unde mit slegen
die stiegen ûz an ein ende; sîn zurnen daz was grôz.
îrinc sîner sterke dô vil wênec genôz.
Si sluogen durch die schilde daz ez lougen began
von viwerrôten winden . der hâwartes man
wart von hagenen swerte krefteclîchen wunt
durch schilt unde durch di brünne, des er wart niemer mê gesunt.
Dô der degen îrinc der wunden enpfant,
den schilt er baz dô ruhte über diu helmbant.
des schaden in dûhte der volle, den er dâ gewan.
sît tete im aber mêre des künec guntheres man.
hagen vor sînen vüezen einen gêr ligen vant.
er schôz ûf îringen, den helt von tenelânt,
daz im von dem houbte diu stange ragete dan.
im hete der recke hagene den grimmen ende getân.
îrinc muost entwîchen zuo den von tenelânt.
ê daz man dô dem degene den helm ab gebant,
man brach den gêr von houbte: dô nâhete im der tôt.
daz weinten sîne mâge, des gienc in waerlîche nôt.
Dô kom diu küneginne über in gegân.
den starken îringen klagen si began.
si weinte sîne wunden, ez was ir grimme leit.
dô sprach vor sînen mâgen der recke küene unde gemeit:
 <
Lât die klage belîben, vil hêrlîchez wîp.
waz hilfet iwer weinen? jâ muoz ich mînen lîp
verliesen von den wunden, die ich enpfangen hân.
der tôt wil mich niht lânger iu unde etzeln dienen lâzen .>
Er sprach zuo den von düringen unde den von tenelânt:
 <die gâbe sol enpfâhen iwer deheines hant
von der küneginne, ir liehtez golt vil rôt.
unde bestêt ir hagenen, ir müezet kiesen den tôt .>
Sîn varwe was erblichen, des tôdes zeichen truoc
îrinc der vil küene; daz was in leit genuoc.
genesen niht enkunde der hâwartes man.
dô muost ez an ein strîten von den von tenemarken gân.
irnfrit unde hâwart sprungen vür daz gadem
wol mit tûsent helden . vil ungefüegen kradem
hôrt man allenthalben, kreftec unde grôz.
hey waz man scharpfer gêre zuo den burgonden schôz!
irnfrit der küene lief an den spilman,
des er den schaden grôzen von sîner hant gewan.
der edel videlaere den lântgrâven sluoc
durch einen helm vesten: jâ was er grimme genuoc.
Dô sluoc der hêrre irnfrit den küenen spilman,
daz im muosen bresten diu ringes gespan,
unde daz sich beschutte diu brünne viwerrôt.
doch viel der lântgrâve vor dem videlaere tôt.
hâwart unde hagene zesamne wâren komen.
er mohte wunder kiesen, ders hete war genomen.
diu swert genôte vielen den helden an der hant.
hâwart muost ersterben von dem ûz burgonden lânt.
dô die tenen unde die düringe ir hêrren sâhen tôt,
dô huop sich vor dem hûse ein vreislîchiu nôt,
ê si die tür gewunnen mit ellenthafter hant.
des wart dâ verhouwen vil manic helm unde rant.
 <
Wichet,> sprach dô volkêr, < unde lât si her în gân.
ez ist sus unverendet des si dâ habent wân.
si müezen drinne ersterben in vil kurzer zît.
si erarnent mit dem tôde daz in diu küneginne gît .>
Dô die übermüeten kômen in den sal,
vil manegem wart daz houbet geneiget sô zetal
daz er muose ersterben von ir swinden slegen.
wol streit der küene gêrnôt; sam tete ouch gîselher der degen.
Tûsent unde viere kômen in daz hûs.
von swerten sach man blicken vil manegen swinden sûs.
sît wurden doch die recken alle drinne erslagen.
man mohte michel wunder von den burgonden sagen.
Dar nâch wart ein stille, dô der schal verdôz.
daz bluot allenthalben durch diu löcher vlôz
unde dâ zen rigelsteinen von den tôten man.
daz heten die von rîne mit grôzem ellen getân.
Dô sâzen aber ruowen die von burgonden lânt.
diu wâfen mit den schilden si leiten von der hant.
dô stuont noch vor den türen der küene spilman.
er warte ob iemen wolde noch zuo z'in' mit strîte gân.
Der künec klagete sêre, sam tete ouch sîn wîp;
megede unde vrouwen die quelten dâ den lîp.
ich waene des, daz hête der tôt ûf si gesworn.
des wart noch vil der recken von den gesten dâ verlorn.
 <
Nû bindet ab die helme,> sprach hagene der degen.
 <ich unde mîn geselle wir suln iwer pflegen.
unde wellent ez noch versuochen zuo z uns di etzeln man,
sô warne ich mîne hêrren sô ich aller schiereste kan .>
dô entwâfent daz houbet vil manic rîter guot.
si sâzen ûf die wunden, die vor in in daz bluot
wâren zuo dem tôde von ir handen komen.
dâ wart der edeln geste vil übele goume genomen.
Noch vor dem âbende dô schuof der künec daz,
unde ouch diu küneginne, daz ez versuochten baz
die hiunischen recken . der sah man vor in stân
noch wol zweinzec tûsent: si muosen dâ ze strîte gân.
Sich huop ein sturm herte zuo den gesten sân.
dancwart, hagenen bruoder, der vil snelle man,
spranc von sînen hêrren zen vîenden vür die tür.
man wânde er waere erstorben: er kom gesunder wol dar vür.
Der herte strît werte unz inz diu nacht benam.
dô werten sich die geste, als guoten helden zam,
den etzelen mannen den sumerlângen tac.
hey waz noch küener degene vor in veige gelac!
Zeinen sunewenden der grôze mort geschach,
daz diu vrouwe kriemhilt ir herzen leit errach
an ir naehsten mâgen unde ander manegem man,
dâ von der künec etzel vröude niemer mê gewan.
In was des tages zerunnen: dô gienc in sorge nôt.
si gedâhten daz in bezzer waere ein kurzer tôt
denne lânge dâ ze quelne ûf ungefüegiu leit.
eines vrides si dô gerten, die stolzen rîter gemeit.
Si bâten daz man braehte den künec zuo in dar.
die bluotvarwen helde unde ouch harnaschvar
trâten ûz dem hûse, die drîe künege hêr.
sin wessen wem ze klagene diu ir vil groezlîchen sêr.
etzel unde kriemhilt die kômen beide dar.
daz lânt was ir eigen, des mêrte sich ir schar.
er sprach zuo den gesten: < nû saget, waz welt ir mîn?
ir waenet vride gewinnen: daz kunde müelîch gesîn
Ûf schaden alsô grôzen als ir mir habt getân.
ir sult is niht geniezen, sol ich mîn leben hân:
mîn kint daz ir mir sluoget unde vil der mâge mîn!
vride unde suone sol iu vil gar versaget sîn .>
Des antwurte gunther: < des twanc uns grôziu nôt.
allez mîn gesinde lac vor dînen helden tôt
an der herberge . wie het ich daz versolt?
ich kom zuo dir ûf triwe, ich wânde daz du mir waerest holt .>
Dô sprach von burgonden gîselher daz kint:
 <ir etzelen helde, die noch hie lebende sint,
waz wîzet ir mir recken? waz hân ich iu getân?
wand ich vriuntlîche in diz lânt geriten hân .>
Si sprâchen: < dîner güete ist al diu burc vol
mit jâmer zuo dem lânde . jâ gonden wir dir wol,
daz du nie komen waerest von wormez über rîn.
daz lânt habt ir verweiset, du unde ouch die brüeder dîn .>
Dô sprach in zornes muote gunther der degen:
 <welt ir diz starke hazzen ze einer suone legen
mit uns ellenden recken, daz ist beidenthalben guot.
ez ist gar âne schulde, swaz uns etzel getuot .>
Dô sprach der wirt zen gesten: < mîn unde iwer leit
diu sint vil ungelîche . diu michel arbeit
des schaden zuo den schanden, die ich hie hân genomen,
des sol iwer deheiner niemer lebende hinnen komen .>
Dô sprach zuo dem künege der starke gêrnôt:
 <sô sol iu got gebieten daz ir vriuntlîchen tuot.
slahet uns ellenden, unde lât uns zuo ziu gân
hin nider an die wîte: daz ist iu êre getân.
Swaz uns geschehen künne, daz lât kurz ergân.
ir habt sô vil gesunder, unde turrens uns bestân,
daz si uns sturmmüede lâzent niht genesen.
wie lânge suln wir recken in disen arbeiten wesen?>
Die etzelen recken die hetenz nâch getân,
daz si si wolden lâzen vür den palas gân.
daz gehôrte kriemhilt: ez was ir harte leit.
des wart den ellenden der vride ze gâhes widerseit.
 <
Neinâ, hiunen recken, des ir dâ habt muot,
ich rât an rehten triwen, daz ir des niht entuot,
daz ir die mortraechen iht lâzet vür den sal:
sô müesen iwer mâge lîden den toetlîchen val.
Ob ir nû nieman lebte wan diu uoten kint,
die mînen edelen bruoder, unde koments an den wint,
erkuolent in die ringe, sô sît ir alle vlorn.
ez enwurden küener degene nie zer werlde geborn .>
Dô sprach der junge gîselher: < vil schoeniu swester mîn,
des trûte ich vil übele, dô du mich über rîn
ladetes her ze lânde in dise grôze nôt.
wie hân ich an den hiunen hie verdienet den tôt?
Ich was dir ie getriwe, nie getet ich dir leit.
ûf solhen gedingen ich her ze hove reit,
daz du mir holt waerest, vil edeliu swester mîn.
bedenke an uns gnâde, ez mac niht anders gesîn .>
 <
Ine mac iu niht gnâden: ungenâde ich hân.
mir hât von tronege hagene sô grôziu leit getân,
ez ist vil unversüenet, di wîle ich hân den lîp.
ir müezet es alle engelten,> sprach daz etzelen wîp.
 <
Welt ir mir hagenen einen ze gîsel geben,
sone wil ich niht versprechen ich welle iuch lâzen leben,
wande ir sît mîne bruoder unde einer muoter kint:
sô rede ich ez nâch der suone mit disen helden die hie sint .>
 <
Nune welle got von himele,> sprach dô gêrnôt.
 <ob unser tûsent waeren, wir laegen alle tôt,
der sippen dîner mâge, ê wir dir einen man
gaeben hie ze gîsel: ez wirdet niemer getân .>
 <
Wir müesen doch ersterben,> sprach dô gîselher.
 <uns enscheidet nieman von ritterlîcher wer.
swer gerne mit uns vehte, wir sîn et aber hie,
wande ich deheinen mînen vriunt an den triwen nie verlie .>
Dô sprach der küene dancwart im zaeme niht ze dagene:
 <jane stêt noch niht eine mîn bruoder hagene.
die hie den vride versprechent, ez mac in werden leit.
des bringe wir iuch innen: daz sî iu waerlîch geseit .>
Dô sprach diu küneginne: < ir helde vil gemeit,
nû gêt der stiege nâher unde rechet mîniu leit.
daz wil ich iemer dienen als ich von rehte sol.
der hagenen übermüete der gelôn ich im wol.
Lât einen ûz dem hûse niht komen über al,
sô heiz ich viern enden zünden an den sal;
sô werdent wol errochen elliu mîniu leit .>
die etzelen degene wurden schiere bereit.
Die noch hie ûze stuonden, die tribens in den sal
mit slegen unde mit schüzzen, des wart vil grôz der schal.
doch wolden nie gescheiden die vürsten unde ir man.
sine konden von ir triwen an ein ander niht verlân.
Den sal den hiez dô zünden daz etzelen wîp.
dô quelte man den recken mit viwer dâ den lîp.
daz hûs von einem winde vil balde allez enbran.
ich waene daz volc deheinez groezer angest ie gewan.
Genuoge ruoften drinne: < ôwê dirre nôt!
wir möhten michel gerner sîn in sturme tôt.
ez möhte got erbarmen: wie sîn wir alle vlorn!
nû rîchet ungefuoge an uns diu küneginne ir zorn .>
Ir einer sprach dar inne: < wir müezen ligen tôt.
waz hilfet uns daz grüezen, daz uns der künec enbôt?
mir tuot von starker hitze der durst sô rehte wê,
des waen mîn leben schiere in disen sorgen zergê .>
Dô sprach von tronege hagene: < ir edeln rîter guot,
swen twinge durstes nôt, der trinke hie daz bluot.
daz ist in solher hitze noch bezzer danne wîn.
ez enmac an disen ziten et nû niht bezzer gesîn .>
Dô gienc der recken einer dâ er einen tôten vant.
er kniete im zuo der wunden, den helm er ab gebant.
dô begunde er trinken daz vliezende bluot.
swie ungewon ers waere, ez dûhte in groezlîchen guot.
 <
Nû lôn iu got, her hagene,> sprach der müede man,
 <daz ich von iwer lêre sô wol getrunken hân.
mir ist noch vil selten geschenket bezzer wîn.
lebe ich deheine wîle, ich sol iu iemer waege sîn .>
dô di andern daz gehôrten, daz ez in dûhte guot,
dô wart ir michel mêre, die trunken ouch daz bluot.
dâ von gewan vil krefte ir eteslîches lîp.
des engalt an lieben vriunden sît vil manec waetlîchez wîp.
Daz viwer viel genôte ûf si in den sal,
dô leiten siz mit schilden von in hin zetal.
der rouch unde ouch diu hitze in tâten beidiu wê.
ich waene der jâmer iemer mê an helden ergê.
Dô sprach von tronege hagene: < stêt zuo des sales want.
lât niht die brende vallen ûf iwer helmbant.
tret si mit den vüezen tiefer in daz bluot.
ez ist ein übel hôchzît, die uns diu küneginne tuot .>
In sus getânen leiden in doch der nacht zeran.
noch stuont vor dem hûse der küene spileman
unde hagene sîn geselle, geleinet über rant:
si warten schaden mêre von den ûz etzelen lânt.
Dô sprach der videlaere: < nû gê wir in den sal.
sô waenent des die hiunen, daz wir sîn über al
tôt von dirre quâle, diu an uns ist getân:
si sehent uns noh begegene in strîte ir etelîchen stân .>
Dô sprach von burgonden gîselher daz kint:
 <ich waen ez tagen welle: sich hebt ein küeler wint.
nû lâz uns got von himele noch lieber zît geleben.
uns hât mîn swester kriemhilt ein arge hôhzît gegeben .>
Dô sprach aber einer: < ich kiuse nû den tac.
sît daz ez unser nû bezzer wesen niht enmac,
sô wâfent ir iuch, helde, gedenket an den lîp.
jâ kumt uns aber schiere des künec etzelen wîp .>
Der wirt wolde waenen, die geste waeren tôt
von ir arbeite unde von des viwers nôt.
dô lebte ir noch dar inne sehs hundert küener man,
daz nie künec deheiner bezzer degene gewan.
Der ellenden huote hete wol ersehen
daz noch die geste lebten, swie vil in was geschehen
ze schaden unde ze leide, den hêrren unde ir man.
man sach si in dem gademe noch vil wol gesunde stân.
Man sagete kriemhilde, ir waere vil genesen.
dô sprach diu küneginne, daz kunde niemer wesen,
daz ir deheiner lebte von des viwers nôt:
 <ich wil des baz getrûwen, daz si alle ligen tôt .>
Noch genaesen gerne die vürsten unde ir man,
ob noch iemen wolde gnâde an in begân.
dine kunden si niht vinden an den von hiunen lânt.
dô râchen si ir sterben mit vil williger hant.
Des tages wider morgen grüezen man in bôt
mit hertem urliuge; des kômen helde in nôt.
dô wart zuo z'in' geschozzen vil manec starker gêr.
sich werten ritterlîchen die recken küene unde hêr.
Dem etzeln gesinde erweget was der muot,
daz si wolden dienen daz kriemhilde guot,
dar zuo si wolden leisten daz in der künec gebôt.
des muose maneger schiere von in kiesen den tôt.
Von geheize unde ouch von gâbe man mohte wunder sagen.
si hiez golt daz rôte dar mit schilden tragen.
si gab ez swer sîn ruochte unde ez wolde enpfân.
jane wart nie groezer solden mê ûf vîende getân.
Ein michel kraft der recken dar zuo gewâfent gienc.
dô sprach der küene volkêr: < wir sîn et aber hie.
ine gesach ûf vehten nie helde gerner komen,
die daz golt des küneges uns ze vâre hânt genomen .>
Dô riefen ir genuoge: < nâher, helde, baz,
daz wir dâ suln verenden, unde tuon bezîte daz.
hie belîbet nieman wan der doch sterben sol .>
dô sach man schier ir schilde stecken gêrschüzze vol.
Waz mac ich sagen mêre? wol zwelf hundert man
di versuochten ez vil sêre wider unde dan.
dô kuolten mit den wunden die geste wol ir muot.
ez mohte nieman gescheiden: des sach man vliezen daz bluot
von verchtiefen wunden, der wart dâ vil geslagen.
ieslîchen nâch sînen vriunden hôrte man dô klagen.
die biderben sturben alle dem rîchen künege hêr.
des heten holde mâge nâch in groezlîchiu sêr.
Ez heten die ellenden wider morgen guot getân.
wine der gotelinde kom ze hove gegân.
dô sach er beidenthalben diu groezlîchen sêr;
daz weinte inneclîche der vil getriwe rüedegêr.
 <
Ôwê mir,> sprach der recke, < daz ich ie den lîp gewan.
daz disen grôzen jâmer kan nieman understân!
swie gerne ihz vriden wolde, der künec entuot es niht,
wande er der sînen leide ie mê unde mêre gesiht .>
Dô sande an dietrîchen der guote rüedegêr,
ob siz noch kunden wenden an den künegen hêr.
dô enbôt im der von berne: < wer möht ez understân?
ez enwil der künec etzel nieman scheiden lâzen .>
Dô sah ein hiunen recke rüedegêren stân
mit weinenden ougen, unde hetes vil getân.
der sprach zer küneginne: < nû seht ir wie er stât,
der doch gewalt den meisten hie bî etzelen hât,
unde dem ez allez dienet, liut unde lânt.
wie ist sô vil der bürge an rüedegêr gewant,
der er von dem künege sô manege haben mac!
er gesluoc in disen stürmen noch nie lobelîchen slac.
Mich dunket, er enruoche wie ez hie umbe gât,
sît daz er den vollen nâch sînem willen hât.
man giht im, er sî küener danne iemen müge sîn:
daz ist in disen sorgen worden boeslîche schîn .>
Mit trûrigem muote der vil getriwe man,
den er daz reden hôrte, der helt der bliht in an.
er gedâht: < du solt ez arnen . du gihest, ich sî verzagt.
du hâst dîniu maere ze hôve ze lûte gesagt .>
Die vûst begond er twingen dô lief er in an
unde sluoc sô krefteclîche den hiunischen man,
daz er im vor den vüezen lac vil schiere tôt.
dô was aber gemêret des künec etzelen nôt.
 <
Hin, du zage maere,> sprach dô rüedegêr.
 <ich hân doch genuoge leit unde sêr.
daz ich hie niht envihte, zwiu wîzest du mir daz?
jâ waere ich den gesten von grôzen schulden gehaz,
unde allez daz ich möhte, daz het ich in getân,
niwan daz ich die recken her gefüeret hân.
jâ was ich ir geleite in mînes hêrren lânt,
des ensol mit in niht strîten mîn vil ellendes hant .>
Dô sprach zem marcgrâven etzel der künec hêr:
 <wie habt ir uns geholfen, vil edel rüedegêr!
wand wir sô vil der veigen hie ze lânde hân,
wir bedorften ir niht mêre; ir habt vil übele getân .>
Dô sprach der rîter edele: < dâ beswârt er mir den muot
unde hât mir geitewîzet êre unde guot,
des ich von dînen handen hân sô vil genomen.
daz ist dem lügenaere ein teil unstätelîche komen .>
Dô kom diu küneginne unde het ez ouch gesehen
daz von des heldes zorne dem hiunen was geschehen.
si klaget ez ungefuoge; ir ougen wurden naz.
si sprach ze rüedegêre: < wie habe wir verdienet daz,
Daz ir mir unde dem künege mêret unser leit?
nû habt ir uns, edel rüedegêr, allez her geseit,
ir woldet durch uns wâgen die êre unde ouch daz leben.
ich hôrt iu vil der recken den prîs vil groezlîchen geben.
Ich man iuch der gnâden unde ir mir habt gesworn,
dô ir mir zuo etzeln rietet, rîter ûz erkorn,
daz ir mir woldet dienen an unser eines tôt.
des wart mir armen wîbe nie sô groezlîche nôt .>
 <
Daz ist âne lougen, ich swuor iu, edel wîp,
daz ich durch iuch wâgte êre unde ouch den lîp:
daz ich die sêle vliese, des enhân ich niht gesworn.
zuo dirre hôhgezîte brâht ich die vürsten wol geborn .>
Si sprach: < gedenke, rüedegêr, der grôzen triwe dîn,
der staete unde ouch der eide, daz du den schaden mîn
iemer woldest rechen, unde elliu mîniu leit .>
dô sprach der marcgrâve: < ich hân iu selten iht verseit .>
etzel der rîche vlêgen ouch began.
dô buten si sich beide ze vüezen vür den man.
den edelen marcgrâven unmuotes man dô sach.
der vil getriwe recke harte jâmerlîchen sprach:
 <
Owê mir gotes armen, daz ich ditz gelebet hân.
aller mîner êren der muoz ich abe stân,
triwen unde zühte, der got an mir gebôt.
owê got von himele, daz mihs niht wendet der tôt!
Swelhez ich nû lâze unde daz ander begân,
sô hân ich boeslîche unde vil übele getân:
lâze aber ich si beide, mich schiltet elliu diet.
nû ruoche mich bewîsen der mir ze lebene geriet .>
Dô bâten si genôte, der künec unde ouch sîn wîp.
des muosen sider recken verliesen den lîp
vor rüedegêres hende, dâ ouch der helt erstarp.
ir muget daz hie wol hoeren, daz er vil jâmerlîchen warp.
Er wiste schaden gewinnen unde ungefüegiu leit.
er hete dem künege vil gerne verseit,
unde ouch der küneginne . vil sêre vorhte er daz,
ob er ir einen slüege, daz im diu werlt trüege haz.
Dô sprach zuo dem künege der vil küene man:
 <her künec, nû nemt hin widere al daz ich von iu hân,
daz lânt mit den bürgen: des sol mir niht bestân.
ich wil ûf mînen vüezen in daz ellende gân .>
Dô sprach der künec etzel: < wer hülfe danne mir?
daz lânt zuo den bürgen daz gib ich allez dir,
daz du mich rechest, rüedegêr, an den vîenden mîn.
du solt ein künec gewaltec beneben etzelen sîn .>
Dô sprach aber rüedegêr: < wie sol ihz âne vân?
heim ze mînem hûse ich si geladen hân,
trinken unde spîse ich in güetlîchen bôt,
unde gap in mîne gâbe: wie sol ich râten in den tôt?
Di liute waenent lîhte daz ich sî verzaget.
deheinen mînen dienest hân ich in widersaget,
den vil edeln vürsten unde den ir man.
ouch riwet mich diu vriuntschaft, die ich mit in geworben hân.
gîselher dem degene gab ich die tohter mîn.
sine kunde in dirre werlde niht baz verwendet sîn
ûf zuht unde ûf êre, ûf triwe unde ouch ûf guot.
ine gesach nie künec sô jungen sô rehte tugentlîch gemuot .>
Dô sprach aber kriemhilt: < vil edel rüedegêr,
nû lâ dich erbarmen unser beider sêr,
mîn unde ouch des küneges . gedenke wol dar an,
daz nie wirt deheiner sô leide geste gewan .>
Dô sprach der marcgrâve wider daz edel wîp:
 <ez muoz hiute gelten der rüedegêres lîp
swaz ir unde ouch mîn hêrre mir liebes habt getân.
darumbe muoz ich sterben; daz mac niht lânger gestân.
Ich weiz wol daz noch hiute mîne bürge unde mîniu lânt
iu müezen ledec werden von ir edelîches hant.
ich bevilhe iu ûf gnâde mîn wîp unde mîniu kint
unde ouch die vil ellenden, die dâ ze bechelâren sint .>
 <
Nû lôn dir got, rüedegêr,> sprach der künec dô.
er unde diu küneginne si wurden beidiu vrô.
 <uns suln dîne liute vil wol bevolhen wesen;
ouch trûwe ich mînem heile daz du maht selbe wol genesen .>
Dô liez er an die wâge sêle unde lîp.
dô begunde weinen daz etzelen wîp.
er sprach: < ich muoz iu leisten als ich gelobet hân.
owê der mînen vriunde, die ich vil ungerne bestân .>
Man sah in von dem künege vil trûreclîchen gên.
dô vant er sîne recken vil nâhen bî im stên.
er sprach: < ir sult iuch wâfen, alle mîne man.
die küenen burgonden die muoz ich leider bestân .>
Si hiezen balde springen dâ man ir gewaefen vant.
ez der helm waere oder des schildes rant,
von ir gesinde wart ez in dar getragen.
sît hôrten leidiu maere die stolzen ellenden sagen.
Gewâfent wart dô rüedegêr mit vünf hundert man.
dar über zwelf recken ze helfe er gewan,
die wolden prîs erwerben in des sturmes nôt.
sin wessen niht der maere, daz in sô nâhete der tôt.
Dô sah man rüedegêren under helme gân.
ez truogen swert diu scharpfen di rüedegêres man,
dar zuo vor ir handen die liehten schilde breit.
daz sach der videlaere: ez was im groezlîche leit.
Dô sah der junge gîselher sînen sweher gên
mit ûf gebundem helme . wie mocht er dô verstên
waz er dâmit meinte, niwan allez guot?
des wart der künec edele sô rehte vroelîch gemuot.
 <
Nû wol mich solher vriunde,> sprach gîselher der degen,
 <die wir hân gewunnen ûf disen wegen.
wir suln mînes wîbes vil wol geniezen hie.
mir ist liep ûf mîne triwe daz ie der hîrât ergie .>
 <
Ine weiz wes ir iuch troestet,> sprach dô der spilman.
 <wa gesâhet ir ie durch suone sô manegen helt gân
mit ûf gebunden helmen, die trüegen swert enhant?
an uns wil dienen rüedegêr sîne bürge unde sîniu lânt .>
Bedaz der videlaere die rede volsprach,
rüedegêrn den edelen man vor dem hûse sach.
sînen schilt den guoten sazt er vür den vuoz.
dô muos er sînen vriunden versagen dienest unde gruoz.
Der edel marcgrâve rief in den sal:
 <ir küenen nibelunge, nû wert iuch über al.
ir soldet mîn geniezen, nû engeltet ir mîn.
ê dô wâren wir vriunde: der triwen wil ich ledec sîn .>
dô erschrahten dirre maere die nôthaften man,
wande ir deheiner vröude dâ von niht gewan,
daz mit in wolde strîten dem si dâ wâren holt.
si heten von ir vîenden michel arbeit gedolt.
 <
Nune welle got von himele,> sprach gunther der degen,
 <daz ir iuch gnâden sült an uns bewegen
unde der vil grôzen triwe, der wir doch heten muot.
ich wil iu des getrûwen, daz ir ez niemer getuot .>
 <
Jane mac ichs niht gelâzen,> sprach dô der küene man:
 <ich muoz mit iu strîten, wande ihz gelobt hân.
nû wert iuch, küenen helde, sô lieb iu sî der lîp.
mich enwoldes niht erlâzen des künec etzelen wîp .>
 <
Ir widersagt uns nû ze spâte,> sprach dô der künec hêr.
 <nû müez iu got vergelten, vil edel rüedegêr,
triwe unde minne, die ir uns habt getân,
ob ir ez an dem ende woldet güetlîcher lâzen.
Wir soldenz iemer dienen, daz ir uns habt gegeben,
ich unde mîne mâge, ob ir uns liezet leben.
der hêrlîchen gâbe, dô ir uns brâhtet her
in etzeln lânt mit triwen, des gedenket, edel rüedegêr .>
 <
Wie wol ich iu des gunde,> sprach rüedegêr der degen,
 <daz ich iu mîne gâbe mit vollen solde wegen
alsô willeclîchen als ich des hete wân!
sone wurde mir darumbe niemer schelten getân .>
 <
Erwindet, edel rüedegêr,> sprach dô gêrnôt.
 <wand ez wirt deheiner gesten nie erbôt
sô rehte minneclîchen als ir uns habt getân.
des sult ir wol geniezen, ob wir bî lebene bestân .>
 <
Daz wolde got,> sprach rüedegêr, < vil edel gêrnôt,
daz ir ze rîne waeret unde ich waere tôt
mit etelîchen êren, sît ich iuch sol bestân!
ez enwart noch nie an helden wirs von vriunden getân .>
 <
Nû lôn iu got, her rüedegêr,> sprach aber gêrnôt,
 <der vil rîchen gâbe, mich riwet iwer tôt,
sol an iu verderben sô tugentlîcher muot.
hie trage ich iwer wâfen, daz ir mir gâbet, helt guot.
Daz ist mir nie geswichen in aller dirre nôt.
under sînen ecken lît manic rîter tôt.
ez ist lûter unde staete, hêrlîch unde guot.
ich waene sô rîche gâbe ein recke niemer mê getuot.
unde welt ir niht erwinden irn wellet zuo uns gân,
slaht ir mir iht der vriunde, die ich noch hinne hân,
mit iwer selbes swerte nim ich iu den lîp:
sô riwet ir mich, rüedegêr, unde iwer hêrlîchez wîp .>
 <
Daz wolde got, her gêrnôt, unde möhte daz ergân,
daz aller iwer wille waere hie getân,
unde daz genesen waere iwer vriunde lîp!
jâ sol iu wol getrûwen beide mîn tohter unde mîn wîp .>
Dô sprach von burgonden der schoenen uoten kint:
 <wie tuot ir sô, her rüedegêr? die mit mir komen sint,
di sint iu alle waege, ir grîfet übel zuo.
die iwern schoenen tohter welt ir verwitwen ze vruo.
Swenne ir unde iwer recken mit strîte mich bestât,
wie rehte unvriuntlîche ir daz schînen lât,
daz ich iu wol getrûwe vür alle ander man,
dâ von ich zeinem wîbe iwer tohter mir gewan .>
 <
Gedenket iwer triwe, vil edel künec hêr,
gesende iuch got von hinnen,> sô sprach rüedegêr.
 <lât die juncvrouwen niht engelten mîn.
durch iwer selbes tugende sô ruochet ir genaedec sîn .>
 <
Daz taet ich billîchen,> sprach gîselher daz kint.
 <die hôhen mîne mâge, die noch hier inne sint,
suln die von iu ersterben, sô muoz gescheiden sîn
diu vil staete vriuntschaft zuo dir unde ouch der tohter dîn .>
 <
Nû müez uns got gnâden,> sprach der küene man.
dô huoben si die schilde, alsô si wolden dan
strîten zuo den gesten in kriemhilde sal.
dô rief vil lûte hagene von der stiegen hin zetal:
 <
Belîbet eine wîle, vil edel rüedegêr .>
alsô sprach dô hagene . < wir wolden reden mê,
ich unde mîne hêrren, als uns des twinget nôt.
waz mac gehelfen etzeln unser ellenden tôt?>
 <
Ich stên in grôzen sorgen,> sprach aber hagene.
 <den schilt den mir vrouw gotelint gap ze tragene,
den habent mir die hiunen zerhouwen vor der hant.
ich vuort in vriwentlîche in daz etzelen lânt.
Daz des got von himele ruochen wolde,
daz ich schilt sô guoten noch tragen solde
sô den du hâst vor hende, vil edel rüedegêr!
sô bedorfte ich in den stürmen deheiner halsperge mê .>
 <
Vil gerne ich dir waere guot mit mînem schilde,
torst ich dir in bieten vor kriemhilde.
doch nim du in hin, hagene, unde trag in an der hant.
hey soldest du in vüeren in der burgonden lânt!>
dô er im sô willeclîchen den schilt ze gebene bôt,
dô wart genuoger ougen von heizen trähen rôt.
ez was diu leste gâbe, die sider iemer mê
gebôt deheinem degene von bechelâren rüedegêr.
Swie grimme hagene waere unde swi herte gemuot,
ja erbarmte in diu gâbe, die der helt guot
bî sînen lesten zîten sô nâhen het getân.
vil manec rîter edele mit im trûren began.
 <
Nû lôn iu got von himele, vil edel rüedegêr.
ez wirt iwer gelîche deheiner niemer mê,
der ellenden recken sô hêrlîche gebe.
got sol daz gebieten daz iwer tugent iemer lebe .>
 <
Sô wê mir dirre maere,> sprach aber hagene.
 <wir heten ander swaere sô vil ze tragene:
sul wir mit vriunden strîten, daz sî got gekleit .>
dô sprach der marcgrâve: < daz ist mir inneclîchen leit .>
 <
Nû lôn ich iu der gâbe, vil edel rüedegêr,
swie halt gein iu gebâren dise recken hêr,
daz niemer iuch gerüeret in strîte hie mîn hant,
ob ir si alle slüeget die von burgonden lânt .>
Des neig im mit zühten der guote rüedegêr.
si weinten allenthalben, daz disiu herzen sêr
nieman gescheiden kunde; daz was ein michel nôt.
vater aller tugende lag an rüedegêre tôt.
Dô sprach von dem hûse volkêr der spilman:
 <sît mîn geselle hagene den vride hât getân,
den sult ouch ir staete haben von mîner hant.
daz habt ir wol verdienet, dô wir kômen in daz lânt.
Vil edel marcgrâve, ir sult mîn bote sîn.
dise rôten bouge gap mir diu marcgrâvîn,
daz ich si tragen solde hie zer hôhgezît;
die muget ir selbe schouwen, daz ir mîn geziuc des sît .>
 <
Daz wolde got von himele,> sprach dô rüedegêr,
 <daz iu diu marcgrâvinne noch solde geben mê!
diu maere sag ich gerne der triutinne mîn,
gesihe ich si gesunde, des sult ir âne zwîvel sîn .>
Als er im daz gelobte, den schilt huop rüedegêr.
des muotes er ertobete, done beit er dâ niht mê,
dô lief er zuo den gesten einem degen gelîch.
manegen slac vil swinden sluoc der marcgrâve rîch.
Die zwêne stuonden hôher, volkêr unde hagene,
wand ez im ê gelobten die küenen degene.
noch vant er alsô küenen bî den türn stân,
daz rüedegêr des strîtes mit grôzen sorgen began.
Durch mortraechen willen sô liezen in dar in
gunther unde gêrnôt, si heten helde sin.
dô stuont ûf hôher gîselher; zwâre ez was im leit.
er versach sich noch des lebenes, darumb er rüedegêren meit.
Dô sprungen zuo den vîenden des marcgrâven man.
man sach si nâch ir hêrren vil degenlîche gân.
diu snîdenden wâfen si truogen an der hant,
des brast dâ vil der helme unde manec hêrlîcher rant.
Dô sluogen die vil müeden manegen herten slac
den von bechelâren, der eben unde tiefe wac,
durch die liehten ringe vaste unz ûf daz verch.
si tâten in dem sturme diu vil hêrlîchen werch.
Daz edel ingesinde was nû komen gar dar in.
volkêr unde hagene, die sprungen balde hin,
sine gâben vride nieman wan dem einem man.
von ir beider handen daz bluot durch helme nider ran.
Wie rehte grimmeclîche vil swerte darinne erklânc!
vil der schiltspangen ûz den slegen spranc;
des reis ir schiltgesteine verhouwen in daz bluot.
si vâhten alsô grimme daz man ez niemer mê getuot.
Der vogt von bechelâren gienc wider unde dan,
alsô der mit ellen in sturme werben kan.
dem tete des tages rüedegêr harte wol gelîch,
daz er ein recke waere, vil küene unde ouh vil lobelîch.
Hie stuonden dise recken, gunther unde gêrnôt,
si sluogen in dem strîte vil manegen helt tôt.
gîselher unde dancwart, di zwêne ez ringe wac.
des vrumten si vil manegen unz ûf ir jungesten tac.
Vil wol zeigte rüedegêr daz er was starc genuoc,
küene unde wol gewâfent . hey waz er helde sluoc!
daz sach ein burgonde: zornes gienc im nôt.
dâ von begunde nâhen des edeln rüedegêres tôt.
gêrnôt der starke, den helt ruoft er an.
er sprach zem marcgrâven: < ir welt mir mîner man
niht genesen lâzen, vil edel rüedegêr.
daz müet mich âne mâze: ichn kans niht an gesehen mê.
Nû mac iu iwer gâbe wol ze schaden komen,
sît ir mir mîner vriunde habt sô vil genomen.
nû wendet iuch herumbe, vil edel küene man.
iwer gâbe wirt verdienet sô ich aller hôheste kan .>
Ê daz der marcgrâve zuo im vol koeme dar,
des muosen liehte ringe werden missevar.
dô sprungen zuo ein ander die êre gernde man.
ir ietweder schermen vür starke wunden began.
Ir swert sô scherpfe wâren, ez enkunde niht gewegen.
dô sluoc gêrnôten rüedegêr der degen
durch helm vlinsherten, daz nider vlôz daz bluot.
daz vergalt im schiere der rîter küene unde guot.
Die rüedegêres gâbe an hende er hôhe erwac:
swie wunt er zem tôde waere, er sluoc im einen slac
durch den schilt vil guoten unz ûf diu helmgespan.
dâ von sô muos ersterben der schoenen gotelinde man.
Jane wart nie wirs gelônet sô rîcher gâbe mê.
dô vielen beide erslagene, gêrnôt unde rüedegêr,
gelîch in dem sturme, von ir selber hant.
alrêrst erzurnde hagene dô er den grôzen schaden vant.
Dô sprach der helt von tronege: < ez ist uns übel komen.
wir haben an in beiden sô grôzen schaden genomen,
den niemer überwindent ir liute unde ouch ir lânt.
die rüedegêres helde sint unser ellenden pfant .>
 <
Owê mînes bruoder, der tôt ist hie gefrumt.
waz mir der leiden maere zallen zîten kumt!
ouch muoz mich iemer riwen der edel rüedegêr.
der schade ist beidenthalben unde diu vil groezlîchen sêr .>
Dô gîselher der hêrre sach sînen bruoder tôt,
die dô dar inne wâren, die muosen lîden nôt.
der tôt der suochte sêre dâ sîn gesinde was.
der von bechelâren dô lânger einer niht genas.
gunther unde gîselher unde ouch hagene,
dancwart unde volkêr, die guoten degene,
die giengen dâ si vunden ligen die zwêne man.
dô wart dâ von den helden mit jâmer weinen getân.
 <
Der tôt uns sêre roubet,> sprach gîselher daz kint.
 <nû lâzet iwer weinen, unde gê wir an den wint,
daz uns die ringe erkuolen uns sturmmüeden man.
jâ waen uns got niht lânger hie ze lebene engan .>
Den sitzen, disen leinen sah man manegen degen.
si wâren aber müezec: dâ wâren tôt gelegen
die rüedegêres helde . vergangen was der dôz.
sô lânge wert diu stille daz sîn etzeln verdrôz.
 <
Owê dirre dienste,> sprach des küneges wîp.
 <dine sint niht sô staete, daz unser vîende lîp
müge des engelten von rüedegêres hant.
er wil si wider bringen in der burgonden lânt.
Waz hilfet, künec etzel, daz wir geteilet hân
mit im swaz er wolde? der helt hât missetân.
der uns dâ solde rechen, der wil der suone pflegen .>
des antwurte volkêr, der vil zierlîche degen:
 <
Der rede enist sô niht leider, vil edel küneges wîp.
getörste ich heizen liegen alsus edeln lîp,
sô het ir tiuvellîchen an rüedegêren gelogen.
er unde die sînen degene sint an der suone gar betrogen.
Er tete sô willeclîche daz im der künec gebôt,
daz er unde sîn gesinde ist hie gelegen tôt.
nû sehet al umbe, kriemhilt, wem ir nû gebieten welt.
iu hât unz an den ende gedienet rüedegêr der helt.
Welt ir des niht gelouben, man solz iuch sehen lâzen .>
durch ir herzen leide sô wart dô daz getân:
man truoc den helt verhouwen dâ in der künec sach.
den etzelen degenen sô rehte leide nie geschach.
Dô si den marcgrâven sâhen tôten tragen,
ez enkunde ein schrîber gebrieven noch gesagen
die manegen ungebaere von wîbe unde ouch von man,
diu sich von herzen jâmer aldâ zeigen began.
Der etzelen jâmer der wart alsô grôz,
als eines lewen stimme der rîche künec erdôz
mit herzen leidem wuofe; alsam tete ouch sîn wîp.
si klageten ungefuoge des guoten rüedegêres lîp.
Dô hôrt man allenthalben jâmer alsô grôz,
daz palas unde türne von dem wuofe erdôz.
dô hôrt ez ouch von berne ein dietrîches man.
durch disiu starken maere wie balde er gâhen began!
Dô sprach er zuo dem vürsten: < hoert, mîn her dietrîch.
swaz ich noch her gelebt hân, sô rehte unmügelîch
gehôrt ich klage nie mêre als ich nû hân vernomen.
ich waen der künec etzel ich selbe zuo dem schaden komen.
Wie möhtens ander alle haben solhe nôt?
der künec oder kriemhilt, ir einez daz ist tôt
von den küenen gesten durch ir nît gelegen.
ez weinet ungefuoge vil manec zierlîcher degen .>
Dô sprach der helt von berne: < mîne vil lieben man,
nû gâhet niht ze sêre . swaz hie hânt getân
die ellenden recken, des gât in michel nôt.
unde lât si des geniezen, daz ich in mînen vride bôt .>
Dô sprach der küene wolfhart: < ich wil dar gân
unde wil der maere vrâgen, waz si haben getân,
unde wilz iu sagen danne, vil lieber hêrre mîn,
als ich ez dort ervinde, waz diu klage müge sîn .>
Dô sprach der hêrre dietrîch: < swa man zornes sich versiht,
ob ungefüegiu vrâge danne dâ geschiht,
daz betrüebet lîhte recken ir muot.
jane wil ich niht, wolfhart, daz ir die vrâge gein in tuot .>
Dô bat er helpfrîchen vil balde dar gân
unde hiez in daz ervinden an etzelen man
oder an den gesten selben, waz waere dâ geschehen.
done het man von liuten sô grôzen jâmer nie gesehen.
Der bote begunde vrâgen: < waz ist hie getân?>
dô sprach einer drunder: < dâ ist vil gar zergân
swaz wir vröuden hêten in der hiunen lânt.
hie lît erslagen rüedegêr von der burgonden hant.
Die mit im dar in kômen, der ist einer niht genesen .>
done konde helpfrîche niemer leider wesen.
jane gesaget er maere sô rehte ungerne nie.
der bote ze dietrîche vil sêre weinende gienc.
 <
Waz habt ir uns erfunden?> sprach dô dietrîch.
 <wie weinet ir sô sêre, degen helpfrîch?>
dô sprach der edele recke: < ich mac wol balde klagen:
den guoten rüedegêren hânt die burgonde erslagen .>
Dô sprach der helt von berne: < daz ensol niht wellen got.
daz waere ein starkiu râche unde ouch des tiuvels spot.
wâmit hete rüedegêr an in daz versolt?
jâ ist mir daz wol künde, er ist den ellenden holt .>
Des antwurte wolfhart: < unde heten siz getân,
sô solt ez in allen an ir leben gân.
ob wirz in vertrüegen, des waere wir geschant.
jâ hât uns vil gedienet des guoten rüedegêres hant .>
Der vogt der amelunge hiez ez ervinden baz.
vil harte seneclîche er in ein venster saz.
dô bat er hildebranden zuo den gesten gân,
daz er an in erfünde waz dâ waere getân.
Der sturmküene recke, meister hildebrant,
weder schilt noch wâfen truog er an der hant:
er wolde in sîne zühten zuo den gesten gân.
von sîner swester kinde wart im ein strâfen getân.
Dô sprach der grimme wolfhart: < welt ir dar blôzer gân,
sô mac ez âne ein schelten niemer wol gestân,
sô müezet ir lasterlîchen tuon die widervart.
komt ir dar gewâfent, daz etelîcher wol bewart .>
Dô garte sich der wîse durch des tumben rât.
ê daz ers innen wurde, dô wâren in ir wât
alle dietrîches recken unde truogen swert enhant.
dem helde was ez leide, vil gerne hêt erz erwant.
Er vrâgte war si wolden . < wir wellen mit iu dar.
waz ob von tronege hagene deste wirs getar
gein iu mit spotte sprechen, des er wol kan gepflegen .>
dô er daz gehôrte, dâ von gestattes in der degen.
Dô sach der küene volkêr wol gewâfent gân
die recken von berne, die dietrîches man,
begürtet mit den swerten; si truogen schilt enhant.
er saget ez sînem hêrren ûzer burgonden lânt.
Dô sprach der videlaere: < ich sihe dort her gân
sô rehte vîentlîche die dietrîches man
gewâfent under helme: si wellent uns bestân.
ich waen ez an daz übele uns ellenden welle gân .>
In den selben zîten kom ouch hildebrant.
dô sazt er vür die vüeze sînes schildes rant.
er begunde vrâgen die guntheres man:
 <owê ir guoten helde, waz het iu rüedegêr getân?
Mich hât mîn hêrre dietrîch her zuo iu gesant.
ob erslagen hête iwer deheines hant
den edeln marcgrâven, als uns daz ist geseit,
wirn kunden überwinden niht diu groezlîchen leit .>
Dô sprach von tronege hagene: < daz maere ist ungelogen.
wie wol ich iu des gunde, het iuch der bote betrogen,
durch rüedegêres liebe, daz lebte noch sîn lîp,
den iemer mugen weinen beide man unde wîp!>
Dô si daz rehte erhôrten daz er waere tôt,
dô klageten in die recken, ir triwe in daz gebôt.
den dietrîches recken sach man trähene gân
über berte unde über kinne: in was vil leide getân.
Der herzoge ûz berne sigestap dô sprach:
 <nû hât gar ein ende genomen der gemach,
den uns ie vuogte rüedegêr nâch unser leide tagen.
vröude ellender diete lît von iu helden erslagen .>
Dô sprach von amelungen der degen wolfwîn:
 <unde ob ich hiute saehe tôt den vater mîn,
mir enwurde niemer leider denne umbe sînen lîp.
owê wer sol nû troesten des guoten marcgrâven wîp?>
Dô sprach in zornes muote der degen wolfhart:
 <wer wîset nû die recken sô manege hervart,
alsô der marcgrâve vil dicke hât getân?
owê, vil edel rüedegêr, daz wir dich sus verlorn hân!>
wolfprant unde helpfrîch unde ouch helmnôt,
mit allen ir vriunden si weinten sînen tôt.
vor siuften mohte vrâgen niht mêre hildebrant.
er sprach: < nû tuot, ir degene, dar nâch mîn hêrre hât gesant.
Gebt uns rüedegêres alsô tôten ûz dem sal,
an dem gar mit jâmer lît unser vröuden val,
unde lât uns an im dienen daz er ie hât begân
an uns vil grôze triwe unde an manegem andern man.
Wir sîn ouch ellende als rüedegêr der degen.
wes lâzet ir uns bîten? lât in uns after wegen
tragen, daz wir nâch tôde lônen noch dem man.
wir hetenz billîcher bî sîme lebene getân .>
Dô sprach der künec gunther: < nie dienest wart sô guot
sô den ein vriunt vriunde nâch dem tôde tuot.
daz heiz ich staete triwe, swer die kan begân.
ir lônet im von schulden: er hât iu liebe getân .>
 <
Wie lânge suln wir vlêgen?> sprach wolfhart der degen.
 <sît unser trôst der beste von iu ist tôt gelegen,
unde wir sîn leider mêre mugen niht gehaben,
lât in uns tragen hinnen daz wir den recken begraben .>
Des antwurte volkêr: < nieman in iu gît.
nemt in in dem hûse dâ der degen lît
mit starken verchwunden gevallen in daz bluot,
sô ist ez ein voller dienest, den ir rüedegêren tuot .>
Dô sprach der küene wolfhart: < got weiz, her spilman,
ir endurfet uns niht reizen; ir habt uns leit getân.
törst ich vor mînem hêrren, sô koemet irs in nôt.
des müezen wirz lâzen, wand er uns strîten hie verbôt .>
Dô sprach der videlaere: < der vorhte ist gar ze vil,
swaz man im verbiutet, derz allez lâzen wil.
daz kan ich niht geheizen rehten heldes muot .>
diu rede dûhte hagenen von sînem hergesellen guot.
 <
Des enlât iuch niht gelângen,> sprach aber wolfhart.
 <ich entrihte iu sô die seiten, swenne ir die widervart
rîtet gein rîne, daz ir ez wol muget sagen.
iwer übermüeten mac ich mit êren niht vertragen .>
Dô sprach der videlaere: < swenne ir die seiten mîn
verirret guoter doene, der iwer helmschîn
der muoz vil trüebe werden von der mînen hant,
swie halt ich gerîte in der burgonden lânt .>
Dô wold er zuo zim springen, wan daz in niht enlie
hildebrant sîn oeheim in vaste zim gevie.
 <ich waene du woldest wüeten durch dînen tumben zorn.
mînes hêrren hulde du hetes iemer mê verlorn .>
 <
Lât abe den lewen, meister, er ist sô grimme gemuot.
kumt aber er mir zen handen,> sprach volkêr der degen guot,
 <het er die werlt alle mit sîner hant erslagen,
ich slahe daz erz widerspel niemer mêre darf gesagen .>
Des wart vil harte erzürnet der bernaere muot.
den schilt gezuhte wolfhart, ein sneller degen guot.
alsam ein lewe wilder lief er vor in dan;
im wart ein gaehez volgen von sînen vriunden getân.
Swie wîter sprunge er pflaege vür des sales want,
doch ergâhte in vor der stiege der alte hildebrant.
er enwolde in vor im lâzen niht komen in den strît.
si vunden daz si suochten an den ellenden sît.
Dô gespranc zuo hagenen meister hildebrant.
diu swert man hôrte erklingen an ir beider hant.
si wâren sêre erzürnet, daz mocht man kiesen sint.
von ir zweier swerten gienc der viwerrôter wint.
Die wurden dô gescheiden in des sturmes nôt,
daz tâten die von berne, als in ir kraft gebôt.
zehant dô wande hildebrant von hagenen wider dan.
dô lief der starke wolfhart den küenen volkêren an.
Er sluoc den videlaere ûf den helm guot,
daz des swertes ecke unz an die spangen wuot.
daz vergalt mit ellen der küene spilman.
sô sluog er wolfharten, daz er stiegen began.
Des viwers ûz den ringen hiwen si genuoc.
haz ir ieslîcher dem anderen truoc.
die schiet dô von berne der degen wolfwîn.
ob ez ein helt niht waere, des enkunde niht gesîn.
gunther der recke mit vil williger hant
enpfie die helde maere von amelunge lânt.
gîselher der hêrre, diu liehten helmvaz,
der vrumt er dâ vil manegez von bluote rôt unde naz.
dancwart, hagenen bruoder, was ein grimmec man.
swaz er dâ vor hête in strîte getân
den etzelen recken, daz was gar ein wint.
nû vaht vil tobelîche des küenen aldrîânes kint.
ritschart unde gêrbart, helpfrîch unde wîchart,
die heten in manegen stürmen vil selten sich gespart,
des brâhten si wol innen die guntheres man.
dô sach man wolfpranden in strîte hêrlîche gân.
Dô vaht alsam er wuote der alte hildebrant.
vil der guoten recken vor wolfhartes hant
mit tôde muosen vallen von swerten in daz bluot.
sus râchen rüedegêren die recken küene unde guot.
Dô vaht der hêrre sigestap als im sîn ellen riet.
hey waz er in dem strîte guoter helme verschriet
den sînen vîanden, dietrîches swester sun!
er enkunde in dem sturme niemer bezzers niht getuon.
volkêr der starke, dô er daz ersach,
daz sigestap der küene den bluotegen bach
hiu ûz herten ringen, daz was dem helde zorn.
er spranc im hin engegene: dô het sigestap verlorn
Von dem videlaere vil schiere dâ daz leben.
er begunde im sîner künste alsolhen teil dâ geben
daz er von sînem swerte muose ligen tôt.
daz rach der alte hildebrant, als im sîn ellen daz gebôt.
 <
Owê liebes hêrren,> sprach meister hildebrant,
 <der hie lît erstorben von volkêren hant.
nû sol der videlaere lânger niht genesen .>
hildebrant der küene, wie kunde er grimmer gewesen?
Dô sluoc er volkêren daz im diu helmbant
stuben allenthalben zuo des sales want
von helm unde ouch von schilde, dem küenen spileman:
dâ von der starke volkêr dô den ende dâ gewan.
Dô drungen zuo dem strîte die dietrîches man.
Dô sluogen daz die ringe vil verre draeten dan,
unde daz man ort der swerte vil hôhe vliegen sach.
si holten ûz den helmen den heize vliezenden bach.
Dô sach von tronege hagene volkêren tôt.
daz was zer hôhgezîte sîn aller meistiu nôt,
die er dâ hete gewunnen an mâgen unde ouch an man.
owê wie harte hagene den helt dô rechen began!
 <
Nune sol es niht geniezen der alte hildebrant.
mîn helfe lît erslagen von des heldes hant,
der beste hergeselle, den ich ie gewan .>
den schilt ruht er hôher: dô gienc er houwende dan.
helpfrich der starke dancwarten sluoc.
gunther unde gîselher, den was ez leit genuoc,
dô si in sâhen vallen in der starken nôt.
er hete mit sînen handen wol vergolten sînen tôt.
Die wîle gienc dô wolfhart beide wider unde dan,
allez houwende die guntheres man.
er was die dritten kêre komen durch den sal,
dâ viel von sînen handen vil manec recke zetal.
Dô rief der hêrre gîselher wolfharten an:
 <owê daz ich sô grimmen vîent ie gewan.
edel rîter küene, nû wendet gegen mîn.
ich wilz helfen enden; ez enmac niht lenger gesîn .>
Zuo gîselhere kêrte wolfhart in den strît.
dô sluoc ir ietwedere vil manege wunden wît.
sô rehte krefteclîchen er zuo dem künege dranc
daz imez bluot under vüezen al über daz houbet spranc.
Mit swinden slegen grimme der schoenen uoten kint
enpfie wolfharten, den küenen helt, sint.
swie starc der degen waere, ern kunde niht genesen.
ez endorfte künec sô junger niemer küener gewesen.
Dô sluoc er wolfharten durch eine brünne guot,
daz im von der wunden nider vlôz daz bluot.
er wunte zuo dem tôde den dietrîches man.
ez enhêt an einen recken zwâre nieman getân.
Alsô der küene wolfhart der wunden enpfant,
den schilt den liez er vallen . hôher an der hant
huob er ein starkez wâfen, daz was scharpf genuoc.
durch helm unde durch ringe der helt dô gîselheren sluoc.
Si heten beide ein ander den grimmen tôt getân.
done lebte ouch nû niht mêre der dietrîches man.
hildebrant der alte wolfharten vallen sach;
im waene vor sînem tôde sô rehte leide nie geschach.
Dô wâren gar erstorben die guntheres man
unde ouch die dietrîches . hildebrant was gegân
dâ wolfhart was gevallen nider in daz bluot.
er beslôz mit armen den recken küen unde guot.
Er wolden ûzem hûse mit im tragen dan:
er was ein teil ze swaere, er muose in ligen lâzen.
dô blihte ouch ûz dem bluote der rêwende man.
er sach wol daz im gerne sîn neve het geholfen dan.
Dô sprach der tôtwunde: < vil lieber oeheim mîn,
ir muget an disen zîten mir niht vrum gesîn.
nû hüetet iuch vor hagenen: jâ dunket ez mich guot.
er treit in sînem herzen einen grimmigen muot.
Unde ob mich mîne mâge nâch tôde wellen klagen,
den naehsten unde den besten den sult ir von mir sagen,
daz si nâch mir niht weinen . daz ist âne nôt.
vor eines küneges handen lige ich hie hêrlîchen tôt.
Ich hân ouch sô vergolten hier inne mînen lîp,
daz ez wol mugen beweinen der guoten rîter wîp.
ob iuch des iemen vrâge, sô muget ir balde sagen,
vor mîn eines handen lît wol hundert erslagen .>
Dô gedâht ouch hagene an den spileman,
dem der küene hildebrant sîn leben an gewan.
dô sprach er zuo dem degene: < ir geltet mîniu leit.
ir habt uns hinne erbunnen vil maneges recken gemeit .>
Er sluoc ûf hildebranden, daz man wol vernam
balmungen diezen, den sîfride nam
hagene der küene, dâ er den helt sluoc.
dô werte sich der alte: jâ was er küene genuoc.
Der recke dietrîches sluoc ein wâfen breit
ûf den helt von tronege, daz ouch vil sêre sneit.
done kund er niht verwunden den guntheres man,
dô sluoc aber in hagene durch eine brünne wol getân.
Dô der alte hildebrant der wunden enpfant,
dô vorhte er schaden mêre von der hagenen hant.
den schilt wart über rucke der dietrîches man.
mit der starken wunden der helt dô hagenen entran.
Dâ was nieman lebende al der degene,
niwan die einen zwêne, gunther unde hagene.
mit bluote gienc berunnen der alte hildebrant.
er brâhte leidiu maere dâ er dietrîchen vant.
Dô sah er trûreclîche sitzen hie den man.
der leide michel mêre der vürste dô gewan.
er sah ouch hildebranden in sîner brünne rôt:
dô vrâgete er in der maere, als im diu sorge gebôt:
 <
Nû sagt mir, meister hildebrant, wie sît ir sô naz
von dem verchbluote? oder wer tete iu daz?
ich waene ir mit den gesten zem hûse habt gestriten.
ich verbôt ez iu sô sêre, ir hetez billîch vermiten .>
Dô sagt er sînem hêrren: < ez tete hagene.
der sluog mir dise wunden in dem gademe,
dô ich von dem recken wolde wenden dan.
mit dem mînem lebene ich dem tiuvel kûme entran .>
Dô sprach der bernaere: < vil rehte ist iu geschehen,
dô ir mich vriuntschefte den recken hôrtet jehen,
daz ir den vride brâchet, den ich in hete gegeben.
het ihs niht iemer schande, ir soldet vliesen daz leben .>
 <
Nû zürnet niht sô sêre, mîn hêrre dietrîch.
an mir unde mînen vriunden der schade ist alze rîch.
wir wolden rüedegêren hân getragen dan,
des enwolden uns niht gunnen des künec guntheres man .>
 <
Sô wê mir dirre leide . ist rüedegêr doch tôt!
daz muoz mir sîn ein jâmer vor aller mîner nôt:
gotelint diu edele ist mîner basen kint.
ach wê der armen weisen, die dâ ze bechelâren sint .>
Triwen unde leides mant in dô sîn tôt.
er begunde starke weinen, des gienc dem helde nôt;
 <owê getriwer helfe, die ich verlorn hân!
jane überwinde ich niemer des künec etzelen man.
 <
Muget ir mir, meister hildebrant, diu rehten maere sagen,
wer der recke waere, der in dâ hât erslagen?>
er sprach: < daz tete mit kreften der starke gêrnôt.
vor rüedegêres handen ist ouch der helt gelegen tôt .>
Er sprach ze hildebrande: < nû sagt mînen man,
daz si sich balde wâfen; wand ich wil dar gân.
unde heizet mir gewinnen mîn liehtez wîcgewant.
ich wil selbe vrâgen die helde ûz burgonden lânt .>
Dô sprach meister hildebrant: < wer sol zuo iu gên?
swaz ir habt der lebenden, die seht ir bî iu stên.
daz bin ich alterseine: die andern die sint tôt .>
dô erschraht er dirre maere, des gienc im waerlîche nôt,
Wand er leit sô grôzez zer werlde nie gewan.
er sprach: < unde sint erstorben alle mîne man,
sô hât mîn got vergezzen, ich armer dietrîch.
ich was ein künec hêre, vil gewaltic unde rîch .>
 <
Wie kunde ez sich gefüegen,> sprach aber dietrîch,
 <daz si alle sint erstorben, die helde lobelîch,
von den strîtmüeden, die doch heten nôt?
wan durch mîn ungelücke, in waere vremde noch der tôt.
Sît daz es mîn unsaelde niht lânger wolde entwesen,
sô sagt mir, ist der geste noch iemen genesen?>
dô sprach meister hildebrant: < daz weiz got, nieman mê
niwan hagenen aleine unde gunther der künec hêr .>
 <
Owê, lieber wolfhart, sol ich dich hân verlorn,
sô mac mich balde riwen daz ich ie wart geborn!
sigestap unde wolfwîn unde ouch wolfprant!
wer sol mir danne helfen in der amelunge lânt?
helpfrich der vil küene, unde ist mir der erslagen,
gêrbart unde wîchart, wie solde ich die verklagen?
daz ist an mînen vröuden mir der leste tac.
owê daz vor leide nieman sterben nemac!>
Dô suocht der hêrre dietrich selbe sîn gewant.
im half, daz er sich wâfent, meister hildebrant.
dô klagete alsô sêre der kreftige man,
daz daz hûs erdiezen von sîner stimme began.
Dô gewan er widere rehten heldes muot.
in grimme wart gewâfent dô der helt guot,
einen schilt vil vesten nam er an die hant.
si giengen balde dannen, er unde meister hildebrant.
Dô sprach von tronege hagene . < ich sihe dort her gân
den hêrren dietrîchen, der wil uns bestân
nâch sînem starken leide, daz im ist hie geschehen.
man sol daz hiute kiesen, wem man des besten müge jehen.
Jane dunket sich von berne der hêrre dietrîch
nie sô starc des lîbes unde ouch sô gremelîch,
unde wil erz an uns rechen, daz im ist getân,>
alsô redete hagene, < ich tar in rehte wol bestân .>
Dise rede hôrte dietrîch unde hildebrant.
er kom dâ er die recken beide stênde vant
ûzen vor dem hûse, geleinet an den sal.
sînen schilt den guoten den sazte dietrîch zetal.
In leitlîchen sorgen sprach dô dietrîch:
 <wie habt ir sô geworben, gunther, künec rîch,
wider mich ellenden? waz het ich iu getân?
alles mînes trôstes des bin ich eine bestân.
Iuch endûhte niht der volle an der grôzen nôt,
dô ir uns rüedegêren den helt sluoget tôt:
nû habet ir mir erbunnen aller mîner man.
jane het ich iu helden sölher leide niht getân.
Gedenket an iuch selben unde an iwer leit,
tôt der iwern vriunde unde ouch diu arbeit,
ob ez iu guoten recken beswaeret iht den muot.
owê wie rehte unsanfte mir tôt der rüedegêres tuot!
Ez geschach ze dirre werlde nie leider manne mê.
ir gedâhtet übele an mîn unde iwer sêr.
swaz ich vröuden hête, diu lît von iu erslagen.
jane kan ich niemer mêre die mîne mâge verklagen .>
 <
Jane sîn wir niht sô schuldic,> sprach dô hagene.
 <ez giengen zuo disem hûse iwer degene,
gewâfent wol ze vlîze, mit einer schar sô breit.
mich dunket daz diu maere iu niht rehte sîn geseit .>
 <
Waz sol ich gelouben mêre? mir seitez hildebrant,
dô mîne recken gerten von amelunge lânt
daz ir in rüedegêren gaebet ûz dem sal,
dô bütet ir niwan spotten den küenen helden her zetal .>
Dô sprach der künec von rîne: < si jâhen wolden tragen
rüedegêren hinnen, den hiez ich in versagen
etzeln ze leide, unde niht den dînen man,
unz daz dô wolfhart darumbe schelten began .>
Dô sprach der helt von berne: < ez muos et alsô sîn.
gunther, künec edele, durch die zühte dîn
ergetze mich der leide, di mir von dir sint geschehen,
unde süene ez, rîter küene, daz ich des künne dir gejehen.
Ergip dich mir ze gîsel, du unde ouch dîn man.
sô wil ich behüeten, sô ich aller beste kan,
daz dir hie zen hiunen nieman niht entuot.
dune solt an mir niht vinden niwan triwe unde guot .>
 <
Daz enwelle got von himele,> sprach dô hagene,
 <daz sich dir ergaeben zwêne degene,
die noch sô werlîche gewâfent gegen dir stânt
unde noch sô ledeclîche vor ir vîanden gânt .>
 <
Ir ensult ez niht versprechen,> sô redete dietrich,
 <gunther unde hagene . ir habt beide mich
sô sêre beswaeret, daz herze unde ouch den muot,
welt ir mich ergetzen daz ir ez vil billîchen tuot.
Ich gibe iu mîne triwe unde sicherlîche hant,
daz ich mit iu rîte heim in iwer lânt.
ich leit iuch nâch den êren oder ich gelige tôt,
unde wil durch iuch vergezzen der mînen groezlîchen nôt .>
 <
Nune muotet sîn niht mêre,> sprach aber hagene.
 <von uns enzimt daz maere niht wol ze sagene,
daz sich iu ergaeben zwêne alsô küene man.
nû siht man bî iu nieman wan eine hildebranden stân .>
Dô sprach meister hildebrant: < got weiz, her hagene,
der iu den vride biutet mit iu ze tragene,
ez kumt noch an die stunde daz ir in möhtet nemen.
die suone mînes hêrren möht ir iu lâzen gezemen .>
 <
Jâ naeme ich ê die suone,> sprach aber hagene,
 <ê ich sô lasterlîche ûz einem gademe
vlühe, meister hildebrant, als ir hie habt getân.
ich wânde daz ir kundet baz gein vîanden stân .>
Des antwurte hildebrant: < zwiu verwîzet ir mir daz?
nû wer was der ûf einem schilde vor dem waskensteine saz,
dô im von spânje walther sô vil der vriunde sluoc?
ouch habt ir noch ze zeigen an iu selben genuoc .>
Dô sprach der hêrre dietrich: < daz enzimt niht helde lîp,
daz si suln schelten sam diu alten wîp.
ich verbiut iu, hildebrant, daz ir iht sprechet mê.
mich ellenden recken twingent groezlîchiu sêr.
Lât hoeren,> sprach dietrich, < recke hagene,
waz ir beide sprâchet, snelle degene,
dô ir mich gewâfent zuo iu sâhet gân?
ir jâhet daz ir eine mit strîte woldet mich bestân .>
 <
Jane lougent iu des nieman,> sprach hagene der degen,
 <ine wellez hie versuochen mit den starken slegen,
ez ensî daz mir zebreste daz nibelunges swert.
mir ist zorn daz unser beider hie ze gîsel ist gegert .>
Dô dietrîch gehôrte den grimmen hagenen muot,
den schilt vil balde zuhte der snelle degen guot.
wie balde gein im hagene von der stiege spranc!
nibelunges swert daz guote vil lûte ûf dietrîche erklânc.
Dô wesse wol her dietrich daz der küene man
vil grimmes muotes waere . schermen im began
der hêrre von berne vor angestlîchen slegen.
wol erkand er hagenen, den vil zierlîchen degen.
Ouch vorht er balmungen, ein wâfen starc genuoc.
under wîlen dietrich mit listen wider sluoc,
unz daz er hagenen mit strîte doch betwanc.
er sluoc im eine wunden, diu was tief unde lânc.
Dô dâcht der hêrre dietrich: < du bist in nôt erwigen.
ich hâns lützel êre, soltu tôt vor mir geligen.
ich wil ez sus versuochen, ob ich ertwingen kan
dich mir ze einem gîsel .> daz wart mit sorgen getân.
Den schilt liez er vallen; sîn sterke diu was grôz.
hagenen von tronege mit armen er beslôz.
des wart dô betwungen von im der küene man.
gunther der edele darumbe trûren began.
hagenen bant dô dietrich unde vuort in, dâ er vant
die edeln küneginne, unde gab ir bî der hant
den küenesten recken der ie swert getruoc.
nâch ir vil starkem leide dô wart si vroelîch genuoc.
Vor liebe neic dem degene daz etzelen wîp;
 <iemer sî dir saelic dîn herze unde ouch dîn lîp.
du hâst mich wol ergetzet aller mîner nôt.
daz sol ich iemer dienen, mich ensûmes der tôt .>
Dô sprach der hêrre dietrich: < ir sult in lâzen genesen,
edeliu küneginne . unde mac daz noch gewesen,
wie wol er iuch ergetzet daz er iu hât getân!
er ensol des niht engelten, daz ir in seht gebunden stân .>
Dô hiez si hagenen vüeren an sîn ungemach,
dâ er lac beslozzen unde dâ in nieman sach.
gunther der künec edele rüefen dô began:
 <war kom der helt von berne? der hât mir leide getân .>
Dô gienc im hin engegene der hêrre dietrîch.
daz guntheres ellen daz was vil lobelîch.
done beit ouch er niht mêre, er lief her vür den sal.
von ir beider swerten huop sich ein groezlîcher schal.
Swie vil der hêrre dietrich lânge was gelobt,
gunther was sô sêre erzürnet unde ertobt,
wand er nâch starkem leide sîn herzevîent was.
man sagt ez noch ze wunder, daz dô her dietrich genas.
Ir ellen unde ir sterke beide wâren grôz.
palas unde türne von den slegen dôz,
dô si mit swerten hiwen ûf die helme guot.
ez het der künec gunther einen hêrlîchen muot.
Sît twang in der von berne, sam hagenen ê geschach.
daz bluot man durch die ringe dem helde vliezen sach
von einem scharpfen swerte, daz truoc dietrich.
dô het gewert her gunther nâch müede lobelîche sich.
Der hêrre wart gebunden von dietrîches hant,
swie künege niene solden lîden solhiu bant.
er dâcht ob er si lieze, den künec unde sînen man,
alle die si vünden, die müesen tôt von in bestân.
dietrîch von berne der nam in bî der hant,
dô vuort er in gebunden dâ er kriemhilde vant.
dô was mit sînem leide ir sorgen vil erwant.
si sprach: < willekomen gunther ûzer burgonden lânt .>
Er sprach: < ich solt iu nîgen, vil liebiu swester mîn,
ob iwer grüezen möhte genaedeclîcher sîn.
ich weiz iuch, küneginne, sô zornec gemuot,
daz ir mir unde hagenen vil swachez grüezen getuot .>
Dô sprach der helt von berne: < vil edeles küneges wîp,
ez enwart nie gîsel mêre sô guoter rîter lîp,
als ich iu, vrouwe hêre, an in gegeben hân.
nû sult ir die ellenden mîn vil wol geniezen lâzen .>
Si jach si taet ez gerne . dô gienc her dietrîch
mit weinenden ougen von den helden lobelîch.
sît rach sich grimmeclîchen daz etzelen wîp.
den ûzerwelten degenen nam si beiden den lîp.
Si lie si ligen sunder durch ir ungemach,
daz ir sît dewedere den andern nie gesach,
unz si ir bruoder houbet hin vür hagenen truoc.
der kriemhilde râche wart an in beiden genuoc.
Dô gienc diu küneginne dâ si hagenen sach.
wie rehte vîentlîche si zuo dem helde sprach:
 <welt ir mir geben widere daz ir mir habt genomen,
sô muget ir noch wol lebende heim zen burgonden komen .>
Dô sprach der grimme hagene: < diu rede ist gar verlorn,
vil edeliu küneginne . jâ hân ich des gesworn,
daz ich den hort iht zeige die wîle daz si leben,
deheiner mîner hêrren, sô sol ich in niemene geben .>
 <
Ich bringez an ein ende,> sô sprach daz edel wîp.
dô hiez si ir bruoder nemen den lîp.
man sluoc im ab daz houbet; bî dem hâre si ez truoc
vür den helt von tronege . dô wart im leide genuoc.
Alsô der ungemuote sînes hêrren houbet sach,
wider kriemhilde dô der recke sprach:
 <du hâst ez nâch dînem willen zeinem ende brâht,
unde ist ouch rehte ergangen als ich mir hête gedâht.
Nû ist von burgonden der edel künec tôt,
gîselher der junge, unde ouch her gêrnôt.
den schaz den weiz nû nieman wan got unde mîn:
der sol dich, vâlândinne, iemer wol verholn sîn .>
Si sprach: < sô habt ir übele geltes mich gewert.
sô wil ich doch behalten daz sîfrides swert.
daz truoc mîn holder vriedel, dô ich in jungest sach,
an dem mir herzeleide von iwern schulden geschach .>
Si zôh ez von der scheiden, daz kunde er niht erwern.
dô dâchte si den recken des lîbes wol behern.
si huob ez mit ir handen, daz houpt si im ab sluoc.
daz sach der künec etzel: dô was im leide genuoc.
 <
Wâfen,> sprach der vürste, < wie ist nû tôt gelegen
von eines wîbes handen der aller beste degen,
der ie kom ze sturme oder ie schilt getruoc!
swie vîent ich im waere, ez ist mir leide genuoc .>
Dô sprach der alte hildebrant: < ja geniuzet si es niht,
daz si in slahen torste, swaz halt mir geschiht.
swie er mich selben braehte in angestlîche nôt,
idoch sô wil ich rechen des küenen tronegaeres tôt .>
hildebrant mit zorne zuo kriemhilde spranc,
er sluoc der küneginne einen swaeren swertes swanc.
jâ tete ir diu sorge von hildebrande wê.
waz mohte si gehelfen daz si sô groezlîchen schrê?
Dô was gelegen aller dâ der veigen lîp.
ze stücken was gehouwen dô daz edele wîp.
dietrich unde etzel weinen dô began,
si klagten inneclîche beide mâge unde man.
Diu vil michel êre was dâ gelegen tôt.
die liute heten alle jâmer unde nôt.
mit leide was verendet des küneges hôhgezît,
als ie diu liebe leide zaller jungeste gît.
Ine kan iu niht bescheinen, waz sider dâ geschach:
wan rîter unde vrouwen weinen man dâ sach,
dar zuo die edeln knehte, ir lieben vriunde tôt.
hie hât daz maere ein ende: daz ist der nibelunge nôt.
