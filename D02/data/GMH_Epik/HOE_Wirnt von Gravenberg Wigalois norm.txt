Wer hât mich guoter ûf getân?
sî ez iemen der mich kan
beidiu lesen unde verstên,
der sol gnâde an mir begên,
ob iht wandels an mir sî,
daz er mich doch lâze vrî
valscher rede: daz êret in.
ich weiz wol daz ich niene bin
geliutert unde gerihtet
noch sô wol getihtet
michn velsche lîhte ein valscher man,
wan sich nieman vor in kan
behüeten wol, swie rehte er tuot.
dehein rede ist sô guot
sine velschen si, daz weiz ich wol.
swaz ich valsches von in dol,
owê, wem sol ich daz klagen?
ich wilz et harte ringe tragen,
mac ich der besten lop bejagen.
Swer nâch êren sinne,
triwe unde êre minne,
der volge guoter lêre-
daz vürdert in vil sêre-
unde vlîze sich dar zuo
wie er nâch den getuo
den diu werlt des besten giht,
unde die man doch dar under siht
nâch gotes lône dienen hie;
den volge wir, wan daz sint die
den got hie saelde hât gegeben
unde dort ein êwiclîchez leben,
dar nâch wir alle sulen streben.
Waer ich ein alsô wîser man
daz ich wol möhte- als ich doch kan-
gesprechen nâch des herzen gir!
leider, nû geswîchent mir
beidiu zunge unde ouch der sin,
daz ich der rede niht meister bin
die ich ze sprechen willen hân,
wan daz ich ez dar ûf hân getân
daz ich mînen willen hie
gerne erzeicte- wesse ich wie-
daz ez die wîsen dûhte guot.
got gebe mir sin unde in den muot
daz si mirz vervâhen wol.
ich bin noch ganzer sinne hol;
des sprich ich nâch kindes sit.
erziuge ich hie iht guotes mit,
ob mîn geist gevüeget daz,
des sol man mir danken baz
dan einem sinne rîchen man,
der meister ist unde sprechen kan:
der hât des mê dan ich getân.
Man sol mir des gnâde sagen
daz ich her in mînen tagen
mich dar ûf geflizzen hân,
sît ich mich guotes êrst versan,
wie ich mit mîner zungen daz
verdiente daz die wîsen baz
mich mit ir gruoze hêten doch;
des bin ich erlâzen noch;
daz machet mîn grôz unheil
unde mîn boeser sin ein teil.
waz vrumt den rîchen argen man,
der al der werlt guotes erban,
ob er tûsent marke
heizet in sîner arke
vil vaste besliezen?
wer mac des geniezen,
ern wellez teilen unde geben?
an dem honige ist mir vergeben,
wand ich durch mînen boesen gemach
mînen schaden übersach,
des ist mîn leben iemer swach.
Si wellent daz daz iht witze sîn,
swer rôtez golt under diu swîn
werfe unde edel gesteine:
des vreuwent si sich doch kleine:
si wâren ie vür daz golt
der vil trüeben lachen holt;
dâ bewellent si sich inne .-
swer guote rede minne
unde si gerne hoere sagen,
der sol mit zühten gedagen
unde merken si rehte: daz ist im guot.
si getiuret vil maneges mannes muot,
wand er vernimt vil lîhte dâ
des er sich gebezzert sâ;
daz getiuret in oft anderswâ.
Sô spricht vil lîhte ein tumber man
eine rede, der si gemerken kan
daz si dem ze staten kumt
unde im an sînen siten vrumt.
swâ von dem guoten guot geschiht,
daz dunket die boesen gar enwiht,
wand in vil wênic ze herzen gât
guotiu rede unde guot getât.
si bietent lîhte d'ôren' dar:
ir muot stêt aber anders war:
an valsch unde an bôsheit.
swaz den von mir wirt geseit,
daz ruofte ich gerner in einen walt:
dâ vünde ich doch die tagalt
daz mir mîn ôre würde erschalt.
Hie vinde ich anders lônes niht
wan swaz er hoeret oder siht,
des spot er gerne swâ er mac;
daz ist des valschen widerslac;
swaz dem von mir wirt geseit
êren oder vrümicheit,
des nimt er vil kleine war;
er lât ez durch diu ôren gar,
zem einen în, zem andern ûz.
ezn vrumt in niht umb ein grûz
swaz ich im guotes gesagen kan,
wand im sîn valschez herze erban
guotes unde êren.
wer mac den guot gelêren
der ein valschez herze treit?
er bewillet sich mit der bôsheit
als sich daz swîn mit horwe tuot.
zem besten rihtet iwern muot.
nû volget mir: ez wirt iu guot.
Mîn kunst diu was verborgen ie;
die wold ich nû offen hie,
ob ich mit mînem munde
möhte swaere stunde
den liuten senfte machen,
unde von solhen sachen
daz guot ze hoeren waere.
nû wil ich iu ein maere
sagen, als ez mir ist geseit.
zeiner ganzen wârheit
trûwe ich ez niht bringen;
wan eines wil ich dingen:
daz ir durch iwer hövischeit
dem tihtaer des gnâde seit
der ditze hât getihtet,
mit rîmen wol berihtet,
wan ditz ist sîn êrstez werc.
er heizet wirnt von grâvenberc.
der werlte ze minnen
enblient erz sînen sinnen:
ir gruoz wil er gewinnen.
Ez was hie bevor, sô man seit,
ein künec, der ie nâch êren streit,
des nam wîten ist erkant;
Britanjâ hiez sîn lânt,
selbe hiez er artûs;
ze karidôl hêt er hûs.
mit solhen vröuden stuont ez dô
daz uns daz nû machet vrô
sô man der hêrren vrümicheit
uns niwan mit worten seit
die dô des hoves pflâgen;
die muosen dicke wâgen
durch lop den lîp: daz was ir sit.
dâ muosen si verdienen mit
die stat zer tavelrunde.
swer daz verdienen kunde
daz er der taveln reht besaz,
den hêt man iemer deste baz.
ouch ist ê oft vil geseit
von der hêrren vrümicheit
unde von des küneges milte,
den des niht bevilte
swaz er êren möhte bejagen;
des muoz man von im iemer sagen;
beidiu sîn nam unde sîn lânt
diu sint manegem erkant
der ir dewederz nie gesach.
von dem mir nie guot geschach
dem wil ich doch sprechen guot,
ob er daz beste gerne tuot;
daz was von kinde ie mîn muot.
Als ich ez vernomen hân,
sô lac daz hûs an einer plân.
ein grôz vôreis dar an stiez.
der künec daz vil selten liez
ern rite baneken darin.
ez was der rîter gewin
unde ir aller bestez spil
daz si âventiure vil
dâ zallen zîten vunden.
daz jagen mit den hunden
was dâ under wîlen grôz.
durch den walt ein wazzer vlôz
vür daz hûs an einer sît;
daz was eben unde wît,
besetzet vil hêrlîche
mit manegem vürsten rîche,
die alle gehûset hêten drin.
ez was der geste gewin
daz si alle umb êre striten;
deheine vrümcheit si vermiten,
daz beste si alle tâten.
daz hûs was wol berâten
mit vil grôzer rîcheit,
als uns diu âventiure seit;
ir guot was manegem man bereit.
Des küneges hûs enmitten pflac
der, nâch dem alten site, pflac
die rîter alle enpfâhen wol;
er was reiner tugent vol,
gewizzen unde staete;
âne valsche raete
minnet er iegelîchen man;
daz was hêrlîch getân.
als ez von im geschriben stêt,
wol tûsent rîter er hêt
ze gesinde tägelîche;
der iegelîcher was sô rîche
an rossen unde an gewande,
an bürgen unde an lânde,
daz im nihtes gebrast;
dar zuo hêt er manegen gast,
den er von sîner hant beriet;
von im nieman ungetroestet schiet;
er lôste den recken dicke ir pfant;
des ist noch sîn nam erkant
von sîner milte über älliu lânt.
Ein palas hêt diu künegîn
daz was märmelsteinîn,
gezieret wol begarwe,
von vier hande varwe:
rôt, brûn, weitîn unde gel;
daz hûs daz was sinwel,
beliewet umb unde umbe wol.
rîcher vrouwen was ez vol;
vil manic maget sûberlîch
dienten aller tägelîch
der rîchen küneginne.
ouch hêt si dar inne
rîcheit unde vröude vil.
aller hande seitspil
die juncvrouwen kunden;
daz hôrte man zallen stunden
in den gewelben schellen;
der kleinen hunde bellen
dar inne vaste klingen;
manegen vogel singen
in den liewen über al:
galânder unde nachtegal
iegelîcher sîne stimme sanc.
die vrouwen dûhte diu wîle unlânc;
des sagten si dem künege danc.
Nû hêt der künec einen sit-
dâ was sîn hof getiuret mit-
daz er ze tische nie gesaz
des morgens, ê er eteswaz
von âventiure hêt vernomen.
eins tages was ez alsô komen,-
daz doch selten dâ geschach-
daz man niht âventiure sach
unze wol nâch mittem tage;
daz was des ingesindes klage;
si stuonden an der warte hie.
diu edel küneginne gienc
von den rîtern ûf ir sal.
dô sach si bî der mûr zetal
einen schoenen rîter haben;
der was geriten an den graben.
der vrouwen was er unbekant.
ein sper vuort er in der hant,
von scharlachen was er gekleit,
sîn pfärt was rôt daz er reit,
sîn hâr gemischet unde reit.
Als er die küneginne sach,
vil gezogenlîche er dô sprach
 <ûf gnâde bin ich komen her;
nû gewert mich, vrouwe, des ich ger,
durch wîplîche güete:
sô ist mîn gemüete
geprîset iemer mêre;
nû enpfâhet durch iwer êre
mîn bet genaediclîche,
daz iuch diu saelde rîche .>
 <nû sprechet, rîter, wes ir gert .>
 <vrouwe, daz ich werde gewert .>
 <nû saget mir doch: wes?>
 <vrouwe, niwan des:
daz ir von mir geruochet nemen
einen gürtel, der wol möhte gezemen
al der werlte vrouwen;
den lâz ich iuch schouwen.
behaltet in unz morgen vruo.
trage iuch iwer muot dar zuo,
sô habet iu'n' zeigen von mir;
sî ab, vrouwe, daz ir
den gürtel niht behalten welt,
sô wil ich in als ein helt
morgen holen hie durch strît
ze rehter âventiure zît;
od ich bin der hie tôt gelît .>
Diu vrouwe sprach < daz si getân;
ich wil âne boesen wân
von iu die gâbe enpfâhen hie;
alsô doch- ich sagiu, wie-
daz ich iuch, rîter, niht entwer:
ir sult morgen komen her
unde holt den gürtel; daz ist mîn rât.
ich schaffez wol daz ez sô ergât
daz ir behaltet iwer leben.
nû wizzet, ich hân iu wol gegeben
daz ich daz tuon durch iwer bet
mit willen hie an dirre stet
daz ich durch man ê nie getet .>
Den gürtel leite er ûf daz sper;
mit guotem willen reicht er
der vrouwen sîne gâbe dô;
er neic ir unde sprach alsô
 <nû lât mich iwer hulde haben;
ich wil rîten von dem graben
wider zuo dem walde .>
dô reit er alsô balde
daz sîn dâ nieman war genam
unz er ze sînen knappen kam.
die wârn mit grôzen vröuden dâ;
si sâhen in zuo rîten sâ.
nû lâze wir den rîter sîn.
den gürtel hât diu künegîn;
der rieme was alsô getân
daz ich iu niht gesagen kan
welher hande er waere;
er was ninder laere
von gesteine noch von golde;
swer einen wünschen solde,
dern würde niemer alsô guot.
der küneginne riet ir muot
daz si den gürtel umbe bant;
dô hêt diu vrouwe sâ zehant
vröude unde wîsheit:
sine truobte deheiner slahte leit,
die sprâche kunde si alle wol,
ir herze daz was vröuden vol,
swaz spils man dâ begunde,
si dûhte des wie siz kunde;
deheiner kunst ir niht gebrast.
si dûhte daz der selbe gast
wol möhte sîn ein rîcher künec;
er dûhte si biderbe unde vrümic
als ez wol an dem gürtel schein.
si schuof daz ir her gâwein
würde brâht ûf den sal.
von den liewen gienc si zetal
wider sitzen an ir stat;
die vrouwen si alle sitzen bat.
her gâwein kom als si gebôt.
ern vorhte deheiner slahte nôt;
des gelac vil maneger von im tôt.
Diu vrouwe in zuo ir sitzen hiez.
si wesse wol daz er niht enliez
swes si in bat ern taete daz;
ir geviel sîn vuore deste baz.
si sprach < helt, nû râtet mir,
wand ich erkenne wol daz ir
habt sô tugenthaften muot
daz ir niemer missetuot:
daz hât man ofte an iu gesehen.
ein âventiure ist mir geschehen,
die wil ich iuch wizzen lâzen;
ich bedarf wol iwers râtes dran .>
waz welt ir der rede mê?
si sagt im als ich iu ê.
als er von ir hêt vernomen
wie der rîter dar was komen
unde wiez umb den gürtel stuont,
dô tete er als die wîsen tuont:
eine wîle er swîgende saz.
mit bedâhtem muote sprach er daz
 <nû wizzet, vrouwe hêre,
ez waer wider iwer êre
unde würde ein boesez maere,
swie guot der gürtel waere,
unde engaebet ir in im niht wider.
vrouwe, irn sult niht nider
lâzen iwern hôhen muot
durch deheiner slahte guot:
ir sît dar zuo ze rîche;
unde wizzet waerlîche:
swie sîn dar nâch werde rât,
kumt er morgen, als er hât
gelobet, daz man in bestât .>
Diu rede hêt ein ende hie.
her gâwein zem gesinde gienc
unde sagt in die geschiht dô;
des wurden die rîter alle vrô.
des andern morgens kom durch strît
ze rehter âventiure zît
der vil tugenthafte gast
gewâfent daz im nihts gebrast.
ern vorhte deheiner slahte nôt.
ein ravît reit er daz was rôt,
daz gienc ze sprunge schône.
sîn zimier was ein krône;
ein grôz rubîn dar inne lac;
diu krône lûhte als der tac
von golde unde von gesteine.
sîn angest diu was kleine.
sîn wâfenroc von borten was;
ein samît grüene alsam ein gras
was ze der banier gesniten.
sus kom der rîter dar geriten.
ûf sînem schilte lac ein ar;
der was von rôtem golde gar,
daz ander von lazûre.
sus reit er zuo der mûre,
dâ er die küneginne vant.
sînen helm er abe bant
unde sazte in ûf den satelbogen.
er was höfsch unde wol gezogen.
sin houbet daz entwâfent er,
an die mûre leint er sîn sper.
dô er die küneginne ersach,
mit grôzen zühten er dô sprach
 <edle vrouwe, hoeret mich
durch iwer güete; des ger ich.
wert mich mit gnaedeclîchem sit
eins dinges, des ich iuch bit:
daz ir die gâbe behaltet hie .>
si sprach < rîter, des enwart mir nie
ze muote, daz geloubet mir;
edel rîter, jâne sult ir
solher dinge niht harte gern
der man iuch niht mac gewern;
ich wil der rede von iu enbern.
Hêrre, nemt den gürtel wider .>
si liez in schône vallen nider
von der mûre ûf sîn knie;
mit der hant ern ouch enpfie.
als er die vrouwen zürnen sach,
der rîter offenlîche sprach
 <swer ie durch hövischeit gestreit,
der gewinne in mit manheit
an mir: des hât er êre;
od ichn wil niemer mêre
des hoves wort gesprechen;
sol ich niht zebrechen
mîn sper vor der porte hie,
sôn geschach hie âventiure nie .>
der vrouwen neic er sâ zehant.
sînen helm er ûf bant
unde reit vermezzenlîche dan
vür daz hûs ûf die plân.
die von der tavelrunde
sprâchen mit einem munde
 <wâ nû schilt unde sper!
harnasch unde ors her!>
unde swer ê bereit wart,
der was der êrste an die vart.
Kaiî den schilt ze halse nam;
mit zorne er ûz ze velde kam:
er wolde bejagen den gewin.
mit grôzen schanden vlôs er in,
wand in der rîter niderstach-
daz ez diu küneginne sach-
von dem orse ûf daz gras.
Didones der naehste was;
der rief in rîterlîche an;
dô kêrte er als ein küene man
unde stach in von dem rosse nider.
gegen dem walde kêrter wider.
Segremors erreit in dô;
mit dem teilt er den gürtel sô
daz er mit leide den lângen tac
betoubet ûf dem velde lac.
Miljanz, der tugentrîche man,
der reit in rîterlîche an;
den stach er nider ûf die plân;
daz was im selten ê getân.
ichn kan si niht genennen gar,
wan daz diu tugenthafte schar
von der tavelrunde
in vil kurzer stunde
wart dâ sigelôs ersehen;
owê, wie mohte daz ie geschehen!
alle die nâch dem rîter riten
die kunde er des vil wol erbiten
daz si in liezen rîten dan.
an dem velde lac manic man
der des ungewon was;
bedecket was daz grüene gras
mit den schilten eteswâ;
diu ros liefen ledic dâ,
als ein stuot waer ûz geslagen;
man sach dâ manegen în tragen
der ê schône was ûz geriten.
si möhten in gerne hân vermiten,
wan si dâ schande von im liten.
Nû reit der rîter sâ zehant
dâ er sîne knappen vant.
die wâren sîns gelückes vrô;
mit vröuden enpfiengen si in dô.
den helm man im abe bant;
selbe schut er sîn îsengwant
in den schilt zuo im dâ.
zwêne knappen hiez er sâ
an daz vôreis rîten.
er sprach < ir sult dâ bîten
unz ir daz vil rehte erspehet
daz ir einen rîter sehet
von dem hûse rîten her;
den erkenne ich wol, wan daz ist der
dem an deheinem strîte nie
von sîner zagheit missegie;
gegen dem wil ich ruowen hie .>
Die knappen riten vür den walt.
ir vröude diu was manicvalt.
si warten, als er in gebôt.
dô hôrten si vil grôze nôt
von der mässenîe klage.
der hof enwart nie vor dem tage
geletzet alsô sêre.
diu künegîn ginovêre
saz mit grôzem jâmer hie:
irn geschach dâ vor sô leide nie.
nû wâfent sich her gâwein,
der ie in rîters êren schein.
ûf sîn ors saz er.
man reichte im schilt unde sper.
sus reit er vür daz bürgetor;
dâ sâhen in die knappen vor.
er reit stätelîche dan.
ze strîte was er ein wîse man,
wan er hêt ofte vil gestriten,
durch manheit ûf den lîp geriten.
er stapfet sanfte, im was niht gâch.
daz ingesinde sach im nâch
unde bat got sînes lîbes pflegen.
si hêten sich sîn gar bewegen,
wan daz im nie misselânc.
daz gevilde daz was harte lânc;
daz reit er gegen dem walde nider.
die zwêne knappen îlten wider
unde sagten im er kaeme dâ.
der rîter hiez sich wâfen sâ.
den gürtel gurter umbe sich;
wan durch sîn kraft, sô dûhte mich
im waer dâ misselungen.
diu ors ze samne sprungen
dô si ein ander sâhen.
si begunden vaste gâhen;
diu ors nâmens mit den sporn;
ir ietweder hêt erkorn
den andern underz kinnebein;
dô huop sich under in zwein
ein harte schoeniu rîterschaft,
wan ir ietweders schaft
brast ze manegen stücken;
dô muosen si zücken
diu swert von den sîten;
hie huop sich schoenez strîten
enzwischen in beiden.
wer solde si dâ scheiden,
sît dâ nieman bî in was?
si erbeizten nider ûf daz gras.
diu ors enhêten in niht getân;
si liezen über sich selben gân.
si hêten beide ganze kraft
unde vâhten ouch mit meisterschaft,
wan si kundenz beide wol.
mir ist leit, daz ich ez sagen sol
daz dem hêrren gâwein ie
an dem strîte missegie;
doch wil ich im des prîses jehen:
im waere des lasters niht geschehen
wan durch den gürtel, den er truoc:
der steine kraft in nider sluoc;
dâ von der gast den sic gewan.
er waer sîn anders gar erlân.
des wart her gâwein vil unvrô.
der edel rîter vienc in dô;
in sîn gezelt zôch er in;
daz was ein rîterlîch gewin.
owê, daz dem hêrren gâwein ie
von deheinem manne missegie:
wan bezzer rîter dern wart nie.
Als diu sicherheit wart getân,
dô reit der gevangen man
mit dem hêrren durch den walt.
diu klage was vil manicvalt
dâ ze hove von der geschiht.
künec artûs was dâ heime niht:
er was ûz an daz gejeit.
dô er kom, dô was im leit
unde truobet sêre sînen muot,
daz sô manic rîter guot
geschendet was von einem man.
ouch was des ingesindes wân
daz her gâwein waere erslagen;
daz begundens alle klagen.
sîn schande was im doch sô geschehen
daz ir deheiner si hêt ersehen:
dâ von was ez in unkunt.
ezn kaeme ouch niemer vür mîn munt,
hêt mirz ein knappe niht geseit
zeiner ganzen wârheit,
wider den ich alle wîle streit.
Nû riten die zwên küene man
mit vil grôzen vröuden dan
unde kômen in ein wilde lânt.
der hêrre den gürtel abe bant
als er die vreise vor im sach.
zem hêrren gâwein er dô sprach
 <hêrre unde lieber geselle,
seht ir daz gevelle
unde die steinwende?
daz ist âne wende
wirn müezen rîten dar an.
nû nemt den gürtel den ich hân;
behalt in unz an iwern tôt
unde sît sicher vor aller nôt:
wan daz ir siglôs sît ersehen
daz ist von sîner kraft geschehen.
ichn zel mirz ze deheiner vrümicheit,
wand ir habt grôze manheit
begangen allez iwer leben;
man hât iu ie den prîs gegeben
an rehter rîterschefte.
daz mir von mîner krefte
diu êre sî gevallen hie,
den gelouben gewan ich nie,
wan daz ist ie âne wân
ezn habe der steine kraft getân.
iun mac nû niemer missegên;
ân angest müget ir bestên
swaz vreise ir in der werlte welt .>
mit triwen neic im dô der helt;
der gâbe wart er harte vrô.
er gnâdet im unde gurte dô
den gürtel under sîn îsengwant.
dâ von enpfienc er zehant
vil grôze sterke unde manheit.
ûf den berc er dô reit
nâch dem hêrren in ein lânt.
ich waen ie iemen würde erkant
ein lânt sô vröuden rîche:
ez bluot allez gelîche,
bluomen unde boume.
wie er in einen troume
waere, des bedûhte in sâ.
der vogel sanc was michel dâ.
daz lânt gar âne liute was:
niwan bluomen unde gras
der was daz gevilde vol.
diu ougen weide tete im wol.
swie ich ez doch kurzlîche sage,
si wârn geriten zwelf tage.
des drîzehenden morgens vruo
kômen si geriten zuo
einem wazzer daz was breit.
der rîter ez zetal reit
durch einen wünniclichen walt;
der was ze vröuden wol gestalt
von loube unde von gesange.
den riten si unlânge
unz er eine strâze vant;
diu wîste in in sîn eigen lânt.
die reise hêt er wol bewant.
Mit maeren vertriben si den tac.
nû sâhen si wâ vor in lac
ein burc harte veste,
diu schoenest unde diu beste
die si ie gesâhen;
der begundens nâhen.
ein wîtiu stat lac vor dem tor,
dâ wâren tiefe graben vor.
ein boumgart umb daz hûs lac:
den bevridet ein vestez hac.
sus riten si durch die stat.
den hêrren gâwein dô bat
der künec willekomen sîn.
er sprach < ditze lânt ist mîn
von dem walde unz an daz mer,
unde möhte ich ûz komen mit her
vür die berge, geloubet daz:
nie dehein künec besaz
sîn lânt sô gwalticlîche-
ich betwünge wol älliu rîche .>
sus reit er vür daz bürgetor;
dâ stuonden edel knappen vor,
rîter unde knehte,
die in nâch sînem rehte
enpfiengen küneclîche.
er nam geselliclîche
den hêrren gâwein bî der hant.
den helm man im abe bant
unde vuorte in an guot gemach.
ze sînen knappen er dô sprach
 <nû badet den rîter schône
daz ichs iu iemer lône .>
abe schut er sîn îsengwant.
si vuorten in enwec zehant
unde batten in rîterlîche.
der wirt der was rîche;
daz wol an dem gesinde schein.
sich kleite der hêrre gâwein
mit wîzer lînwaete;
ein juncvrouwe in naete
in einen roc pfellîn;
mit einem pelze härmîn
was er gefurrieret;
sus wart er gezieret.
her gâwein was ein schoene man.
des selben pfelles leite er an
einen mantel, der was wît.
nû kom ein bote- des was zît,-
der hiez in ûf ezzen gân;
der künec wolde ins niht erlân
ern müese sîn gemazze sîn;
ze kemenâten az diu künegîn:
daz schuof der wirt durch sîn gemach.
an disen dingen er wol sach
daz sîn wille unde sîn muot
was reine unde guot:
er tete im als man vriunden tuot.
Man gap im guote spîse dâ.
dô man gaz, dô vuorte in sâ
der künec zuo den vrouwen;
die mohte er gerne schouwen.
als er in den sal gienc,
diu küneginne in enpfie,
dar nâch ein sô schoeniu maget
daz ninder lebte, sô man saget,
ir gelîche bî der zît;
si was benamen âne strît
diu schoenest die er ie gesach;
des prîses ir diu werlt jach.
si enzunde im herze unde muot.
in dûhte daz wesen bî ir guot,
wan dâ was schoene unde jugent,
gewizzen unde ganziu tugent,
geburt unde sinne;
si möhte wol keiserinne
von ir tugent sîn gewesen.
wer möhte ouch noch vor ir genesen
diu sô schoene waere?
wir sulen guotiu maere
von den reinen wîben sagen
unde ir leit mit leide klagen,
die sich mit zühten kunnen tragen.
Als uns diu âventiure seit,
sô was diu juncvrouwe gekleit
nâch ir rehte harte wol,
als ein edel maget sol.
si truoc einen roc wîten,
von zwein samîten
gesniten vil gelîche,
eben unde rîche;
der eine was grüene alsam ein gras,
der ander rôter varwe was,
mit golde wol gezieret.
der was gefurrieret
mit vil grôzem vlîze:
herme vil wîze
hêt er bedecket;
der pelz was gestrecket
neben dem rocke gelîche.
gerigen meisterlîche
ein hemde was dar under;
des nam den rîter wunder
daz ez sô rehte lûter was:
als ein liehtez spiegelglas
was daz selbe hemde;
ez dûhte in harte vremde
daz ez sô kleine mohte sîn;
ez was wîz sîdîn
mit guldîner naete.
ouch gezam vil wol der waete
ein gürtel den diu maget truoc;
daz was ein borte guot genuoc
von golde unde von gesteine,
grôz unde kleine.
ûz einem smaragde was,
rehte grüene alsam ein gras,
diu rinke wol ergraben,
von golde ein ar dar ûf erhaben
mit gesmelze harte waehe;
daz werc daz was spaehe.
daz diu spängel solden sîn
daz wâren tier guldîn,
geworht mit grôzem vlîze;
dâ enzwischen berle wîze
wâren gestecket.
sus was er bedecket
mit edelem gesteine.
ichn gesach ir nie deheine-
geworht âne zungen-
diu sô wol bedrungen
mit gezierde waere
als an disem maere.
ouch was ein edele rubîn
durch sînen wünniclîchen schîn
in den gürtel vor geleit;
als si dehein swachez leit
truobte in ir gemüete,
sô benam des steines güete
mit süezem schîne ir ungemach,
sô si sîn varwe rehte ersach;
an tugende was er niht swach.
Sich hêt diu maget rîche
vil harte hövischlîche
in einen mantel gevangen,
wîten unde lângen,
genagelt wol mit golde,
bezogen als si wolde
mit einer veder härmîn;
dâ wâren gesniten în
von einer hiute vischîn-
der hâr daz was weitîn,
brâht von îberne-
mâne unde sterne;
daz zierte die veder harte wol;
harmzagel was si vol
innen bestecket;
die veder hêt bedecket
ein alsô guot siglât
daz diu werlt niht bezzers hât.
ouch wâren diu tassel
beidiu rôt unde gel,
ergraben harte kleine
ûz einem edeln steine
mit heidenischem liste:
der was ein âmatiste,
daz ander was ein jâchant.
ein zobel reichte ir ûf die hant,
der was swarz unde breit,
gemischet grâ unde reit,
als noch manic vrouwe treit.
An ir houbetloche vor
was der hêrre âmor
ergraben meisterlîche,
rehte dem gelîche
als ez leben solde;
eine strâle von golde
hêt er in der zeswen hant,
in der andern einen brant;
daz werc was guot unde kleine,
ûz eim karfunkelsteine
ergraben harte schône;
kleine als ein bône
was der selbe stein.
vor der juncvrouwen er schein
des nachtes swâ si gienc;
dehein vinster er dâ lie
dâ diu juncvrouwe inne was;
des tages glaster als ein glas.
dâ hafte si ir buosem mit
nâch der kärlinge sit.
si was wol grôzer dinge wert;
swes ir lîp zer werlte gert,
des hât diu saelde si gewert.
Diu maget truoc ein schapel,
daz was weitîn unde gel,
rôt, brûn unde wîz;
dar an lac vil grôzer vlîz
von golde unde von sîden.
swer daz nû wolde nîden
daz si sô schône was gekleit,
daz waer ein michel tôrheit,
wan ez ist âne ir aller schaden
swaz ich ûf si mac geladen
von sîden unde von borten
unde von gezierde, mit worten.
ir zöpfe wârn gebunden,
mit golde wol bewunden
unz an des hâres ende;
sô keiserlîch gebende
truoc diu maget reine.
ir hâr daz was kleine,
goltvar unde reit;
ir scheitel wîz unde niht ze breit.
diu stirne was ir sinwel.
eben unde lûter was ir vel,
von rôsen varwe wîze
getempert mit vlîze.
ir brâ brûn, sleht unde smal.
dâ bî hiengen ir zetal
reide löcke goltvar.
ir ougen lûter unde klâr.
ez waere wîp oder man,
swen si güetlîche an
mit lachenden ougen sach,
swaz dem leides ie geschach
des was zehant vergezzen.
diu saelde hêt si besezzen.
ir ôren wârn ze rehte gar,
als si waeren erwünschet dar,
von liehtvarwer wîze,
nâch dem gotes vlîze
beidiu krump unde hol.
diu nase was ir geschaffen alsô wol:
swer si iemer solde sehen,
dern möhte niht wandels dran erspehen
sine stüende gevüeclîche
dem antlütz wol gelîche.
diu hiufelîn wârn ir rôsenvar,
daz antlütze lûter gar
von roete unde von wîze,
als si got mit vlîze
gemischet hêt begarwe.
mit alsô liehter varwe
was ir lîp über al
linde unde eben hin zetal.
daz was dâ wol erzeiget:
der wunsch hêt sich geneiget
vil gar in ir gewalt.
ir munt der was sô wol gestalt
unde sô minniclîche,
unde hêt si im gelîche
sîne mâge alle ersterbet,
in selben sô verderbet
daz er vil kûme mohte genesen-
unde soldez dannoch alsô wesen
daz er si kuste an ir munt,
sô waer vergezzen sâ zestunt
aller sîner swaere,
als ez nie worden waere.
ir zene wîz, eben unde kleine,
ûz vil lûterm beine
zesamene gestecket;
der munt hêt si bedecket
mit rôsenvarwer roete .-
daz ich mich nû noete
der gedanke alsô verre,
ich waene ez mir niht werre,
wan von gedanken kumt der muot
der dem lîbe sanfte tuot .-
ouch was ir diu kel
sleht unde sinwel,
harmwîz, als er jach
der die juncvrouwen sach;
ein breiter zobel drumbe gienc,
der ir vil lützel sehen lie,
wand er den hals gar umbe vie.
Michn triegen danne die sinne mîn,
si möhte wol under ir hemde sîn
ein sô schoene krêatiure,
vil reine unde sô gehiure,
von eim sô süezen lîbe
daz ich waen ie von wîbe
reiner lîp würde geborn.
diu saelde hêt ir gesworn
ze belîben mit ir staete
iemer under ir waete.
des was ir schoener lîp wol wert,
wan swes diu saelde ze gesellen gert
der muoz gar âne wandel sîn;
daz was wol an der mägde schîn,
wan si vor allem valsche was
lûter als ein spiegelglas.
des nam der rîter an ir war;
ir grôziu schoene truoc in dar;
des minnet er si von herzen gar.
Diu maget diu was rîche.
vil gezogenlîche
saz si wider an ir stat.
der wirt den hêrren gâwein bat
ze leisten sîne sicherheit;
er sprach < hêrre ich bins bereit,
wand ich alsô gesworen hân .>
die maget hiez er ûf stân
unde sprach < sô nemt ze wîbe
dise maget iwerm lîbe
ze triwen unde ze rehter ê .>
der hêrre gâwein sprach < owê,
ich waene es iu niht ernst sî!
ich lieze drumb al die werlt vrî,
ob sî mîn eigen waere,
daz ich mîne swaere
mit ir vertrîben solde!
wan ez got wolde
daz si mîn vrouwe solde sîn,
sô hêt alrêrst diu saelde mîn
mîn vröude gar gekroenet
unde oesterlîch geschoenet,
wan swaz ich her gedienet hân,
sît ich mich guotes êrst versan,
allen guoten wîben,
daz muoz nû belîben;
ichn müge es lôn von ir gehaben,
mîn vröude ist êwiclîch begraben
mit jâmer unz an mînen tôt.
hêt ich alle mîne nôt
erliten durch die schoenen maget,
sôn würde si niemer mê geklaget,
wan si erliuht daz herze mîn
rehte alsô der sunnen schîn
tuot den liehten sumertac.
mit lobe ich niht verenden mac
ir schoene unde ir gewizzen,
wan hêt sich ie gevlizzen
Ôvîdîus mit lobe dar,
ern möhte si niht volloben gar .>
si bedorfte wol schoene unde jugent,
gewizzen unde ganzer tugent,
sît si nam ein der tiurste man
der rîters namen ie gewan;
den mohte ouch si mit êren hân.
Dô sînen ernst der wirt ersach,
zem hêrren gâwein er dô sprach
 <sît ez nû got gevüeget hât,
an dem daz dinc allez stât,
daz iu diu maget beschaffen ist,
sô gebe iu unser hêrre krist
beiden saelde unde êre!>
der rede enwart niht mêre.
des wart der rîter harte vrô.
ze sînen triwen nam er si dô;
sam tete in diu reine maget,
weinende als mir ist gesaget.
der künec wolds getroestet hân,
daz si ir weinen hêt verlân,
mit worten; dô nemohter.
des küneges swester tohter
was diu maget wol getân.
dô in der segen wart getân,
küssende er si umbe vie;
der rîter mit ir slâfen gienc;
im geschach dâ vor sô liebe nie.
Nû wart im daz reine wîp
liep alsam sîn eigen lîp.
sus ruowet er nâch sîner vart,
unz diu vrouwe swanger wart
bî im eines kindes.
ouch was des gesindes
vröude von dem gaste grôz,
wand in der arbeit niht verdrôz
swâ er in gedienen mohte,
iegelîchem als im tohte.
rîterschefte was dâ vil;
mit hunden unde mit vederspil
reit der gast, als im gezam.
er hêt erworben daz sîn nam
von sîner tugent was erkant;
er zierte wol des küneges lânt,
wan sîn gelîchen nieman vant.
Ûf des küneges veste
was daz aller beste
werc von rôtem golde
gegozzen, als er wolde:
ein rat, enmitten ûf den sal;
daz gienc ûf unde zetal;
dâ wâren bilde gegozzen an,
iegelîchz geschaffen als ein man.
hie sigen diu mit dem rade nider,
sô stigen d'andern' ûf wider;
sus gienc ez umbe an der stat;
daz was des gelückes rat.
ez hêt ein pfaffe gemeistert dar;
von rôtem golde was ez gar.
ez bezeichent daz dem wirte nie
an deheinem dinge missegie,
wan daz gelücke volget im ie.
Nû was des wol ein halbez jâr
daz der gast was komen dar.
eins tages er trûrende gienc.
vil grôzer jâmer in gevie:
in truoc sîn herze unde sîn sin
zuo der mässenîe hin
unde zuo der tavelrunde.
die strâze er vil wol kunde
wider in sîns hêrren lânt.
her gâwein gienc sâ zehant
ze sînem wîbe; als er die sach,
mit grôzem jâmer er dô sprach
 <got müez iu den lîp bewarn;
vrouwe, ich wil von hinnen varn
mit urloube drîe tage .>
die lüge tete er durch die klage:
er vorhte ir jâmer unde ir nôt.
beidiu trüebe unde rôt
wurden ir ougen an der stat.
vil sêre siuftunde si in bat,
wand ir sagte ir swaerre muot,
als er mir selben ofte tuot,
daz er ze lânge wolde sîn .-
si sprach < lieber hêrre mîn,
belîbet hie, daz ist mîn rât;
mîn dinc mir angestlîche stât;
daz seht ir, unde wizzet wol
daz ich grôzen kumber dol
von mîner swaere die ich hân.
hêrre, ir sult hie bestân
unz ir beseht wiez mir ergê:
ez kumt vil lîhte daz ir ê
niht wider komt, ichn sî genesen;
des müese ich iemer jâmerc wesen .>
dochn trûwet si der geschiht niht.
owê, waz des noch geschiht
daz man wol verswüere!
daz er alsô gevüere
dâ hêt er weizgot vür gesworn,
wand er ze staete hêt erkorn
daz wesen sînem lîbe
bî sînem reinen wîbe.
im was daz leider unerkant
daz nieman mohte in daz lânt
ân des küneges geleite komen;
unde hêt er daz ie vernomen,
sô hêt er sichs vil wol bewart
daz ez im iemer ûf die vart
alsô komen waere.
sus benam er ir ir swaere:
er sprach < vrouwe, gehabt iuch wol,
wand ich iemer mit iu dol
beidiu liep unde leit;
iu ist von mir unverseit
minne unde triwe;
ich wil iu âne riwe
iemer wesen undertân.
ir sult ez nieman wizzen lâzen
daz ich hinnen rîten wil;
ich kum iu in vil kurzem zil
michn irres danne der bitter tôt
od sô ungevüegiu nôt
die nieman müge erwenden;
dise reise wil ich enden
daz sîn nieman werde gewar
war ich welle od wie ich var;
daz ist nâch mînem willen gar .>
Diu vrouwe wart des trôstes vrô:
si wânde ez ergienge alsô.
dô kuste er si unde schiet dan;
sînen willen wesse dehein man.
ûf sîn ors saz er zehant,
verholn nam er sîn îsengwant
unde reit ûz vil balde
die strâze gegen dem walde.
ich wil iu ein wunder sagen:
daz er dar reit in zwelf tagen,
daz reit er wider ein halbez jâr.
alsus kom er geriten dar
ze karidôl vür daz hûs.
nû was der künec artûs
gegangen vür daz bürgetor;
dâ hôrte man in klagen vor
sînen neven, den hern gâwein.
in dirre klage dô erschein
sîn wâfen an dem schilte.
künec artûs der milte
lief gegen im unde enpfienc in dô.
daz gesinde wart allez vrô;
rîter unde knehte
enpfiengen in wol von rehte,
wand er hêt tugenthaften muot;
er was getriwe unde guot,
vor allem valsche wol behuot.
Dô vlugen diu maere
daz er komen waere
von hûse ze hûse.
mit dem künege artûse
gienc er zuo den vrouwen sâ.
diu küneginne enpfienc in dâ
unde ir vrouwen über al;
zuo in saz er ûf den sal.
si vrâgeten in der maere
wiez im ergangen waere;
des sagte er in genuoc;
sîner geschiht er nie gewuoc,
wan in sîn herze dar wider truoc.
Nû nam er des vil rehte war
daz er die mässenîe gar
dâ vant als er si gelâzen hêt,
unde daz der hof ganzer stêt,
des vröut er sich vil sêre.
diu künegîn ginovêre
hiez sîn rîterlîche pflegen.
dône wolde iedoch der degen
niht turnieren als ê,
wan im tete der jâmer wê
nâch sînem schoenen wîbe.
er gedâhte < ob ich belîbe
lenger hie, des gwinne ich schaden .>
sîn staeter muot begunde in laden
wider in sîns geswîgen lânt.
vil tougenlîch gienc er zehant
eine vür daz bürgetor;
dâ vant er sîne knappen vor.
er sprach < bringet mir mîn ors her,
harnasch, schilt unde sper,
unde saget nieman mîne vart .>
vil snelle ez im brâht wart;
dô saz er ûf unde reit zehant;
ouch brâhtens im sîn îsengwant
in den walt, als er gebôt.
in twanc diu minnende nôt
unz si in dar ûf brâhte
daz er dar wider gâhte
dâ er sîn wîp hêt verlân.
die knappen riten mit im dan.
sus reit er umbe ein ganzez jâr
unz er diu lânt älliu gar
vor den bergen durch reit.
daz was ein verlorniu arbeit:
als ich ez ofte hân vernomen,
in daz lânt mocht nieman komen
ern hêt den gürtel den er lie
sînem wîbe, dô er die
aller jungest mit jâmer sach.
sînes herzen ungemach
wart dâ von sô grôz
daz in des lebens gar verdrôz;
des ouch sîn lîp vil wênic genôz.
Dô er mit vrâge daz bevant
daz nieman mohte in daz lânt
vor den hôhen bergen komen,
als er die wârheit hêt vernomen,
dô teter als der biderbe man,
der sich des wol getroesten kan
swes er niht gehaben mac.
swer ie guoter sinne pflac,
der habe ouch noch denselben sit:
dâ vristet er sîn êre mit.
sus reit er wider zuo des küneges hûs.
nû was der milte artûs
mit rîterschefte an der plân;
dâ kam ouch her gâwein an
geriten zuo des küneges schar.
des tages was sîn zwei jâr
daz sîn wîp was genesen.
hie lâze wir den rîter wesen
unde sagen wiez dem kinde ergie.
sîn reiniu muoter woldez nie
von ir gelâzen einen tac.
vor liebe si sîn selbe pflac
unde ander manic vrouwe hêr.
in einem jâre wuohs ez mê
dan ein anderz in zwein tuo.
man lêrtez spâte unde vruo
gewizzen unde güete.
ouch was sîn gemüete
zallen dingen veste;
ez tete niwan daz beste;
von rehte muosez saelic sîn.
ez zôch ein rîchiu künegîn
unze zuo zwelf jâren;
die dô die tiursten wâren
unde die besten rîter dâ,
die underwunden sich sîn sâ;
si lêrtenz rîten unde gên,
mit zühten sprechen unde stên.
des volget er in, wan er was guot,
zallen dingen wol gemuot.
daz beste ie nâch dem besten tuot.
Nû gap im got in sîner jugent
schoenen lîp unde ganze tugent;
die behielt er an sîn ende.
âne missewende
lebt er in sîner kintheit.
sîn dienst was allen den bereit
die sîn von im geruochten;
die gâbe ouch an in suochten,
den gap er als in tohte,
swen erz gewinnen mohte.
aller hande rîter spil
lêrten in die rîter vil:
buhurdieren unde stechen,
diu starken sper zebrechen,
schirmen unde schiezen.
swen in die rîter liezen,
sô nâmen in die vrouwen wider:
man vuorte in ûf unde nider.
von sîner tugent daz geschach
daz man in zallen zîten sach
gerner danne ein andern man.
wol in, der daz verdienen kan
daz in diu werlt gerne siht
unde daz man im des besten giht!
dem hât got saelden vil gegeben;
er mac ouch deste gerner leben.
sîn saelde hât ie des gegert
daz er den liuten würde wert;
des wart ouch er von in gewert.
Nû hêt er vordes vil vernomen
wie sîn vater dar was komen.
wand im wart ofte vür geleit
sînes vater vrümicheit,
wie manhaft er waere.
sine wessen ab niht der maere
ob er waer in deheiner nôt;
weder er lebte od waere tôt,
daz was in allen unbekant.
der juncherre ez sît bevant.
in sînen vröuden truobte in ie
daz er sînen vater nie
gesach bî allen sînen tagen.
daz begunde er tougenlîche klagen
unde gienc zuo der muoter sîn
unde zuo der edeln künegîn,
diu hêt in ûz der toufe erhaben.
er sprach < vrouwe, lât mich haben
iwer hulde unde iwern segen.
got müez iwer beider pflegen
unde geruoche iuch vor dem tôde bewarn.
ich wil benamen hinnen varn,
in mîner jugent erwerben daz
daz man mich von rehte baz
erkenne danne ein andern man,
als mîn vater hât getân.
waz sol mir mîn starker lîp,
unde sol ich mich nû als ein wîp
verligen in disem lânde hie?
ich wil den suochen von dem mir ie
tugent unde manheit
allez mîn leben ist geseit;
daz ist mîn vater, her gâwein,
der ie in rîters êren schein,
als ich ez von im hân vernomen.
ichn wil niemer wider komen
ez ensî daz ich in gesehe,
swaz halt mir dar nâch geschehe;
des gunnet mir, wand ez muoz sîn.
vrouwe unde liebiu muoter mîn,
mir seit daz mîn gedinge
daz ich in wider bringe;
got gebe daz mir gelinge!>
Dô man sîn ernest rehte ersach,
sîn muoter, vrouwe vlôrîe, sprach
 <lieber sun, nû volge mir,
wan du erkennest wol daz wir
sîn hân gebiten wol zweinzic jâr.
hie bî mahtu nemen war,
als ich ez von im hân vernomen,
lebter, er waere wider komen.
ich erkande sîne triwe wol;
er was ganzer triwen vol.
owê, daz ich in ie erkôs
mir ze vriunt, sît i'n' verlôs
sô wunderlîche, ichn weiz wie.
sîn gelîche dern wart nie
unde wirt ouch niemer mê geborn.
sol ich in alsô hân verlorn,
sô muoz ich jâmer unde nôt
lîden unz an mînen tôt.
hêrre got, der mägde kint,
sît dir diu herze offen sint
unde alle willen ûf getân,
wie hâstu mich alsô verlân!
keiser, hêrre, reiner krist,
sît dir niht verborgen ist
unde ân dich niht genesen mac,
lâ mich geleben noch den tac
daz ich gesehe den ich trage
in mînem herzen alle tage
beidiu mit jâmer unde mit klage!>
An ir gebaerden daz wol schein
daz ir der hêrre gâwein
was liep als ir eigen lîp.
si sprach < hêrre, nû belîp,
lieber sun, bî mir hie .>
er sprach < liebiu muoter, wie
sol mîn nam werden erkant
ichn rîte ûz in andriu lânt,
als mîn vater her în tete?
ir sult lâzen iwer bet.
ich wil verdienen der besten gruoz
unde daz man mich erkennen muoz,
od ich verliuse mînen lîp.
swer sînen rât laet an diu wîp,
dern ist niht ein wîser man.
dehein dinc mich des erwenden kan
mîn lîp dern müeze gewâget sîn .>
 <hêrre unde lieber sun mîn,
sît ichs dich niht erwenden kan,
sô nim ein kleinôt daz ich hân;
behaltez unz an dînen tôt,
unde wis sicher vor aller nôt;
daz ist ein gürtel, den mir lie
dîn vater, dô er jungest gienc
von mir unde urloup hêt genomen
als er wider solde komen.
an mîne sêle bevalch er mir
daz ich den gürtel gaebe dir,-
als ich dir geseit hân-
ob du iemer würdest ze man,
swen du woldest hinnen varn.
du solt den gürtel sô bewarn
daz sîn iemen werde gewar .>
vil heize weinde gap si in dar;
er kuste si unde neic ir dô.
die vrouwen wurden alle unvrô.
sus nam er urloup unde reit.
daz gelücke was im ie bereit;
des erziuget er grôze manheit.
Sîn muoter, vrouwe vlôrîe, stuont
mit grôzem jâmer, sô die tuont
den grôz herzeleit geschiht.
ir jâmer hal sich lenger niht
dô si in von ir rîten sach.
mit grôzer klage si dô sprach
 <owê, ich vil armez wîp!
waz sol mir guot unde lîp?
waz sol mir schoene unde jugent,
gewizzen unde ganziu tugent?
ich hân verlorn den tiursten man
den wîp ze vriunde ie gewan,
dar zuo mîn einigez kint.
hêrre got, sît dir sint
älliu dinc undertân
unde ân dich niht genesen kan,
sô bevilhe ich hiute in dînen segen
mîn kint, daz du sîn ruochest pflegen
an dirre vart, durch dînen tôt.
beschirme in, hêrre, vor grôzer nôt
unde sende in mir gesunden wider!>
in der klage dô reit er nider
von dem hûse durch die stat.
daz liut im allez heiles bat;
daz machet sîn vil reiner muot;
er was gewizzen unde guot,
den tumben tump, den wîsen vruot.
Sus reit er verre durch diu lânt,
unde was im dannoch unbekant
war er kêren wolde;
ern wesse war er solde;
in disen sorgen reit er.
nû kom gegen im geloufen her
ûf dem wege ein garzûn.
der truoc einen schaprûn,
gesniten von vritschâle;
mit rôtem zendale
was er gefurrieret.
sîn huot was gezieret
mit bluomen unde mit loube.
sus lief er in dem stoube.
des rôten seites von der gran
truoc er einen roc an,
gebrîst mit grôzem vlîze;
hantschuohe wîze
hêt er an den henden.
den stap begunde er wenden
nâch der garzûne sit:
dâ vürdert er sîn loufen mit.
sîne hosen wâren guot genuoc;
zwêne brîsschuoch er an truoc.
unde als er im sô nâhen kam,
sînen huot er abe nam;
hie mit êret er in alsô.
der juncherre gruozte in dô
unde vrâget in der maere
wes garzûn er waere.
er sprach < des aller tiursten man
der künecrîche ie gewan:
des küneges von britanje.
der hât mich z ispanje
nâch rîtern ûz gesant
ez hât der künec von engellânt
einen turnei wider in genomen;
dar suln im die rîter komen
ze karidôl vür sîn hûs;
dâ sol der künec artûs
wol driu tûsent rîter haben;
durch daz hân ich mich ûz erhaben .>
der juncherre sprach < nû sage mir mê
wiez in sînem hove stê .>
er sprach < hêrre, ich sagiu daz:
in nie deheinem hove baz;
dâ ist grôz rîterschaft
unde alles des diu überkraft
des man ze vröuden gert.
komt ir dar, ir wert gewert
swes iu der muot erdenken kan.
dâne zwîvelt niemer an,
wand ich ez wol erkunnet hân .>
 <nû zeige mir den wec dar .>
er sprach < nû nemt der strâze war
die ich her komen bin;
diu treit iuch vil rehte hin
Karidôl vür dar hûs;
dâ ist der künec artûs
mit grôzen hôchzîten .>
zehant begunder rîten
unde kom dar an dem niunden tage.
nâch des garzûnes sage
vant er michel vröude dâ.
ûf den hof reit er sâ,
dâ manic âventiure geschach.
bî einer linden er dô sach
ligen einen breiten stein,
des tugent im inz herze schein,
gevieret unde niht sinwel;
striemen rôt unde gel
giengen dar durch eteswâ;
daz ander teil daz was blâ,
lûter als ein spiegelglas.
sô grôziu tugent an im was
daz deheiner slahte man
der ie deheinen valsch gewan
die hant niht mohte gelâzen dran.
Zuo der linden reit der gast,
sîn pfärt hafter an einen ast
unde saz enmitten ûf den stein.
sîn herze was âne mein
unde ledic aller bôsheit;
sîn muot ie nâch dem besten streit.
swer ie dehein untugent begie,
dern mohte dem steine nâher nie
komen dan eins klâfters lânc;
si tâten alle widerwanc,
sô si zem steine wolden gên;
si muosen alle hôher stên.
ezn was dâ vor nie geschehen
daz ie iemen würde ersehen
ûf demselben steine,
niwan der künec al eine:
der was âne wandel gar.
her gâwein der reichte dar
mit der hant, unde niht baz;
ich sagiu wie er verworhte daz
er zem steine niht mocht komen.
als ich ez ofte hân vernomen:
eine maget wol getân
die greif er über ir willen an,
sô daz si weinde unde schrê.
deheiner slahte untugent mê
er von sîner kintheit nie
unz an sînen tôt begie;
diu selbe in zuo dem steine niht lie.
Dô man den knappen dar ûf sach,
einem rîter wart vil gâch
vür den künec, unde sprach alsô
 <hêrre, ir sult wesen vrô!
ein âventiure ist hie geschehen:
ich hân ûf dem steine ersehen
sitzen einen jungelinc .>
daz dûhte si alle samt ein dinc
grôz unde wunderlîch.
der edeln rîter iegelîch
îlte vür den andern dar
unde nâmen der geschiht war.
der künec stuont ûf von sîner stat;
die vrouwen er dô gên bat
mit im zuo dem steine nider;
des satzte sich ir deheiniu wider.
dô daz gesinde in gerne sach,
der künec zuo den vrouwen sprach
 <enphâhe wir in! des ist er wert,
unde wizzet, swes er an mich gert
im ze vrumen, daz ist getân;
unde wil er hie bî mir bestân,
ich behalte in nâch sînem rehte .>
rîter unde knehte
die giengen mit im über al
zuo dem steine hin zetal;
mit vröuden rûmten si den sal.
Dem juncherren was unbekant
wiez umb den stein was gewant;
hêt erz von iemen ê vernomen,
er waere benamen drûf niht komen.
als er den künec her sach gên,
dô begunde er von dem steine stên.
sîn gebaerde diu was saeliclich:
die hende habte er vür sich
vil harte gezogenlîche.
künec artûs der rîche
der hiez in willekomen sîn,
unde diu edel künegîn;
dar nâch diu mässenîe gar.
si nâmen an im beider war
lîbes unde muotes:
dône vundens niht wan guotes,
wand er was alles valsches blôz;
dar zuo was sîn saelde grôz;
der beider er von rehte genôz.
Der künec vrâget in der maere
war er wolde od wer er waere.
er sprach < hêrre, niwan her;
ichn kan iu niht gesagen wer
ich von mînem vater bin .>
der edel künec bat aber in
im sagen sînen namen sâ
unde mit im belîben dâ.
er sprach < hêrre, daz sî getân;
ich wilz iuch gerne wizzen lâzen:
Gwî von gâlois bin ich genant.
beslozzen ist daz selbe lânt
von danne ich bin geborn.
ze hêrren hân ich iuch erkorn,
ob ir geruochet behalten mich;
mit mînem dienest wolde ich
erwerben des ich ie hân gegert,
ob ich der êren waere wert,
daz ich rîter würde hie;
des hân ich gedinget ie,
wan diu werlt alsô zergêt
daz niemer dehein hof gestêt
mit sô ganzer rîterschaft;
aller vröuden überkraft
hân ich in kurzen stunden
in iwerm hove vunden.
enpfâhet mich als ichs hân gegert!>
er sprach < juncherre, sît gewert
aller iwer bete hie .>
in sîn gnâde er in enpfie
unde bevalch in an der stet,
nâch der küneginne bet,
sînem vater, dem hêrren gâwein.
dô was under in zwein
diu grôze triwe unbekant
die kint ie ze vater vant:
ir deweder erkante den andern dâ.
her gâwein underwant sich sâ
des knaben mit sîner lêre;
des gewan er vrum unde êre.
den besten was er undertân;
mit rede hêt er den valschen man;
ir deheinen er nie ze vînt gewan.
Dem künege wart er heimlîch
unde diente im aller tägelîch
als er beste kunde.
den von der tavelrunde
was er allen vil bereit:
ze turnein er mit in reit,
unde swâ man manheit begie,
dâ versûmte er sich nie
ern waer zevorderst an der schar;
si muosen es alle nemen war.
sîn manheit diu was harte grôz;
gelückes er dar zuo genôz
daz im vil selten missegie,
wand er hêt vor ougen ie
got, der die sînen nie verlie.
Dô dem künege wart geseit
sîn vil grôziu manheit,
des wundert in unde wart sîn vrô.
eine hôchzît gebôt er dô;
dar kom manic vürste rîch.
diu hôchzît wart vil lobelîch
dâ der knappe nam daz swert.
er was wol rîterschefte wert;
die enpfienc ouch er mit vröuden dâ.
diu küneginne sande im sâ
sehs rîter kleider;
diu wâren der beider
von scharlach unde von pfelle.
her gâwein, sîn geselle,
gap im ein ravît daz was guot;
daz vreute sêre sînen muot,
der künec im zwelf knappen liez;
dar zuo er im geben hiez
swaz er haben solde,
iegelîchez als er wolde.
daz geschach, als ich iu sage,
an dem heiligen pfingestage
daz der knappe swert nam.
unde als er messe vernam,
die pfaffen gâben im den segen.
dô gurte umbe sich der degen
ein swert, daz dehein man
nie dehein bezzerz gewan.
ez half im sît ûz maneger nôt,
er behieltz ouch unz an sînen tôt;
daz gap im her gâwein dâ.
der milte künec reichte im sâ
den schilt selbe unde einen schaft.
sich huob dâ michel rîterschaft
unde schoene buhurdieren
mit rîchen banieren.
sus wart her gwîgâlois ze man
mit rîterschefte ûf der plân;
der künec hêt wol zim getân.
Dô sich der buhurt zerlie,
der künec ûf den sal gienc,
mit im der junge swertdegen-
der kunde wol der êren pflegen,-
dar nâch die rîter über al.
sich huop dar inne grôzer schal
unde maneger hande seitspil;
vloiten unde tambûren vil
die hullen wider ein ander dâ.
der milte künec vuorte in sâ
zuo der tavelrunde
unde gap im an der stunde
der taveln reht unde stat,
als in diu mässenîe bat.
ouch gap er im ze gesellen sâ
den aller tiursten rîter dâ:
daz was mîn hêrre gâwein,
der ie gar âne wandel schein;
des wurdens beide harte vrô.
den spilliuten gap man dô
pfärit, silber unde gewant;
si wurden alle sâ zehant
von den gâben rîche
unde lobten alle gelîche
den rîter unde die hôchzît.
si spilten alle en widerstrît
vor der tavelrunde,
iegelîcher als er kunde.
man gap in allen wirtschaft
unde alles des die überkraft
des man zem lîbe gerte.
diu hôchzît diu werte
mit vröuden dâ, als ich iu sage,
nâch pfingesten vierzehen tage.
dô diu ende hât genomen,
die geste die dar wâren komen
die nâmen alle urloup dâ
ze hove unde ouch anderswâ.
dô hiez der künec artûs
tragen in sîn muoshûs
die pfelle ungeschrôten,
manegen samît rôten,
grâ, härmîn unde bunt;
dar zuo gap er manic pfunt
unde schoeniu ros den gesten;
er kunde wol enbresten
ieglîchen nâch sîner werdicheit;
sîn guot was dô der werlt bereit,
als man noch hiute von im seit.
Mit urloube ritens alle dan,
als ich iu geseit hân,
iegelîcher heim ze lânde.
der künec hêt ân schande
die hôchzît gehabet alsô
daz sîn daz liut was allez vrô
dô siz alsus verenden.
zen naehsten sunewenden,
dô der künec ze tische saz
unde innen des dô er az,
kom ein maget rîche
geriten hövischlîche
mit ir getwerge ûf den sal,
dâ die rîter über al
an dem tische sâzen,
trunken unde âzen.
si reit ein pfärit daz was blânc;
ir getwerc huop ûf unde sanc
ein liet sô wünniclîche
daz si alle gelîche
ir selber vergâzen
die in dem sale sâzen.
als ez ist geseit mir,
ûf dem pfärit hinder ir
stuont ez, swar si reit;
ûf ir ahseln hêt ez geleit
sîne hende beide.
diu maget vuorte ze kleide
ein scharlaches kappen an.
si was sô rehte wol getân
daz ir des prîses jâhen
alle die si gesâhen.
ir houbt was ungebunden,
ir zöpfe wol bewunden
mit golde unz an daz ende;
deheiner slahte gebende
vuorte diu maget mêre.
diu juncvrouwe hêre
reit dâ si den künec sach.
vil gezogenlîche si dô sprach
 <hêrre her künec, mich hât gesant
mîn vrouwe her in iwer lânt;
ir dienest hât si iu enboten.
bî deheinem andern boten
wolde si iuz enbieten.
ir vriunde ir daz rieten
daz si helfe suochte hie:
von disem hove sagt man ie
wie vrume rîter hie waeren,
unde daz si niht verbaeren
deheiner slahte manheit.
nû sî iu offenlîch geseit
ein grôziu âventiure;
diu ist vil ungehiure
unde bitter, gelîch dem tôde gar.
wer vehten welle, der hebe sich dar!
des vindet er dâ vil guot stat.
er wirt sîn âne zwîvel sat,
wan dâ ist maneger tôt gelegen .>
Gwîgâlois, der tiure degen,
stuont ûf zer selben stunde
von der tavelrunde-
mit urloube wart daz getân,-
vür den künec gienc er stân.
er sprach < lieber hêrre mîn,
nû lât an mir daz werden schîn
daz ir nieman niht verseit;
iwer gâbe ist allen den bereit
die ir von iu geruochent,
swâ siz ze rehte suochent:
gewert mich, hêrre, des ich ger;
sô hât mich diu saelde her
wol geleitet mîne tage;
mîner swaere die ich trage
der wirde ich ledic sâ zehant.
hêrre künec, nû sît gemant
daz iwer milte mir werde erkant .>
Dô daz gesinde sîne bet
gehôrte, die er mit vlîze tete,
des nam si michel wunder
unde swigen alle besunder.
der künec sprach < nû sît gewert
alles des ir an mich gert,
daz mînem namen rehte stê
unde mir niht an mîn êre gê .>
er sprach < ichn ger niht vürbaz
wan daz mir werde erloubet daz
ich die âventiure hol;
sô habet ir mir gegeben wol.
wer weiz ob ich ez erwerben sol!>
Diu rede wart im ungemach.
den jungen rîter er an sach
unde was im sîn arbeit
von allen sînen sinnen leit
die er wolde lîden.
er sprach < wolt ir vermîden
dise reise durch mîne bet,
ich wolde iuch rîchen hie ze stet .>
 <neinâ, hêrre!> sprach er dô,
 <jâne mac ich niemer werden vrô
irn erloubet mir die selben vart .>
zehant si im erloubet wart.
daz wart der juncvrouwen leit;
mit zorne si von danne reit,
daz si ze nieman niht ensprach.
ich sagiu wâ von daz geschach:
si vorhte daz si ir arbeit
verlür von sîner kintheit,
durch daz er sô junc was.
si begunde vür daz palas
mit grôzer klage rîten;
sine wolde sîn niht bîten,
swie wol er kunde strîten.
Sus reit si gegen dem walde.
die knappen brâhten im balde
ors, harnasch unde sper
unde einen schoenen schilt her,
der was swarz alsam ein kol;
dâ was enmitten ûffe wol
ein rat von rôtem golde erhaben;
daz wolde er zeinem wâfen haben
dâ man in bî erkande.
diu künegîn im sande
einen wâfenroc ze stiure
zuo der âventiure,
der was mit golde durchslagen;
den solde er durch ir willen tragen;
des begunde er ir gnâde sagen.
Nû nam er urloup von in dâ;
dem milten künege neic er sâ
unde der mässenîe gar.
 <hêrre got, nû bewar
dem rîter sînen schoenen lîp!>
sprach dâ man unde wîp;
si wunschten im alle heiles nâch.
dem rîter was zer vreise gâch,
wand er hêt eins lewen muot:
swaz vreislîch was daz dûhte in guot;
des kom er ofte in grôze nôt.
sîn dienest er in allen bôt;
sus nam er urloup in den tôt.
Her gâwein dô mit im gienc:
von des râte kom er nie.
ir geselleschaft was harte guot:
beidiu ir herze unde ir muot
wârn einander heimlîch;
deiswâr, daz was billîch,
sît si eines lîbes wâren.
ir ougen es niht verbâren
sine lachten ofte ein ander an.
her gâwein, der küene man,
wâfent in selbe mit sîner hant;
einen helm er im ûf bant,
dar ûf ein rat von golde gienc.
daz wâfen minnet der rîter ie,
wand einez gienc ûf unde zetal
mit listen in sîns neven sal:
durch daz truoc er daz rat,
als in des sîn herze bat,
zeiner zimiere.
ein rîchiu baniere
wart im gebunden an sîn sper.
ûf sin ors saz er;
daz was starc unde guot;
des wart der rîter wol gemuot.
schilt unde sper reicht man im dar;
dô was er gewâfent gar.
den hern gâwein bevalch er got;
vil grôzer jâmer âne spot
wart dâ zwischen in beiden
dô si sich muosen scheiden.
sus reit her gwîgâlois von dan.
im bat dâ guotes manic man;
dâ von muos er gelückes hân.
Der mägde îlte er balde nâch.
vor zorne was ir alsô gâch
daz si sîn niht wolde bîten;
deste balder muose er rîten.
dô daz getwerc den rîter sach,
ze sîner juncvrouwen ez dô sprach
 <dort kumt der rîter her geriten;
des solde wir dâ hân gebiten:
des hêt er êre unde stüende iu wol.
ez kumt vil lîhte daz im sol
dirre prîs gevallen
vor den rîtern allen;
er ist lîhte als manhaft
unde hât alsô grôze kraft
sam der aller tiurste dâ .>
diu juncvrouwe sprach < nû lâ
die rede, wan diu ist enwiht;
ich erkenne disse rîters niht:
her gâwein wart mir genant;
den erkennet man über älliu lânt
von sîner grôzen manheit.
swaz er strîtes ie gestreit,
daz im dar an nie missegie,
daz hôrte ich von im sagen ie.
der waer mit uns geriten dan,
hêt dirre sîne bet verlân;
dâ von ich im niht êren gan .>
Dô si die rede gar gesprach,
den jungen rîter si dô sach
enneben ir rîten sâ zehant.
den helm vuort er in einer hant,
enwâfent was sîn houbet.
er sprach < vrouwe, erloubet
mir daz ich mit iu var .>
daz widersaget si im gar.
dô bat er si sô sêre
unz daz diu maget hêre
in dô mit ir rîten hiez.
dô si ir zorn ein teil verliez
unde ir grôziu swaere,
dô saget er ir maere
unde kurzet ir die stunde,
als er beste kunde,
unz daz der âbent âne gienc.
si sprach < rîter, râtet wie
od wâ wir hînt belîben
dâ wir die nacht vertrîben .>
 <liebiu vrouwe, swâ ir welt .>
si sprach < ich weiz einen helt,
des hûs ist hie nâhen bî;
ichn weiz ab wie sîn nam sî,
wan ein dinc ist mir bekant:
ez ist umb in alsô gewant:
er hât wunderlîche sit,
dâ er sîn brôt vristet mit.
desn ist deheiner slahte rât:
swer sô rîters namen hât,
wil er des nachtes dâ ruowe hân,
ern müeze in eine bestân
ûf dem velde mit rîterschaft.
unde ist er dan sô manhaft
daz er in überwindet,
ich sagiu daz: er vindet
von gemache dâ swes er gert,
wand er wirt von im gewert
sô guoter handelunge dâ
die nieman vünde anderswâ.
stichet ab in der wirt nider,
sô muoz er danne blôzer wider
scheiden gar ân sîne habe.
mich dunket guot wir tuon uns abe
der ruowe unde rîtern anderswâ:
si ist boese ze gewinnen dâ .>
diu rede misseviel im sâ.
Er sprach < vrouwe, nein, durch got!
ich wil allez iwer gebot
leisten an andern dingen;
mir muoz hie gelingen,
od ich verliuse swaz ich hân .>
er was des muotes gar ein man,
wand er daz nie gevlôch
swaz ze manheit gezôch
dâne waere er starke gerne mit;
daz was von kinde ie sîn sit.
daz hûs was im sô nâhen
daz si dar abe sâhen
den gast gewâfent rîten.
der wirt wolde niht bîten;
sînen harnasch hiez er bringen.
er wânde im solde gelingen
als im ofte ê was getân.
leider, dô trouc in sîn wân!
im was ze gâch an die vart.
zehant als er gewâfent wart,
dô brâhten im die knappen dar
ein ors, daz was bedecket gar
mit einer grôpiere.
der wirt was vil schiere
ûf daz ors gesprungen.
die garzûn nâch im drungen;
die truogen schilt unde sper.
si liefen ûz nâch im her
vaste vür den burcgraben.
si wolden daz gewis haben
si würden alle rîche;
sô geriet ez mislîche.
der gast den helm ûf bant;
von der strâze kêrt er zehant
gegen dem wirte ûf die plân.
si liezen zuo einander gân
swaz diu ors mohten gevarn.
si kunden sich beide wol bewarn;
iedoch sô stach der junge gast
sîn sper daz ez durch in brast
ander halbe eins klâfters lânc.
ez geschach ein teil ân sînen danc
daz er in alsô hêt erslagen;
daz wil ich iu vür wâr sagen,
wand er begundez von herzen klagen.
Sich huop ein jaemerlîchiu nôt
dô si gesâhen daz er tôt
von dem orse viel ûf daz gras.
swaz dâ ingesindes was,
daz huop sich mit klage dar.
diu juncvrouwe sprach < nû nemt war
welch ein mort ir habt getân!
wir mugen hie nû niht bestân;
wir sulen vürbaz rîten,
dâ wir des tages bîten,
ê si hie mit uns strîten .>
Der geschiht wâren si vil unvrô;
von dem tôten îlten si dô
bî einem wazzer hin ze tal.
dâ hôrten si die nachtegal
singen vaste gegen der nacht.
daz gevilde was bedaht
mit grase unde mit loube dâ.
die gesellen enwessen wâ
si möhten belîben unz an den tac.
ein vôreis in dâ nâhen lac;
dâ erbeizte diu juncvrouwe zuo.
si beliben dâ unz morgen vruo
sô si beste mahten.
sine kunden niht betrahten
war si riten vürbaz;
diu ungeschiht vuocte in daz;
doch tâtens als der biderbe man:
swenne erz niht gebezzern kan,
sô dunket ez in ein rât
swaz er danne hât,
als ez an die nôt gât.
Der juncvrouwen schuofen si gemach;
daz getwerc des grüenen loubes brach
unde bette ir nider ûf daz gras,
wand ez an einer wisen was.
dô si eine wîle gelâgen
unde ir gemaches pflâgen,
dô hôrtens eine stimme
klägelîch unde grimme
in dem walde, bî einem sê
ruofen vaste < wê! wê!>
als daz dâ vürhtet den tôt.
der rîter sprach < hoert ir die nôt
unde die klage die daz hât?
vrouwe, ist ez iwer rât,
sô wil ich rîten dar,
daz ich uns rehte ervar
waz daz sî daz dâ klaget .>
des antwurt im diu maget;
si sprach < nû tuot als ir welt .>
zehant dô reit der helt
als in lêrte sîn sin.
diu nacht was wol halbiu hin
unde schein der mâne gegen dem tage.
sus reit der rîter nâch der klage,
als diu stimme vor im hal,
den walt ûf unde ze tal.
der was rûch unde enge;
durch dorne unde durch gedrenge
vuor er wol eine mîle.
nû sach er bî der wîle
sitzen zwêne starke risen
bî einem viure ûf den wisen,
die bî dem sêwe lâgen.
einer juncvrouwen si dâ pflâgen
leider über ir willen.
sine mohten si niht gestillen
mit deheiner slahte bet:
daz trûten ir unsanfte tete,
wan si was in gar ze kranc.
sus wolden si über ir danc
ir willen mit ir gehabet hân;
des wart ir jâmer alsô getân
daz ez in muose erbarmen.
si hêt mit beiden armen
der eine an sich gedrücket.
si hêten si gezücket
dem milten künege artûs
ze karidôl vor sînem hûs;
des was michel klage dâ.
die edeln rîter enwessen wâ
si hin wâren gekêret;
des was ir herze gesêret
unde ouch der hof gunêret.
Dô der rîter rehte ersach
der juncvrouwen ungemach,
daz begunde im an sîn herze gân.
ezn sol ouch noch dehein biderbe man
niemer gerne übersehen,
swâ dehein schade mac geschehen
deheinem reinen wîbe,
ern wendez mit sînem lîbe;
daz ist mîn sit unde ouch mîn rât,
wan swaz diu werlt vröude hât,
diu kumt uns von den wîben.
wie möhte wir vertrîben
die lângen nacht unde unser leit
niwan mit ir saelicheit?
unser vröude waere enwiht
unde hête wir der wîbe niht.
got müez in genaedic wesen!
wirn möhten ân si niht genesen.
daz bedâhte der rîter guot,
wand er was ie vil wol gemuot,
als der biderbe gerne tuot.
Sîn ors nam er mit den sporn;
den einen risen hêt er erkorn
dâ er bî dem viure saz.
mit dem sper stach er daz
ez im durch daz herze brast.
der ander rise zarte einen ast
von einem boume, der was grôz;
des er iedoch niht vil genôz.
wand er sich in die este slôz
der rîter ouch erbeizet was
zuo zim ûf daz grüene gras
unde liefen beide einander an.
si wârn zwêne bereite man
des muotes sam der kraft;
daz schein wol an ir rîterschaft.
der rise mit dem aste
treip in harte vaste
hinder sich in ein dickez hac,
daz dâ nâhen bî im lac;
dâ entweich der edel rîter in.
daz tete er niwan durch den sin
daz er in slüege ân sînen schaden:
sô kunde er in ze hûse laden.
dô enpfie der rise wunden vil.
sus spilten si des tôdes spil
unz daz der tac ûf gienc.
eine wunden dô der rise enpfie
von im, diu nam im sîne kraft;
des wart der rîter sigehaft.
in sîn gewalt muos er sich geben
durch daz er in lieze leben;
dar über swuor er einen eit
daz er die maget âne leit
braehte dem künege artûs
ze karidôl wider in sîn hûs,
unde sîn dar inne bit
unz er dar nâch im rit;
hie was er gevangen mit.
Bî den zîten was der sit:-
dâ behielten si ir triwe mit-
swer deheinen eit zebrach,
swâ man den iemer mê gesach,
der was ungenaeme,
den liuten widerzaeme,
als der tôtsieche man
der von der werlte wirt getân.
des muosen si ir sicherheit,
ez waer in liep oder leit,
behalten, als man in gebôt,
od an den êren ligen tôt;
des waer ouch noch der werlte nôt.
Nû hêt sich diu reine maget
beidiu verweinet unde verklaget
daz si vil kûme mohte geleben.
dô wart ir ein trôst gegeben
daz si wider solde varn.
den tôten mohtens niht bewarn;
der lac dâ als im gezam.
der rise die juncvrouwen nam,
als der rîter im gebôt.
sîns lieben gesellen tôt
klagte er âne mâze.
sus vuorens âne strâze
unz er die juncvrouwen vant;
diu begunde sâ zehant
ûf ir wec rîten:
sine wolde sîn niht bîten.
der rise nam urloup von im dâ;
engegen britanje gienc er sâ
unde brâhte die maget hêre
der küneginne ginovêre
unde dem künege artûs
ze karidôl wider in sîn hûs.
des wart diu mässenîe vrô;
dem edeln rîter gnâdetens dô
der triwen unde der êren.
der rîter begunde kêren
sîner juncvrouwen nâch.
der was von im harte gâch,
wand ez was ir vil leit
daz er iender mit ir reit.
swaz er manheit begie,
die wolde si geprîsen nie:
ez dûhte si allez kleine
wider die al eine
diu im ze tuone sît geschach.
gezogenlîche der rîter sprach
 <edliu maget, hoeret mich!
erloubet mir, vrouwe, daz ich
mit iu rîte disen tac .>
wand er solher zühte pflac
daz er daz bewarte ie
daz er wider ir willen nie
deheiner slahte dinc getet
ern erwürbez ê mit sîner bet;
daz bescheinder ir an maneger stet.
Daz getwerc begunde mit im biten
unz si si des überstriten
daz si im sîn gunde.
an derselben stunde
lief vor in ein bräkelîn
daz niht schoeners mohte sîn.
daz was blânc über al;
niwan ein ôre was im val,
daz ander rôt alsam ein bluot.
des wart diu maget wol gemuot,
wande si des selbe jach
daz si nie deheinez gesach
daz ir z'ihte' maere
wider daz selbe waere.
des wart der rîter harte vrô.
daz hündelîn vienc er dô
unde legtez vür si ûf ir kleit.
des wart diu maget vil gemeit;
mit grôzen vröuden si dô reit.
Ditz was nâch mittem morgen.
si riten âne sorgen
gegen einem vinstern tan;
dar ûz reit ein michel man,
des hâr was swarz alsam ein kol,
ieslîch loc bewunden wol
mit sîden unde mit golde,
gezieret als er wolde.
sîn ros swarz unde guot.
von bluomen vuorte er einen huot;
mit grüenem tymît was er gekleit.
zer geselleschefte er reit.
si wârn ein ander unbekant.
einen knüttel vuorte er in der hant,
mit riemen wol bewunden.
ich waene er mit den hunden
was geriten in den walt.
sîn muot ze zorne wart gestalt
dô er sîn hündelîn ersach.
wider die juncvrouwen er sprach
 <ir sult wizzen, vrouwelîn,
dirre kleine hunt ist mîn.
seit mir, wer hât iu'n' gegeben?
benamen ez gêt im an sîn leben!>
si sprach < dirre rîter hie .>
er sprach < wie getorst ir ie
gevâhen mînen schoenen hunt?
heizeten lâzen an dirre stunt
balde ûf die strâze nider,
oder irn komt niemer wider
mit deheinen iwern êren
unde müezt wider kêren
mit ungesundem lîbe .>
 <diu rede zaeme einem wîbe>
sprach her gwîgâlois der degen,
 <unde wil unser got pflegen,
sô sul wir êre unde leben
umb sô lîhte sache niht geben.
ich waen der hunt ist iwer niht;
muot ir anders von uns iht
nach êren unde mit minnen,
daz mugt ir wol gewinnen.
swaz ab uns dâ von geschiht,
wirn geben iu des hundes niht
durch boese rede noch durch drô .>
mit zorne kêrte der hêrre dô
über daz breite gevilde
gegen der grôzen wilde,
swaz daz ros mohte gevarn.
her gwîgâlois muose sich bewarn
als er beste kunde,
wand er zer selben stunde
gwâfent dar wider wolde komen;
als hêten siz von im vernomen.
des wart der rîter harte vrô,
wan sîn muot der stuont alsô
ern vorhte deheines mannes drô.
Die strâze riten si als ê.
ir vröude wart dô michels mê
dan ir dâ vor waere.
mit manegem guoten maere
vertriben si die selben zît.
nû kom der rîter her durch strît
gewâfent von der wilde;
über daz grôze gevilde
kom er gewalopieret.
sîn helm der was gezieret
mit einem swanen härmîn,
snabel unde vüeze guldîn:
ditz selbe wâfen vuort er.
mit hôhem muote kêrter her;
daz schein an sînem geverte wol.
swaz dem manne geschehen sol,
daz geschiht im âne wende;
sînes lîbes ende
waer dâ vürnames niht gewesen,
wan daz er doch niht solde genesen.
nû sach der junge rîter daz.
sînem rosse gurte er baz,
zehant er wider ûf saz;
ze manheit wart er nie laz.
den schilt er an sich gevie,
daz starke sper er sîgen lie,
sîn ors mit den sporn nam;
mit solher kraft er an in kam
daz er daz sper durch in stach
daz man ez ander halbe sach.
der ander schaft sô gar zebrach
daz dehein schade geschach
dem rîter, als ez solde sîn.
gevrîet was daz hündelîn
von der justiure.
die kirchen wârn dâ tiure;
des belac er ûf dem velde dâ.
der rîter hafte sîn ors sâ
bî dem zoume an einen dorn.
daz waer bî disen zîten vlorn,
als ich michs versinnen kan:
ir ist nû wênic, sin vuortenz dan,
man züge im nû den harnasch abe,
dar zuo alle sîne habe;
daz was ab dô wider dem sit:
swer ez tete, der vlôs dâ mit
alsô gar sîn êre
daz er niemer mêre
ze rîterschefte mohte komen;
im wurde sîn êre gar benomen.
swer hiute daz selbe taete,
sô belibe vil lîht staete
allez rîterlîche reht.
swer vil kûme waere kneht,
der wil nû rîter werden;
des müezen die werden
der boesen engelten.
jâ geniuzet man vil selten
der boesen gesellen.
got müeze si vellen
die dem iemer swert gegeben
der daz rîterlîche leben
niht behalten künne,
unde der von sînem künne
niht dar zuo sî geborn!
daz alte reht hab wir verlorn.
daz was ê guot, sô man seit;
mit valsche unde mit bôsheit
ist ez nû leider hin geleit.
Dô er den sic dâ genam,
als ez dem helde wol gezam,
dô reit diu maget wol getân
mit ir geselleschefte dan
beidiu berge unde tal,
dâ vil manic stimme hal,
grôz unde kleine.
eine juncvrouwen al eine
sâhen si vür sich rîten.
bî den selben zîten
was daz gewonlîch,
si waere arm oder rîch,
daz si wol mohte durch ir muot
rîten swar si dûhte guot,
unbesprochen unde âne leit.
daz was dô gewonheit,
swâ man deheine rîten sach,
daz ir nieman niht ensprach.
nû ist diu werlt valschaft
unde ist âne meisterschaft
beidiu liute unde lânt.
eine vrouwen die man hât erkant
an ir êren staete,
diu niemer missetaete
durch deheiner slahte guot,-
sô sint die valschen sô gemuot
daz si sô staete niht mac gesîn
sine slahen ir doch ein kläpfelîn
mit worten unde mit vâre.
ezn mac nû zewâre
ein vrouwe vür ir hûs niht komen,
als ich ez ofte hân vernomen,
man spreche si gê durch bôsheit.
reht unde zuht ist hin geleit;
man kapfet nû die valschen an!
swer der werlt gespotten kan,
des lache wir unde merken daz.
deiswâr, wir taeten michel baz
unde vlühe wir si alle tage.
swer iemer boesiu maere gesage
von den guoten wîben,
des vröude müeze belîben
mit jâmer unz an sîn ende,
wan si sint âne wende
der werlte ein vil süezez spil.
got gebe in saelde unde vröuden vil!
des ich in iemer wünschen wil.
Als ich iu ê hân geseit,
mit grôzer klage diu maget reit
über die strâze al eine;
ir vröude diu was kleine.
si reit ein pfärit wol getân,
unz ûf sîn knie reicht im diu man,
daz was rôt alsam ein bluot.
ir gereite daz was harte guot
von golde unde von gesteine.
ouch vuorte diu maget reine
einen roc von plîâte.
von rôtem siglâte
vuorte si eine kappen an;
ein veder, wîz alsam ein swan,
daz niht edlers mohte sîn,
diu was guot härmîn,
drin gefurrieret,
mit zobeln wol gezieret.
ir zöpfe wârn enpflohten gar;
ûf den satel reichte ir hâr,
daz was goltvar unde reit;
dar ûf ein huot der was breit,
von pfânvedern gestricket wol.
ir herze daz was jâmers vol;
si klaget unde weinde
als siz von herzen meinde;
man mohte vil wol an ir sehen
daz ir leide was geschehen,
wan si vil jaemerlîche schrê
 <owê mir armen wîbe, wê!
ditz leit daz klage ich iemer mê .>
Vor jâmer si daz übersach
daz si wider si niht sprach,
dô si die strâze vür si reit.
dem edeln rîter was vil leit
ir kumber unde ir swaere.
wer diu maget waere,
daz was den gesellen unbekant.
her gwîgâlois sprach zehant
 <vrouwe, ich wil daz besehen
waz der mägde sî geschehen
od waz ir leides werre .>
si sprach < lieber hêrre,
nû tuot als ir gebietet,
wan swaz ir mir gerietet,
sô taete ich doch nâch mîner kür;
welt ir dar, sô rîtet vür
unde ervart dâ swaz ir welt .>
 <ich tuon vil gerne> sprach der helt.
sîn manheit dûhte si dannoch kranc;
dâ von er allez über ir danc
nâch der âventiure reit.
mit bet er si des überstreit
daz si in mit ir rîten lie.
deheinen gedingen gwan si nie,
swaz manheit er begienge,
daz in daz iht vervienge
ern hêt den tôt doch an der hant,
wand ir was daz wol bekant
daz diu âventiure
was sô ungehiure,
swer si wolde erwerben,
daz der dâ müese ersterben
ezn wolde got dan understên;
ân den mohtez niht ergên.
si vorhte sîner kintheit;
dâ von was ir sîn arbeit
unde sîn rîten mit ir leit.
Her gwîgâlois, der küene man,
lie sîn ros zesprunge gân
engegen der mägde wol getân.
diu was, als ich gesaget hân,
schoene unde alsô rîche
daz ich waen ir gelîche
in dem lânde iht waere.
dô si in grôzer swaere
was sô rehte sûberlîch,
owê, wem was si gelîch
ê si daz leit gewünne!
daz si von küneges künne
sô rehte schoeniu waere geborn,
des möhte ein tôre hân gesworn.
ez schein wol an ir rîchen wât
daz si deheinen unrât
hêt von armuote.
vil sêre si daz muote
daz der rîter zuo ir reit;
daz machet ir kumber unde ir leit
diu si von gewalte leit.
Dô er ir sô nâhen kam
daz er ir leides war genam
unde ir kumber rehte ersach,
vil gezogenlîche er sprach
 <got minne iuch, liebiu vrouwe mîn!
mac daz in iwern hulden sîn
daz ir mirz geruochet sagen,
sô wil ich mit iu gerne tragen
iwern kumber unde iwer nôt,
od ich lig ûf der verte tôt.
ich hân daz wol an iu ersehen
daz iu schade ist geschehen;
ouch wolde ich ez gerne wizzen baz .>
 <waz möhte mich gehelfen daz?>
sprach diu maget wol getân
 <irn möht ez doch niht understân;
wan mir daz selbe leit geschach
daz ez vil manic rîter sach
den ez an ir herze gienc;
diene mohten ez erwenden nie.
ich sage iuz doch- waz wirret daz?-:
über drî mîle oder baz
dâ lît rîter harte vil,
als ich iu nû sagen wil.
ichn weiz ob ir ez ê habt vernomen
warumbe si alle dar sint komen,
iegelîcher mit sîner vriundin:
dâ was ein rîterlîch gewin;
den verlôs ich; des ich trûric bin.
Ez hêt der künec von îrlânt
durch âventiure dar gesant
daz schoenest pfärt deich ie gesach
unde einen sitich, der wol sprach
swaz er sprechen wolde.
in einem hûse von golde
was er beworht; daz ist mir kunt:
daz koste mê dan tûsent pfunt
von golde unde von gesteine.
daz werc daz was kleine,
geworht vil meisterlîche
unde was gevuoclîche
gesetzet zwischen die satelbogen.
ir waent des lîhte ich habe gelogen;
daz ich iu sage daz ist wâr.
ez wârn die satelbogen gar
von wîzem helfenbeine,
mit golde unde mit gesteine
wol gefüllet über al.
ein pfelle der was hin zetal
drin gefurrieret.
daz pfärit was gezieret
mit einem zoume, des nam ich war,
der was von rôtem golde gar.
daz der zügel solde sîn,
daz wâren borten guldîn,
geworht mit grôzem vlîze;
von berlen vil wîze
knöpfe wârn geworht daran.
daz pfärt was blânc als ein swan,
wol geschicket, unde wol getân.
daz winster ôre unde sîn man
diu wâren rôt zinobervar;
daz zeswe ôre was im gar
swarz alsam ein kol.
ein swarziu strieme teilte ez wol
nâch dem rücke hin zetal
unz ûf den zagel, der was im val,
beidiu lânc unde breit.
als ich iu ê hân geseit,
daz pfärit wart gezogen dar
niwan under der vrouwen schar;
die muosen zeinem ringe stên.
man hiez die rîter dar gên
daz si die vrouwen saehen.
swelher si des jaehen
daz sî diu schoenest waere dâ,
der gaebe ouch man daz pfärit sâ,
wand ez der künec von îrlânt
ûf die rede hêt dar gesant.
sus kômens zuo der vrouwen schar
unde nâmen der aller schoensten war
diu under in was komen dar.
Dô si si gar besâhen,
die rîter mir des jâhen
ich waer diu schoenest under in,
ich solde ouch haben den gewin.
der rede wart ich harte vrô;
daz pfärt antwurte man mir dô,
den sitich unde swaz drûffe lac
unde ein getwerc daz sîn pflac;
daz hêt gelebet manegen tac.
Als ich mich sîn underwant,
dô kom ein rîter sâ zehant,
der was michel unde rôt.
daz schoene pfärt er mir verbôt;
er zôch ez mit gewalte hin
unde gap ez sîner vriundin.
daz was den rîtern allen leit;
nû pflac er solher manheit
daz in dâ nieman torste bestân
ezn müese im an den lîp gân.
des zôch erz hin ungestriten;
alsô bin ich dan geriten.
daz ist mîn klage unde tuot mir wê!
der sitich jaemerlîche schrê
bescheidenlîche als ein man
zehant als er sichs versan
daz in der rôte rîter nam.
den schalt er unde was im gram;
er klaget mich, daz hôrte ich wol.
daz gevilde ist rîter vol
unde sîgent ouch iemitten zuo.
si ligent dâ unz morgen vruo;
sô scheidet sich diu rîterschaft.
hêrre got, durch dîne kraft
nû rihte mir!> sprach diu maget;
 <mîn leit daz sî dir gesaget,
wan dir diu werlt älliu klaget .>
 <vrouwe,> sprach der rîter dô,
 <sît der rede ist alsô,
sô sulen wir mit minnen
daz pfärt wider gewinnen
unde swaz er iu genomen hât .>
diu vrouwe sprach < die rede lât,
irn waeret dan sô manhaft
daz ir mit rîterschaft
den sic möht behaben an;
des hân ich abe deheinen wân,
wan nieman lebt bî dirre zît
der wider in deheinen strît
gehaben müge ân den tôt .>
der rîter sprach < daz waere ein nôt
sold er uns allen an gesigen;
ich wil dâ tôt von im geligen,
oder er tuot iu, vrouwe, reht.
ist er ein sô guot kneht
als man iu gesaget hât,
ich weiz wol daz er mich bestât.
nû rîtet vür unde wîset mich dar!>
diu vrouwe sprach < nû sagt mir: war?>
 <hin, dâ die rîter sint .>
 <deiswâr, sô dûht ir mich ein kint,
unde wolt ir den bestân
dem sô manic biderbe man
an rîterschaft des prîses jach
unde als ich selbe an im wol sach.
iu ist sîn manheit unkunt .>
die maget bat er unz an die stunt,
swie ez ir doch waere leit,
daz ers mit guote des überstreit
daz si mit im wider reit.
Sus ritens mit einander dan,
daz getwerc, die mägde unde der man.
mit manegem guoten maere
vertreip er in ir swaere
unde kurzet in die stunde,
als er vil wol kunde,
unz si sô nâhen kâmen
daz si den schal vernâmen
von den rîtern über al.
daz gevilde was ûf unde zetal
vollez pavelûne geslagen.
si sâhens schoeniu wâfen tragen;
dise turnierten dâ,
sô schirmten die anderswâ;
si sâhen buhurdieren,
die knappen justieren,
tanzen unde singen,
schiezen unde springen;
als ich iu nû sagen wil,
aller hande rîterspil
was dâ âne mâzen vil.
Dô daz her gwîgâlois ersach,
ze sîner juncvrouwen er dô sprach
diu in dar gewîset hêt
 <ichn kan niht wizzen wiez hie stêt
unde erkenne ouch ir deheinen;
zeiget mir doch den einen
der iu daz pfärt genomen hât;
des ist deheiner slahte rât
iune müeze reht von im geschehen,
od er mich dâ tôten vor im sehen
ern welle mir rîterschaft versagen .>
vil ungelîch tete er einem zagen.
des wart diu maget harte vrô;
mit willen zeiget si im dô
dâ der rôte rîter lac,
der grôzer hôchverte pflac,
diu dem manne ist gar ein slac.
Si sprach < nû seht hin ûf daz velt!
dâ stêt ein harte schoene gezelt
von samît rôt unde blâ;
mit golde ist ez eteswâ
gevüllet meisterlîche.
der rîter der ist rîche;
daz schînet an sînem geverte wol.
swaz ich leides von im dol,
daz rihte, hêrre got, enzît!
mîn niftel im dâ nâhen lît,
des küneges tohter von persîâ;
in der gezelte was ich dâ;
mit der suln wir belîben:
diu kan uns wol vertrîben
die zît mit vröuden, deist ir sit;
dâ liebet si sich den liuten mit.
si siht uns gerne, daz weiz ich wol,
wand ir herze ist tugent vol;
des willen si geniezen sol .>
Mit vröuden ritens über daz velt
vür vil manic schoene gezelt.
dô si die maget sâhen
mit vröuden wider gâhen
der daz pfärit was genomen,
unde den rîter mit ir komen
mit sîner juncvrouwen,
dô wart dâ michel schouwen
von den liuten über al
zehant als daz maere erschal
warumb der rîter dar was komen.
als ir ez dâ vor habt vernomen,
er wolde verliesen dâ sîn leben,
oder man muose wider geben
der mägde ir pfärit unde ir guot.
er tete als der biderbe tuot,
dem ie zem besten stêt sîn muot.
Des küneges tohter von persîâ
diu saz in ir gezelte dâ
mit vröuden, als ir sit was.
ein schoeniu maget vor ir las
an einem buoche ein maere
wie troje zevuort waere
unde wie jaemerlîche
Ênêas der rîche
sich danne stal mit sînem her
vor den kriechen ûf daz mer,
wie in vrouwe dîdô enphie
unde wiez im dar nâch ergie,
als ez iu ofte ist geseit.
innen des ir niftel reit
mit ir geselleschefte dar;
des nam diu küneginne war.
daz maere man dô belîben lie.
diu vrouwe mit ir gesinde gienc
unde enpfie vil minniclîche
die gesellen alle gelîche.
ir nifteln nam si bî der hant;
diu tete ir schiere daz erkant
wie si der rîter hêt wider brâht,
als ichs dâ vor hân gedâht.
des nam si michel wunder
unde gedâhte iedoch darunder
 <waere er niht sô manhaft,
ern hêt sich dirre rîterschaft
niemer underwunden .>
die vrouwen im enbunden
die riemen alle sâ zehant.
dô schuter sîn îsengwant
in sînen schilt ûf daz gras.
vil snelle im bereitet was
nach sînem willen ein reinez bat,
als es diu küneginne bat,
unde harte guotiu kleider;
diu wâren der beider
von pfelle unde von rôsâte:
diu vrouwe was mit râte
gevaren von ir lânde;
deheinen manegel si erkande;
ir milte was âne schande.
Als der rîter wart gekleit,
dô saz er ûf unde reit
dâ er den rôten rîter vant.
die maget nam er bî der hant
der er gewalt hêt getân.
si giengen beidiu vür in stân
in sîn gezelt dâ er lac.
vil grôzer hôchverte er pflac;
er hêt sich hövischlîche
ûf einen kulter rîche
in sîner âmîen schôz geleit.
waz touc nû mê dâ von geseit?
diu was ze wunsche wol gekleit.
Der sitich stuont vor in unde sprach
als er die juncvrouwen sach
 <willekomen, liebiu vrouwe mîn!
ich sold et iwer zerehte sîn;
mit gewalte bin ich iu benomen.
von swelhem dinge daz sî komen,
daz nider got unde rihtez hie,
wand er gestuont dem rehten ie .>
daz gap dem rîter guoten muot.
guot trôst was ie zer noete guot:
swie manhaft ein herze sî,
ist dâ niht guotes trôstes bî,
ez kumt vil lîhte daz ez verzaget.
swer ouch dem sînen kumber klaget
der im deheines guotes gan
unde in ouch niht getroesten kan,
der dunket mich niht ein wîser man.
Als ir der hêrre wart gewar,
mit hôhem muote sprach er dar
 <wen suochet ir, junger rîter, hie
mit iwer âmîen, die
ir dâ leitet bî der hant?>
der rîter sprach < waer iu bekant
ir geburt unde ir leben,
sô solt ir ir wider geben
daz pfärt daz ir erteilet wart.
mit ir bin ich hie ûf der vart
als ich iuch des biten wil.
swie mir der bet doch sî ze vil
-wand ich iu niht gedienet hân-,
iedoch sô tuon ich ez ûf den wân,
gewert ir mich der selben gebe,
daz ich ez diene die wîle ich lebe.
ouch sult ir bedenken daz
ir habt darumbe grôzen haz
von den liuten über al.
sô ist iu daz der meiste val
daz ir gewalt an ir begêt,
daz iu doch niht ze tuone stêt,
wan si daz pfärt mit rehte hêt.
Durch got, erkennet ir ir reht!>
der rîter sprach < hêrre guot kneht,
ich wil iu râten waz ir tuot:
nû lêrt iuch selben, daz ist iu guot.
ir mugt mich niht gelêren,
wand ich wil mîner êren
an iuch lâzen sô ich minnest mac;
daz was ie der tumben slac
daz si sich durch ir tumpheit
ofte grôzer arbeit
underwindent; waz hilft si daz?>
der rîter sprach < nû tuot ir baz,
sît ir sô rehte wîse sît!
deiswâr, daz lâze ich âne nît.
welt ir der juncvrouwen mîn
gnâden unde rehtes wider sîn
mit iwerm gwalte den ir traget,
sô sî iu von mir widersaget;
ich wil iuch mit der gotes kraft
unde mit rehter rîterschaft
morgen bestên ûf der plân;
als ich mich vermezzen hân.
vür wâr wil ich iu daz sagen:
mac ich den sic dâ bejagen,
sô volget uns daz pfärit hin;
gevalle ab mir der ungewin,
sô tuot ir dar nâch als ir welt .>
des lachet dô der helt
unde wart der rede harte vrô,
wan sîn muot der stuont alsô
er vuor niwan nâch manheit;
swaz er dâ vor ie gestreit
des hêt er iedoch den sic genomen;
daz was von sîner sterke komen.
als hêten siz von im vernomen.
Im was der bart unde daz hâr
beidiu rôt, viurvar.
von den selben hoere ich sagen
daz si valschiu herze tragen;
des gelouben hân ich niht:
swie man den getriwen siht,
in swelher varwe er schînet,
sîn herze sich doch pînet
ûf triwe unde ûf güete.
ob ein valscher blüete
als ein rôse diu dâ stêt,
ûz im doch niwan valschez gêt.
swie sîn hâr ist getân,
ist et er ein getriwer man,
diu varwe im niht geschaden kan.
Der hêrre der was rîche;
an manheit sîn gelîche
der was ninder in der schar.
ez hêt von im, daz ist wâr,
vil maneger sînen lîp verlorn;
er was von mannesvelt geborn,
der grâve hojir was er genant;
durch manheit in vremdiu lânt
was er gevaren manegen tac;
rîterschaft was sîn bejac.
als ich iu nû sagen wil,
êren unde guotes vil
hêt er erworben mit sîner hant;
z ispanje was er wol bekant,
swie er ein sahse waere;
im was dâ heime unmaere
sich ze verligen einen tac,
wan mit gemache nieman mac
grôze êre erwerben.
von rehte sol er verderben
der dâ heime sich verlît
unde sich vlîzet zaller zît
daz sînem lîbe sanfte sî,
wan boese gemach ist êren vrî.
swer sich an êren wil erholn,
der muoz benamen kumber doln
unde underwîlen arbeit.
ez wirt vil selten hirz erjeit
mit slâfendem hunde;
traeges wolves munde
geschiht von spîse selten guot;
der dinge was er wol behuot:
ern hêt sich heime niht verlegen.
mit sîner kunst wânde der degen
den rîter überwinden;
ern trûwet an im niht vinden
alsô grôze meisterschaft.
dâ was kunst unde kraft,
saelde unde manheit;
diu hêt got an in geleit;
dâ mit erz allez überstreit.
Dô man sîn ernest rehte ersach,
der grâve zuo dem rîter sprach
 <hêrre, bereit iuch dar zuo:
kumt her wider morgen vruo,
als ir messe habt vernomen,
unde lâze wir dar zuo komen
rîter unde vrouwen,
die ez wellen schouwen.
sît ir dan sô manhaft,
daz ir mir mit rîterschaft
den sic muget behaben an,
ich wirde iu gerne undertân
swes ir mir gebietet.
ich vürhte ab ir genietet
iuch ê der rîterschefte.
irn habt niht ganzer krefte;
der sinne sît ir gar ein kint;
iwer kraft diu ist ein wint
wider einen starken man.
ezn welle got dan understân,
ir müezet uns hie lâzen ein pfant .>
her gwîgâlois sprach sâ zehant
 <ez müez under uns beiden
got ze rehte scheiden;
dem wil ich ez enpfelhen gar,
wand er nam ie des rehten war;
ân in kan ich niht strîten.
ich wil nû wider rîten
mit urloube zer vrouwen mîn>
 <got müez iu genaedic sîn!>
sprach diu vrouwe unde der man.
sus reit her gwîgâlois von dan
mit der mägde wol getân.
Diu maere vlugen über daz velt
von der hütte in daz gezelt
wie ein rîter waere komen,
als ir ez ê habt vernomen,
mit der mägde wol getân:
der wolde den grâven bestân
der der rôte rîter hiez,
darumbe daz er niht enliez
niwan durch sînen übermuot
der mägde ir pfärit unde ir guot,
daz ir erteilte manic man;
darumbe wolde er in bestân
eine ûf der heide
ir einem ze leide,
wand erz mit deheinen minnen
mohte wider gwinnen.
dô bat dâ man unde wîp
daz got sînen jungen lîp
vriste unde behuote.
si gunden in ir muote
dem jungen rîter glückes wol;
daz doch dem manne helfen sol
ob im diu werlt guotes gan,
wan swer daz verdienen kan
daz im diu werlt sprîchet guot,
der sol vor leide sîn behuot,
wand ir ist leider nû niht vil
die diu saelde ûf ir zil
sô gärlîche lâze
daz si mit der mâze
älliu dinc verenden.
got müeze im helfe senden
der ir lop erwerben sol,
wan si ist leider valsches vol.
dâ von muoz er sîn erwelt
der zem besten wirt gezelt:
daz bejagt her gwîgâlois der helt.
Mit vröuden gienc diu nacht hin.
des andern morgens wâfent in
diu künegîn von persîâ
unde vil manic vrouwe dâ
mit vlîze in sîn îsengwant
unde vuorten in zehant
dâ er messe vernam,
als ez dem helde wol gezam,
von den drin genenden.
dô si ir bet verenden
unde messe wart gesungen,
die rîter zuo im drungen
unde trôsten in als einen man
dem diu werlt guotes gan.
sîn ors wart im gezogen dar;
daz was wol bedecket gar
mit einer kovertiure.
im wart dâ ze stiure
gegeben manic reiner segen.
si bâten sîn got alle pflegen
beidiu arme unde rîche.
vil vermezzenlîche
spranc er ûf daz ors sîn.
den schilt reicht im diu künegîn,
daz sper diu maget wol getân
der er gewalt hêt getân
mit dem er solde strîten.
nû sach er gegen im rîten
den selben rîter sâ zehant.
der was dâ bî wol bekant:
sîn wâfen daz was allez rôt;
an sînem schilte was der tôt
gemâlet vil griulîche.
 <wîchâ, hêrre, wîche!>
die garzûn alle riefen
die dâ vor im liefen.
si wârn siges an im gewon.
dô schiet ab in dâ von
sîn unreht unde sîn hôchvart.
ein rinc in gemachet wart
daz si zesamne mohten komen.
mit nîde wurden dô genomen
diu ors beidiu mit den sporn.
dâ wart manic sper verlorn
in vil kurzen stunden.
der rôte hêt dâ vunden
alrêrst sînen gestrîten.
si begunden vaste rîten
beide einander ûf daz leben.
dem jungen rîter wart gegeben
ein starkez sper in sîne hant.
dô kêrte er an den wîgant
nâch sînes vater lêre.
dône mohter niht mêre
gewern vor dem kinde:
er stach in alsô swinde
von dem orse ûf daz gras
daz im der sprâche zerunnen was.
daz was im dâ vor nie geschehen.
zesamne begundens alle sehen,
mit worten im des prîses jehen.
Von dem orse erbeizter nider.
der grâve kom ze sinnen wider;
er spranc ûf unde lief in an.
wolde er daz erwendet hân,
daz hêt er ê vil wol getân
dô er sich ligende niht versan.
daz liez er durch sîn êre.
des leit er deste mêre
von im slege âne nôt.
er hêt in nâch ûf sînen tôt
gespart, als vil maneger tuot
der durch sînen hôhen muot
sînes vîndes schônet,
wand er im des lônet
mit dem tôde, swenne er mac.
dâ gienc slac wider slac;
ir deweder dem andern niht vertruoc.
der grâve doch den rîter sluoc
unz an des kreizes ende.
dô zarten ir gebende
die vrouwen vor leide;
sich huop ûf der heide
von den vrouwen an dem tage
vil grôzer jâmer unde klage.
ez rief diu maget wol getân
mit jâmer unsern hêrren an
durch die er die nôt bestuont,
als die getriwen tuont.
si sprach < hêrre, reiner got,
nû ist ez allez in dîm gebot:
der werlte tôt unde ir leben;
geruoche mînem kempfen geben
mit dîner helfe ganze kraft
an dirre herten rîterschaft,
wan du, keiser, vil wol weist,
vater, sun, hêrre geist,
daz er gewalt an mir begêt .>
dô die klage der rîter hêt
vernomen von den vrouwen,
dô begunder vaste houwen;
beidiu schilt unde îsengwant
sluoc er im allez von der hant
unde treip in durch den kreiz wider.
man sach daz bluot vallen nider
von den starken wunden.
sus wart er überwunden
von dem jungen rîter dâ.
dô muos er im sichern sâ
swaz er in tuon hieze,
daz er des niht enlieze;
darumbe liez er im sîn leben.
daz pfärit muose er wider geben
unde den sitech âne danc.
daz im dâ sô wol gelânc,
des wart daz liut allez vrô.
mit grôzem schalle vuorte in dô
diu künegîn von persîâ
durch ruowe in ir gezelt sâ.
ouch volget im dar in
sîn vil rîterlîch gewin
unde die rîter âne zal.
sich huop dâ vil grôzer schal.
ir vröude was des rôten val.
Dô er den prîs dâ hêt bejaget,
als ich iu nû hân gesaget,
den grâven hiez er sichern des:-
welt ir ez vernemen, ich sagiu wes-
daz er unde sîn vriundin
vüeren gegen britanje hin
zem milten künege artûs
unde dâ waeren in sînem hûs
unz er dar nâch im kaeme;
swer daz gerne vernaeme
wer in dar hêt gesant,
daz erz im alsô taete erkant:
 <daz hât der rîter mit dem rade .>
der grâve sprach < daz waer mir schade
soldich iuch niht erkennen baz .>
der rîter sprach < wie kaeme daz?>
 <dâ vüert vil manic man daz rat
der niemer kumt an iwer stat
an geburt unde an manheit.
dar umb waere ez mir leit
unde wesse gerne iwern namen.
irn durft iuch niemer des geschamen
daz iu an mir gelungen ist,
wan daz weiz unser hêrre krist
daz ez mir nie mê geschach .>
der junge rîter aber dô sprach
 <ich wil mich iu nennen
daz ir mich mügt erkennen,
sît irs sô vlîziclîche gert,
wand ir sît aller êren wert.
ich bin gwîgâlois genant
unde hân gedâht mit mîner hant
der besten lop erwerben
od mänlîch ersterben;
alsô bin ich ûz gevarn .>
 <hêrre, got müez iuch bewarn .>
sprach der grâve hojir
 <unde gevüege uns noch daz wir
mit vröuden müezen ein ander sehen;
swaz mir von iu ist geschehen
des wil ich niht laster hân .>
dô nam er urloup unde schiet dan
engegen britanje, als er gebôt.
dâ wurden liehtiu ougen rôt
dô sich diu rîterschaft zerliez;
dem hêrren gwîgâlois gehiez
geselleschaft vil maneger dâ.
sus schieden sich die rîter sâ
beidiu mit vröuden unde mit klage.
ez was wol nâch mittem tage
unde hêten zît ze rîten
die dâ niht wolden bîten
unz an den andern morgen.
dâ was unverborgen
triwe unde minne;
mit worten unde mit sinne
erbuten siz ein ander wol,
als ein vriunt dem andern sol
der im dienstes ist bereit
unde im ganze triwe treit
ân aller slahte bôsheit.
Sus schieden si sich alle dâ.
diu künegîn von persîâ
bat den rîter mit ir varn.
er sprach < vrouwe, ich muoz bewarn
daz ich mich iht versûme;
jâ erbat ich des vil kûme
die lieben juncvrouwen mîn
diu mîn geleite dar sol sîn
daz si hie her mit mir reit .>
diu vrouwe sprach < hêrre, seit,
war sol si iuch leiten?>
 <des wil ich iuch bereiten:
zeiner âventiure
diu ist sô ungehiure
daz si nieman mac bestân
ezn müeze im an den lîp gân;
dar an ich mich niht sûmen wil .>
dô wart im genigen vil
von den vrouwen über al;
diu dienest wâren âne zal
diu man den rîter âne bôt.
sus nam er urloup in den tôt
unde gnâdet der küneginne
triwen unde minne
die si im bescheinde.
ir niftel sêre weinde
unde kuste die vrouwen alle.
sus vuor si mit schalle
unde mit grôzer rîcheit.
ir spîse was allen den bereit
die si wolden ezzen.
an ir was niht vergezzen
deheiner slahte güete,
wand ir reinez gemüete
ie nâch êren blüete.
Her gwîgâlois unde diu maget
von der ich iu nû hân gesaget
der er daz pfärt wider gewan,
die riten mit ein ander dan,
diu juncvrouwe unde diu zwei getwerc,
über einen hôhen berc
durch michel waltgevelle nider.
dô kômen si ze der strâze wider
die diu maget vür si reit,
dô si klagte ir herzeleit.
sînen zoum vie si mit der hant;
si sprach < rîter, sît gemant
iwer güete unde iwer êren,
daz ir geruochet kêren
mit mir heim ze lânde
des sît ir âne schande-
ich bit iuch sîn vil verre-
daz ez iu unser hêrre
vergelten müez durch sînen tôt!,
daz ich verdiene die grôzen nôt
die ir durch mich habt erliten>
er sprach < vrouwe, lât iwer biten;
ir sult sîn niht ze harte gern,
wand ichn mac iuch sîn niht gewern.
ich muoz in kurzer zît bestân,
als ich mich an genomen hân,
die âventiure ze korntîn;
dar sol ich mit der vrouwen mîn
komen sô ich schierest mac.
ez würde mîner êren slac
ob ich die lieze under wegen.
got müez iwers lîbes pflegen,
unde gebe iu saelde unde êre!
wan swaz ich mich nû mêre
sûmte hie, des gwünne ich schaden .>
si mohte in niht sô vil geladen
sin verlür ir vlêhen unde ir bet.
dô er niht nâch ir willen tete,
dô klaget si unde weinde als ê.
ir jâmers wart dô michels mê
dan sîn dâ vor waere gewesen;
vor leide trûwet si niht genesen,
unde waere ir verre baz geschehen
hêt si den rîter nie gesehen,
wand ir von sîner hinvart
ir reinez herze beswaeret wart,
mit jâmer êwiclîch bespart.
Dô si ir bet niht vervie
unde ez an ein scheiden gienc,
daz si daz gänzlîche ersach,
zem jungen rîter si dô sprach
 <sît ir mich niht mugt gewern,
sô wil ouch ich der gâbe enbern
die ich von iu enpfangen hân.
ir waent des lîhte ich habez getân
ze minnern mîne armuot?>
 <ich hân lânt unde guot,
liute unde êren alsô vil
daz ich der gâbe niht enwil.
ir sult von rehte iwern gewin
geben iwer vriundin,
wand ich sîn guoten rât hân .>
dô muose daz pfärit dâ bestân:
si treipz von ir mit slegen dô;
des wart der rîter vil unvrô,
wand er sis alles widerstreit,
ez waere im liep oder leit.
sus nam si urloup unde reit.
Der rîter sich dô underwant
des schoenen pfärdes sâ zehant
unde alles des dar ûffe lac
unde eins getwerges daz sîn pflac;
daz gap er der juncvrouwen sîn.
dô hêt ouch si daz hündelîn
daz er dem rîter an gewan,
als ich iu ê gesaget hân.
die zwô gâbe hêt si dô
von im; der wart si harte vrô.
iedoch hêt si deheinen trôst
daz ir vrouwe würde erlôst
mit sîner manheit von ir nôt
unde vorhte ouch daz im der tôt
dâ waere beschert; daz was ir klage
in ir muote alle tage,
wand er dûhte si ze kranc.
dannoch reit er über ir danc
mit ir; si lieze ab âne zorn
wan si die reise niht hêt verlorn:
si hêt erworben an der vart,
als ez dô gahtet wart,
baz danne ze tûsent marken;
des begunde ir herze starken
in vil hôhem muote,
wan von grôzem guote
stîgent diu herze hô;
von armuot wirt nieman vrô.
daz hôrte ich ie die wîsen sagen
daz die rîchen hôhe tragen,
die armen trûren unde klagen.
Mit vröuden riten si dô dan.
der getwerge einez in began
sagen schoeniu maere,
wer sîn hêrre waere
der ez dar hêt gesant,
unde wiez stüende in îrlânt.
hie mit kurztez in den tac,
wan man mit guoten maeren mac
unde mit reinen wîben
die zît wol vertrîben;
sus treip ez in die zît hin.
nû sâhen si wâ vor in
verre ûf einem gevilde
in einer grôzen wilde
ein schoene gezelt was ûf geslagen.
wie dem waere, daz wil ich iu sagen:
ez was hôch, sinwel unde wît,
gel unde rôt an einer sît,
diu ander wîz unde blâ;
ein hirzgehürne was dâ
von golde drûf gestecket,
die snüere wârn gestrecket
vaste mit starken kîlen;
ouch wâren ze zwein zîlen
drumbe gestecket vünfzic sper.
nune wessen die gesellen wer
under dem gezelte lac.
innen des entweich der tac
der nacht mit sînem glaste.
dô îlten si vil vaste
engegen dem gezelte sâ,
wan die gesellen enwessen wâ
si die selben nacht vertriben
dâ si sô rîterlîche beliben.
ouch was dem rîter dar vil ger:
dô er ersach sô manic sper
umb daz gezelt stecken,
daz begunde an im dô wecken
beidiu manheit unde kraft.
er gedâhte < ich vinde dâ rîterschaft:
dar nâch ich ie gevaren bin;
ich wil bejagen dâ gewin,
od ich scheide gevangen hin .>
Der des gezeltes hêrre was,
dem was dar under ûf ein gras
gebettet hövischlîche
mit einem kulter rîche
von zweier hande pfellen.
unde als er die gesellen
zuo im sach rîten,
niht lenger wolder bîten:
er gienc engegen in unde enpfie si wol,
als ein wirt den gast sol
der gnâden an in gert;
sus wurden si von im gewert
vil guoter handelunge dâ.
wider den rîter sprach er sâ
mit dem diu juncvrouwe reit
 <hêrre, enwaere ez iu niht leit,
ich vrâget iuch gerne maere
war iwer wille waere
mit dirre juncvrouwen.
iu ist der schilt zehouwen
iwer wâfenroc verschrôten:
ir habt gemachet tôten
oder vil sêre wunden;
des hât wol enpfunden
der liehte helm mit dem rade.
sî ez iu niht grôzer schade,
sô lât mich wizzen war ir welt .>
dô sprach her gwîgâlois der helt
 <sît ez mir niht verboten wart,
ich sagiu wol mîne vart:
disiu maget wart gesant
ze britanje in daz lânt
mînem hêrren, dem künege artûs,
ze karidôl in sîn hûs,
als ir si sehet rîten hie.
der künec si minniclîche enpfie
unde diu mässenîe gar.
ûf der gnâde kom si dar
ob iemen waere under in
der einen rîterlîchen gwin
ze korntîn getorste holn;
er müese dâ grôzen kumber doln
dar under den gewizzen tôt.
dô underwant ich mich der nôt,
als ich iu nû hân geseit.
ez was aber ir vil leit,
wand ich dûhte et si ze kranc.
sus bin ich allez über ir danc
mit ir geriten her.
got gebe mir daz ich mîn sper
dâ sô vertuo als ich des ger!>
Dô der hêrre daz hêt vernomen
warumb od wie er dar was komen
unde sîne jugent rehte ersach,
des nam in wunder unde sprach
 <mich dunket des: ir sît ze kint;
iwer kraft diu ist ein wint
zer selben âventiure,
wan si ist ze holen tiure,
als ich iu nû sagen wil:
ich hân dâ gesellen vil
verloren von der selben nôt;
ez sint dâ gelegen tôt
die tiursten von dem lânde,
an den ich wol erkande
ganze manheit unde kraft,
unde die ir zît mit rîterschaft
grôzen prîs erwurben.
sît die dâ verdurben,
wie möht iu gelingen?
welt ir den prîs erringen,
sô volget mînem râte:
ich hân vruo unde spâte
dar nâch geriten wol zehen jâr,
biz ich mîne gesellen gar
hân verlorn unde ouch daz guot.
sît wir nû beide einen muot
haben zuo der selben nôt,
sô lâze wir ez hie den tôt
alsô gerne scheiden
enzwischen uns beiden
unde sweder unser hie gesige,
ob der ander niht tôt gelige,
der danne den sic habe verlorn,
daz der wider âne zorn
ze lânde var, daz ist mîn rât;
swer ab danne gesiget hât,
der vüere den prîs ze korntîn;
dâ lâze er alrêrst werden schîn
ob er guot rîter künne sîn .>
Her gwîgâlois was ein man
der nie zagheit gewan
noch nie bôsheit begie;
sîn herze dâ von vröude vie
als im dehein manheit
ze tuone wart vür geleit.
dô er vernam des rîters muot,
des vreute er sich unde dûhte in guot,
wand er hêt sich des bewegen
swes iemen wolde mit im pflegen
ze rîterlîcher manheit,
dar ûf was sin lîp bereit,
wand er ie nâch êren ranc.
der rede sagter dem hêrren danc,
wand er wol sach daz sîn muot
was ze rîterschefte guot;
des wart her gwîgâlois vil vrô.
wider den rîter sprach er dô
 <hêrre, welt ir des niht enbern
ichn müeze iuch strîtes hie gewern,
sô teilt mit mir gelîche:
der sper sît ir ze rîche
unde habt driu schoeniu ros hie
unde zwelf vrume knappen, die
wartent iwer, daz ist ir reht;
sô hân ab ich deheinen kneht,
niwan mîn ors unde mîn sper;
niht mê gesindes brâhte ich her
noch helfe ze disem strîte;
anders ich niht rîte
niwan mîn ors den lângen tac;
dâ von ez niht getûren mac
zer selben rîterschefte.
ouch hân ich lützel krefte
ir seht wol selbe ich bin ein kint .>
dô sprach der hêrre < sît iu nû sint
diu ors unde knappen tiure,
sô gibe ich iu ze stiure
daz beste ors daz ich hân;
dar zuo sô sîn iu undertân
sehs knappen die ich brâhte her;
unde nemt vünf unde zweinzic sper
daz ir des strîtes iht abe gêt .>
dô erz alsus geteilet hêt,
des vreute sich der küene man.
sehs knappen hiez er vür sich stân;
die tâten im des sicherheit
daz im ir dienest waere bereit
an dem selben strîte.
nû was ez an der zîte
daz man solde ezzen;
desn wart niht vergezzen
im engaebe der wirt wirtschaft
unde alles des die überkraft
des er haben mohte,
als ez im ze nemen tohte.
dar nâch bettet man in
under daz gezelt hin
beidiu ûf loube unde ûf gras;
vil manic guot kulter was
ûf daz loup gedecket;
dar ûf wâren gestrecket
vil wîziu lîlachen.
die knappen hiez man wachen
die nacht mit vlîze unz an den tac.
ein walt in dâ nâhen lac,
dar inne manic nachtegal
uobte ir wünniclîchen schal;
diu vröude in in daz herze hal.
nâch der nacht erschein der tac
nâch sînem sit, als er ie pflac.
die knappen wârn alle bereit.
si hêten ûf diu ors geleit
satel unde kovertiure.
zir zweier justiure
was in allen harte ger.
harnasch, schilt unde sper
wâren bereit in beiden.
dô begunden sich dâ kleiden
die hêrren an ir slâfstet;
dar nâch sprâchens ir gebet
unde bevulhen got beide ir nôt,
wand ir einem was der tôt
beschert von dem andern dâ.
dô hiezen si sich wâfen sâ
ir ietweders knappen; die
dienten ir hêrren hie
als si geteilet wâren.
dem hêrren begunde swâren
sîn muot harte sêre;
wan daz er durch sîn êre
den strît niht mohte lâzen,
er hêt sichs gerne abe getân,
wand im wîssagte sîn muot,
als er den liuten ofte tuot
die vor in wizzen den tôt
unde die doch durch der êren nôt
den lîp verliesent als er dâ.
den schilt hiez er im reichen sâ
unde saz ûf daz ors sîn.
zwêne schefte îwîn,
dar an wâren starkiu sper,
die brâhten in die knappen her.
si liezen von ein ander gân
daz si ir puneiz möhten hân
unde kêrten gegen ein ander wider;
diu sper druhten si dô nider,
als si truoc ir gelust;
durch die schilte ûf die brust
si sô vaste stâchen
daz die schefte brâchen.
dô nâmen si zwei andriu sper;
zuo ein ander was in ger;
zesamne kêrten si dô dâ
sô vaste daz die schefte sâ
sich zarten von den îsen.
daz golt begunde rîsen
von den schilten ûf daz gras.
an in beiden dannoch was
ganziu manheit unde kraft;
ir deweder deheiner rîterschaft
sô starker nie begunde;
in vil kurzer stunde
verstâchen si diu sper gar.
zaller jungest brâhte man dar
zwêne schefte eschîn,
als ez leider solde sîn
des hêrren tôt an der stat.
her gwîgâlois den rîter bat
baz ze velde kêren;
des endorfte er in niht lêren,
wand ers im selbe hêt gedâht.
dô wurden si zesamne brâht
von den starken rossen wider.
her gwîgâlois der druhte nider
daz sper mit beiden handen;
sînen zorn begunde er anden,
als in sîn vater lêrte;
unde dô er an in kêrte,
daz starke sper er durch in stach
daz man in dâ tôten sach
vallen nider ûf daz gras.
vil grôziu klage umb in dâ was:
von den liuten über al
wart dâ ein jaemerlîcher schal;
si klagten alle des rîters val.
Er was wol grôzer klage wert,
wand er hêt ie des gegert
daz im der êren krône
ze jungest waer ze lône
gevallen umb sîn arbeit.
daz hêt der tôt nû hin geleit,
als er noch vil ofte tuot:
er nidert manegen hôhen muot
unde zevüeret die rîcheit
diu lânge zesamne ist geleit.
er gît ouch ie nâch liebe leit.
Her gwîgâlois, der küene man
hiez die knappen vür sich stân.
swie ez in doch waere leit,
si tâten im des sicherheit-
als si ûf den heiligen swüeren-
daz si ze britanje vüeren
zem milten künege artûs
unde sîn dâ biten in sînem hûs
biz er nâch in koeme dar.
des swuoren si unde liezen wâr,
swie leide in von im waere geschehen.
doch wolden si daz gerne sehen
wer er waere; daz was ir muot.
dô nâmen si ir hêrren guot,
beidiu ros unde ouch gewant;
si bunden ûf diu pfärt zehant
swaz si tragen solden.
den tôten si niht wolden
lâzen an der walstat;
her gwîgâlois die knappen bat
daz si in ze kirchen braehten
unde sîner sêle gedaehten
mit almuosen unde mit messen,
swaz si ze tuone wessen
sîner sêle ze trôste
daz si von der helle erlôste
daz si sich des vlizzen,
unde im niht harte wizzen
umb ir lieben hêrren tôt;
si saehen wol es gienge im nôt.
dô tâten si als er gebôt.
Si nâmen urloup von im dâ.
der rîter huop sich danne sâ,
als in diu maget lêrte;
mit vröuden er dô kêrte
mit ir heim ze lânde.
si mohte wol âne schande
sîn rîten mit ir dô vertragen.
alrêrst begunde si im sagen
ir maere, dô im dâ gelânc,
unde sagte im sîner noete danc.
si sprach < hêrre, geloubet daz
mir geviel nie rîter baz
dan ir an rehter manheit.
nû habt ir iu daz vür geleit
daz ir den lîp verliesen welt
od riterlîche als ein helt
der werlte lop erringen;
under den zwein dingen
muoz iu morgen einz geschehen.
wil ez got, sô sul wir sehen
noch hînt daz lânt ze korntîn,
dar ûz diu liebe vrouwe mîn
in ir kintheit wart vertriben.
ir lândes ist ir niht beliben
niwan ein burc, diu lît dran,
daz nie dehein künec gewan
ein hûs sô rehte veste;
ez ist ein berc, der beste
den ie dehein man gesach.
ezn waere dehein wîp sô swach
sine behieltez mit lîhter wer
iemer vor des küneges her.
dar ûf ist diu vrouwe mîn,
daz niht schoeners möhte sîn
in dirre werlte dan si ist.
nû hât ir unser hêrre krist
nâch ir ahte ein kleinez leben
in ir kintheit gegeben,
als ich iu nû sagen wil.
ir vater der hêt êren vil
unde diu liebe vrouwe mîn:
daz guote lânt ze korntîn
daz was ir eigen beider.
mit grôzer klage leider
sî wir dâ von gescheiden:
daz bûwet nû ein heiden;
Rôaz von glois ist er genant;
sîn manheit diu ist erkant
als wîte sô diu werlt ist.
er hât durch sînen zouberlist
beidiu sêle unde leben
einem tievel gegeben;
der tuot durch in wunders vil:
er vüeget im allez daz er wil;
alsô gevuocter im daz lânt.
daz was im ê vil unbekant
ob er dâ künec solde sîn;
nû hât er goldes vollen schrîn;
daz was des lieben hêrren mîn.
Welt ir ez vernemen, ich sagiu wie
der heiden daz âne gevie
daz er uns von dem lânde schiet,
als imz sîn hêrre der tievel riet.
ez lît enhalp korntîn
ein rîchiu grâfschaft, diu ist sîn;
die brâhte in sîn vater an.
nû wart der ungetriwe man
mînem hêrren heimlîch
unde diente im aller tägelîch
als er sîn eigen waere.
mit manegem guoten maere
vröut er im ofte sînen muot,
als der ungetriwe tuot:
swen er dem manne schaden wil,
sô sagt er guoter maere vil
unde lachet in valschlîche an;
als tete der ungetriwe man.
mîn hêrre der was guot
unde hêt sô reinen muot
daz er sichs niht bedâhte
unz ez im den schaden brâhte
dâ von er den lîp verlôs.
owê, daz er ie erkôs
im ze vriunde ein den man
der nie deheine triwe gewan!
deiswâr, daz was niht wol getân.
Sîn hûs was im bereit
unde sîn guot unverseit;
er hêt in in sîner pflege
unde beriet in alle wege
durch sîne grôze manheit.
dâ wider gedâht er im leit
ze tuone aller tägelîch.
daz was iedoch unbillîch
daz er wider minne
sîne valsche sinne
im ze schaden kêrte,
als in sin schande lêrte.
eins morgens dô der tac ûf gienc
unde daz der wahtaer verlie
die huote an der zinne,
als er des wart inne
daz diu porte was ûf getân,
dô kom der ungetriwe man
daz sîn nieman wart gewar
mit vier hundert rîtern dar;
die wârn ze harnasche gar.
Als er daz bürgetor gevie,
sîn ors er dô stên lie
unde îlte mit zorne ûf den sal,
dâ die rîter über al
mit grôzen zühten sliefen.
die vînde si an liefen
unde sluogen daz gesinde
von kinde ze kinde,
von manne ze manne;
nieman mohte danne
dem gâhen tôde enbresten;
dâ lac von den gesten
vil manic edel rîter tôt.
owê der klägelîchen nôt
daz si alsô verdurben
unde âne wer ersturben!
wie möhte ein mort groezer wesen!
man liez ir einen niht genesen.
dâ wart mîn lieber hêrre erslagen;
den sol diu werlt iemer klagen:
an im was manheit unde jugent,
sterke, wîsheit unde tugent;
mit disen dingen minnet er ie
die werlt, unde vergaz doch nie
sîn der imz gegeben hêt,
in des gewalt diu werlt stêt;
dem diente mîn lieber hêrre
unde minnet in alsô verre
mit almuosen unde mit messen
daz ims die liute wessen.
ich wil iu sagen wes er pflac:
ern liez nie deheinen tac
ern teilte selbe mit sîner hant;
swaz er armer liute vant,
die beriet der tugentrîche man.
des sol in got geniezen lâzen,
wand er im ie was undertân.
Mîn altvrouwe was gevarn-
als si got wolde bewarn
unde ez ir saelde solde sîn-
ûz dem lânde ze korntîn
ûf ir hûs ze roimunt,-
daz tuon ich iu entiuschen kunt:
Künegesberc hieze ez hie-
daz ir ir vater z'eigen' lie
unde allez daz darumbe lît.
mîn juncvrouwe was zer selben zît
dô ditze mort hie geschach,
als es mîn vrouwe selbe jach,
niwan drîer jâr alt.
nû ist si sô wol gestalt
unde hât einen sô schoenen lîp
daz waen iender lebe ein wîp
in allem disem rîche
diu sich ir gelîche.
si hât schoene unde jugent,
geburt unde ganze tugent.
ich erkenne wol ir reinen muot:
si ist gewizzen unde guot.
mîn vrouwe pfligt ir harte wol,
als ein muoter ir tohter sol:
si hât si in ir huote
mit lîbe unde mit guote.
durch ir schoene hât manic man
ze korntîn den lîp verlân
unde lît ouch noch vil maneger tôt.
owê der klägelîchen nôt!
noch machet si liehtiu ougen rôt.
Ich sagiu wie daz komen ist:
wir haben vunden einen list
der uns benamen vrumen muoz
unde sol uns leides werden buoz.
wirn wellen die juncvrouwen mîn
ân daz lânt ze korntîn
nieman geben ze wîbe,
wan der mit sînem lîbe
daz guote lânt erwerben mac;
der hât ouch danne vür den tac
genuoc ze geben swem er wil;
sô wirt im daz beste spil
daz man im gît ze wîbe
eine magt diu sînem lîbe
wirt ein übergulde:
swer die êrsten schulde
von ir lîbe nemen sol,
dem wirt herzenlîche wol,
wand ez hât diu saelicheit
ir wunsch sô gar an si geleit
daz si mit lobe die krône treit.
Ich lâze iuch morgen an ir sehen
daz ir des selbe müezet jehen.
ob diu werlt einem man
älliu waere undertân,
unde daz im gelîche
älliu künecrîche
dienten gar vür eigen,
dem enkunde ich niht gezeigen
noch gerâten ze wîbe
deheine magt diu sînem lîbe
sô rehte wol gezaeme
unde diu ouch sô genaeme
an allen dingen waere;
si ist unwandelbaere
an lîbe unde an sinnen.
sold ich die schoenen minnen,
daz ich niht waere ein wîp,
darumbe wolde ich mînen lîp
iemer vüeren veile
unde wolde in urteile
mîne sêle setzen .>
sus begunde si in wetzen
unde reizen ûf den tôt.
des was ir weizgot vil unnôt,
wand er pflac solher manheit
daz sîn lîp was bereit
allen den die sîn geruochten,
die ez an in suochten
unde die sîn wert wâren.
er hêt in sînen jâren
unde in sîner kintheit
der werlte lop alsô bejeit
daz man sîn noch gedenken muoz.
swer welle daz im werde buoz
sîner schande die er hât,
der lâze sîne missetât
unde volge den besten; deist mîn rât.
Her gwîgâlois sprach zuo der maget,
dô si im alsô hêt gesaget
 <juncvrouwe, nû sagt mir mê
wiez umb die âventiure stê
unde wer mich dar bringe
od mit welhem dinge
ich si vinde; daz tuot mir kunt .>
dô sprach diu maget an der stunt
 <hêrre, daz wil ich iu sagen
unde wil iuch des niht verdagen
daz iu dar zuo gevrumen mac:
niemer wirt dehein tac
man sehe vür daz hûs gân
ein tier, daz ist sô wol getân,
unde wil ich im der wârheit jehen,
daz ich niht schoeners hân gesehen;
ich sagiu wiez geschaffen ist:
ez hât unser hêrre krist
sînen vlîz dar an geleit.
daz tier ûf sînem houbet treit
eine guldîne krône;
diu ist bewahsen schône
mit zwein swarzen hornen;
mit beiden orten vornen
ist si sô bewunden
daz wir niht enkunden
mit deheinen unsern sinnen
si dâ von gewinnen,
ob ez uns sîn gunde.
ez hât in sînem munde
die hitze, als ich ez hân vernomen,
daz nieman mac dar zuo komen
der im iht schaden wil;
vrumer rîter hât ez vil
mit im geleitet in den tôt.
welt ir bestên die selben nôt,
sô merket rehte war ez var.
von sînem houbet ist ez gar
geschaffen als ein lêbart.
ez hât erkorn im eine vart,
diu ist nieman mê bekant:
einen stîc in daz lânt,
durch den walt, zuo korntîn;
dâ sult ir im volgen în:>
er sprach < triwen, daz sol sîn!>
Dô er daz wort vol sprach,
die schoenen burc er dô sach
bî im ligen nâhen;
dar ûz si gegen in sâhen
einen rîter gwâfent rîten,
als er wolde strîten.
er reit ein ors wol getân.
einen wîzen halsberc vuorter an;
den bedahte ein grüener wâfenroc;
dar ûf was ein rêchboc
gesniten von samîte
an ietwederre sîte.
sîn helm der was rîche,
vil harte höveschliche
mit rôten keln bedecket;
darumbe was gestrecket
ein strieme wîz härmîn;
oben was gestecket drîn
ein schüzzel von golde,
dâ bî man wizzen solde
daz er dâ truhsaeze was.
ein timît grüene alsam ein gras
was gebunden an sîn sper.
einen niwen schilt vuort er;
dâ was daz tier gemâlet an,
als ich iu gesaget hân,
daz in dâ leiten solde;
von lazûre unde von golde
was ez harte rîche
gevüllet meisterlîche;
daz was ir wâfen ze roimunt.
der rîter sprach < nû tuot mir kunt
unde sagt mir rehte, wer ist der
der dort kumt geriten her?
ich waene er prîs welle bejagen .>
si sprach < hêrre, daz wil ich iu sagen:
ez ist ein der tiurste man
der rîters namen ie gewan
an tugent unde an manheit;
iu ist von im vil unverseit
swes ir mit im beginnen welt;
des lîbes ist er gar ein helt
unde ist truhsaeze hie;
rîterschaft die minnet er ie.
vermîde er iuch, sô ist mîn rât
daz ir in gerne rîten lât,
wand iuch dâ misselingen mac .>
der rîter sprach < daz waere ein slac
aller mîner êren
unde soldich von im kêren,
sît ich nâch rîterschefte var;
des himels keiser mich bewar!
ich wil benamen gegen im dar .>
Sus kêrter über die heide.
die hêrren begunden beide
die schilte vazzen vür diu knie;
ir ietweder sîgen lie
gegen dem andern sînen schaft;
sus kômen si mit grôzer kraft
zesamne ûf der heide;
si verstâchen beide
alsô rîterlîche ir sper
daz nieman kunde wizzen wer
daz sîne baz hêt vertân.
der truhsaeze reit in wider an;
bî dem zoume vienc ern dô
vil minniclîche unde sprach alsô
 <ir sult hie willekomen sîn
unde wizzet bî den triwen mîn
daz iu mîn dienest ist bereit .>
nû sach er wâ dort her reit
diu maget wider in daz lânt
die sîn vrouwe hêt ûz gesant.
vor ir zôch man ir gewin
gegen der schoenen bürge hin:
den sitich, daz pfärt wol getân
als ez mit manheit gewan
her gwîgâlois, der wîgant.
der truhsaeze nam in bî der hant
unde kêrte dâ diu maget reit;
sîn getriwer gruoz was ir bereit,
wan si hêt grôze nôt erliten.
mit ein ander si dô riten,
die drî gesellen an den berc;
vor in zôch daz getwerc
daz schoene pfärit mit der hant;
sus brâhte diu maget in daz lânt
dar nâch si ûz was gesant.
Rîter unde knehte
iegelîcher nâch sînem rehte
enpfienc den rîter unde die maget;
in beiden was dâ unversaget
guot gemach unde êre,
unde kunden si iht mêre
in ze liebe hân erdâht,
daz waere benamen dâ volbrâht,
wand in geviel nie rîter baz.
si sprâchen alle < ist er daz
den der künec artûs
mîner vrouwen her ze hûs
ze helfe hât gesant,
unde der uns daz reine lânt
erledigen sol ze korntîn?
der sol hie willekomen sîn
uns allen ze trôste!
der manege sêle erlôste
ûz der helle mit sîner kraft
unde der âne meisterschaft
die werlt alle werden hiez
unde der den vâlânt verstiez
von dem himelrîche
durch daz er im gelîche
wolde setzen sînen stuol-
er warf in in der helle pfuol:
alsô müez vallen von sîner hant
der heidenische vâlânt
der manegen rîter hât erslagen!
got sol im niht mê vertragen
sînen vil grôzen übermuot
unde sînen gwalt den er tuot .>
diu rede dûhte den rîter guot.
Ein ende hât diu klage dô;
si lachten alle unde wâren vrô.
diu magt bevalch den wîgant
dem truhsaezen bî der hant
unde den besten rîtern dâ.
zuo ir vrouwen gienc si sâ;
der brâhte si liebiu maere
wie mit ir komen waere
der aller besten rîter ein
den diu sunne ie beschein;
den hêt der künec artûs
ir ze helfe in ir hûs
von sîner mässenîe gesant.
dô neic diu vrouwe in daz lânt
dem künege von britanje.
diu süeze gamanje
enpfie vil wol die reinen maget.
owî, waz dâ wart gesaget
maere von ir reise!
si zalte manege vreise
die si von vorhten leit
als ir geselle streit.
ouch lie si ir vrouwen
diu kleinôt schouwen
diu ir her gwîgâlois gewan,
als ich iu gesaget hân,
mit micheler manheit.
ir getwerc daz pfärit vür si reit
unde vuorte den sitich unde den hunt;
dô ahten si vür tûsent pfunt
daz gereite unde daz vogelhûs.
dem milten künege artûs
gnâdeten si der êren.
diu magt begunde mêren
dem jungen rîter sînen prîs:
si lobet in en manegen wîs
vor ir juncvrouwen:
wie wol er kunde houwen
helm unde schilte
unde daz in niht bevilte
ze tuone durch dehein wîp;
er wolde verliesen sînen lîp
durch si, des waer im gedâht;
sus hêt si in ûz brâht.
des wart diu wirtinne vrô.
ir juncvrouwen gnâdete si dô
der ängestlîchen arbeit
die si ûf der verte leit,
als si ir selbe hêt geseit.
Nû berieten sich die drîe,
diu schoene lârîe,
ir muoter unde diu selbe maget
diu in diu maere hêt gesaget,
wie man den rîter enpfienge
daz er dâ von gevienge
guoten willen in den tôt.
allen ir vrouwen si gebôt
daz si sich rîche kleiten
unde sich dar zuo bereiten,
als er în gienge,
daz man in sô enpfienge
daz er dâ von würde vrô;
daz lobten si mit willen dô.
Nêrejâ diu maget hiez
diu von dem rîter trôst gehiez,
mit der er dar komen was.
in einen garten ûf ein gras
vuort in der truhsaez bî der hant;
dô schuter abe sîn îsengwant
under einer linden grüene;
her gwîgâlois der küene
kuolte sich unde ruowet dâ.
dô brâhte im nêrejâ
von pfelle harte rîch gewant;
daz hêt ze liebe im gesant
diu schoene magt lârîe;
ez was ir von syrîe
verre gesant über sê.
noch brâht im diu maget mê:
lînwât, wîz alsam ein snê.
zuo zim saz si ûf den klê.
sus kleite sich der küene man.
zwô scharlaches hosen streich er an
mit grôzem vlîze an diu bein.
ôwî, wie wol et an im schein
geburt unde manheit!
gewizzen unde saelicheit
hêt got mit vlîze an in geleit.
Dô der rîter wart gekleit
unde er nâch sîner arbeit
sô minniclîche gâbe enphie,
des gnâdeter got unde gienc
mit der juncvrouwen hin
vür die edeln künegîn
dâ diu ûf ir sal saz.
ôwî, hêrre got, waz
er dâ schoener vrouwen vant!
die hêten sich in rîch gewant
gekleit maneger slahte,
iegelîche nâch ir ahte.
vünfzic was ir über al;
drîzic lâze ich âne zal
sô daz ich si niht prîse,
wan si niht in der wîse
gelîch den zweinzic wâren
an geburt noch an gebâren,
an schoene noch an rîcheit;
die zweinzic wâren sô gekleit
von pfelle unde von samîte
daz ich dâ wider strîte
daz man nû iht vinde
under deheinem gesinde
alsô rîche vrouwen.
dô begunder umbe schouwen
unde nam ir aller rehte war;
dô wâren si ze lobe gar
unde ze wunsche wol gestalt;
ir saelde diu was manicvalt
an lîbe unde an gewizzen;
des besten si sich vlizzen
vür ein ander alle dâ.
dô sach er under in sitzen sâ
vrouwen lârîen, die schoenen maget
von der schoene im was gesaget
michel wunder; daz was ouch wâr;
got hêt sînen vlîz gar
ze wunsche wol an si geleit:
an lîbe unde an saelicheit
diu reine vür si alle was
geliutert als ein spiegelglas.
hie vant er sînes herzen bluot.
beidiu lîp unde muot
gap er ir tougenlîche dâ.
vrouw minne vie den rîter sâ
unde zôch in in ir hamît
gewalticlîche âne strît,
daz er sich niht mohte erwern;
er muose ir sichern unde swern
ze tuone swaz si dûhte guot;
ze gîsel muose er ir den muot
geben unde daz herze sîn,
daz diu beidiu muosen sîn
ir gevangen biz an ir tôt;
swaz man ze tuone im gebot
durch si, daz dûhte in allez swach,
swie im doch sîn herze brach
dô er die schoenen alrêrst sach.
Vrouw minne nam in mit ir kraft
unde zôch in in ir meisterschaft
gewalticlîche âne wer;
der ê vlühtic tete ein her
unde manegen vrumen rîter vie,
dern kunde sich gevristen nie
mit deheiner sîner kraft
ern müese dulden meisterschaft
von der starken minne.
hie liez er sîne sinne
bî der mägde wol getân;
ir grôziu schoene gesigte im an
daz er ir niemer mê vergaz,
wan si sîn herze dâ besaz
mit jâmer, sô daz im nie mê
von deheinem wîbe geschach sô wê.
des gwaltes was er ungewon;
ich sagiu daz im dâ von
deste wirs muose sîn.
gegen im gienc diu künegîn;
ir tohter nam si bî der hant;
diu schoene lârîe was si genant
si enpfiengen in mit triwen wol,
als man die lieben vriunt sol;
dar nâch die vrouwen über al.
vil grôziu vröude âne schal
huop sich mit zühten under in dâ.
diu vrouwe hiez in sitzen sâ
unde klaget im ir herzeleit;
der rîter sprach < ich bin bereit
durch iuch ze rîten in den tôt;
ezn ist dehein sô grôziu nôt
ichn bestê si gerne unde sî ir vrô,
ob der rede ist alsô
als mir nêrejâ hât gesaget:
daz man daz lânt unde die maget
mit manheit erwerben sol.
ez tuot mir sanfte unde wol,
swaz leides mir dâ von geschiht .>
diu vrouwe sprach < ichn hils iuch niht,
wand ich ez alsô gevestent hân-
gesiget ir dem heiden an-
daz ich gote getrûwe wol
daz ich ez vch geben sol,
mit mannen unde mit mâgen .>
dô begunde in des betrâgen
daz er sich sûmen solde;
mit urloube er dô wolde
gegen dem lânde sîn geriten.
dô begunde in diu maget biten
daz er belibe mit ir die nacht;
daz gap im vröude unde maht,
wand er die schoenen gerne sach.
mit grôzen zühten er dô sprach
 <ir sult gebieten über mich,
wan swaz ir welt, daz tuon ich;
unde wizzet sicherlîche:
waeren mîn älliu rîche,
sô daz ich keiser waere,
der êren ich enbaere
ê ich verlieze iwer gebot.
ir sult ez lâzen âne spot
daz ich iuch, vrouwe, minne,
wand ir habt mîne sinne
gevangen unde daz herze mîn;
diu müezen bî iu iemer sîn
mit triwen biz an mînen tôt .>
vür ir vüeze er sich bôt
mit ûf gerahten henden.
er sprach < sich muoz verenden
mîn lîp nâch iwern gnâden gar;
dise reise die ich var
dâ ich den lîp verliesen sol
daz tuot mir herzenlîche wol,
wand ez durch iuch geschehen muoz .>
der mägde kuste er an den vuoz
vor vröuden unde ergap sich ir.
er sprach < vrouwe, ditz ist mir
diu meiste vröude diech ie gewan
daz ich die vreise sol bestân
dâ mit man iuch erwerben mac;
got lâze mich den selben tac
geleben daz ich in bestê,
swiez halt mir dar nâch ergê,
der iuch des lândes verstôzen hât!>
 <got gebe iu helfe unde rât!>
sprach diu maget wol getân.
den rîter hiez si ûf stân
unde erzeicte im mit den ougen
vor ir muoter tougen
daz er ir was alsam der lîp.
des pflegent noch diu reinen wîp
daz si in diu herze sehent,
dar inne suochent unde spehent
durch des mannes ougen,
wan swaz daz herze tougen
wider den vriunt valsches hât,
daz ouge ez niemer verlât
ezn meldez mit dem blicke;
ez wenket harte dicke
an im ûf unde nider
unde zücket sich vil gâhes wider;
ezn siht niht güetlîche dar,
niwan daz ez neme war
ob iht ze merken an im sî;
dâ erkennet die valschen bî.
als ich mich versinnen kan:
swâ diu ougen ein ander an
lânge sehent âne wanc,
daz dâ herze unde ir gedanc
mit triwen zuo ein ander stât;
swâ ab der blic sô schiere ergât,
dâ enist niht ganzer triwe bî,
ezn kome alsô daz ez sî
daz sîn die liute werden gwar:
sô lâze er sîn sehen gar,
ern blicke dan underwîlen dar.
Als tete im diu reine maget.
waz dâ maere wart gesaget
under in von guoten dingen!
si kunden im wol geringen
sînen muot mit süezem spil;
dâ was kurzewîle vil
von süezer ougen weide.
ezn geschach nie man sô leide
unde solder under in sîn gewesen,
er waer vor leide gar genesen,
wan dâ was michel rîcheit.
innen des wart in geseit
si solden ûf ezzen gân.
den rîter hiez man ûf stân
von der kurzewîle;
ez dûhte in wol ein mîle
dô er von ir ze tische gienc.
groezer êre erbôt man nie,
weder ê noch sît, deheinem man
als im mit willen dâ wart getân.
dô si mit vröuden gâzen
unde dar nâch gesâzen,
die vrouwen gâben im guot nacht;
sus schieden si sich âne braht.
der tac hêt ein ende hie.
her gwîgâlois dô slâfen gienc
ûf einen wünniclîchen sal.
dâ sach er von der mûre zetal
eine brunst in dem walde;
dô vrâget er alsô balde
wâ diu brunst möhte sîn.
si sprachen < ez ist ze korntîn,
dâ unser hêrre nam den tôt.
man hoeret dâ jâmer unde nôt
die lângen nacht unz an den tac.
nieman ez erleschen mac
unz daz der tac ûf gêt;
daz hûs ab danne dâ ganzez stêt,
unverbrunnen alsam ê.
man hoeret dâ niwan wê! wê!
schrîen die lângen nacht;
des tages ist ez âne braht
unde alles schalles laere.
ez ist ein swaere
daz wir des niht mugen gesehen
wâ von od wie ez sî geschehen.
ez hâtz getriben wol zehen jâr:
des nachtes sô verbrinnet ez gar
unde stêt iedoch des tages dâ .>
der rîter sprach < nû sagt mir wâ
diu strâze durch den walt gê .>
der truhsaeze sprach < owê!
jâne gêt niht weges leider dar:
ein breitez mos hât ez gar
umbevangen unde ein sê.
ichn kom dar in niemer mê
sît mîn vrouwe vertriben wart.
ouch gêt dar in dehein vart
niwan en zwein enden;
die sint mit steinwenden
beslozzen unde mit huote,
sô daz des iemen muote
daz er dar in kêre
er engelte sîn vil sêre,
ezn volge einer dem tiere dar
der nâch der âventiure var:
den leitez âne schaden dar in.
der teile ouch danne den gewin
mit swelhem vriunde er welle!
ich wil sîn geselle
niemer werden, swiez mir ergê;
ichn weiz et wiez darumbe stê:
wirn gesehen ir deheinen niemer mê .>
 <der al die werlt geschaffen hât,
der gebe mir helfe unde rât
unde trôst ze mîner reise,
wand ich die selben vreise
mir ze vröuden hân erwelt,>
sô sprach her gwîgâlois der helt;
 <ez wirt mir ein vil süeziu nôt
unde sol ich durch si ligen tôt
die ich ze vrouwen hân erkorn;
ich muoz unde wil ir sîn geborn
ze dienest swar ich kêre!>
der rede enwart niht mêre,
wand im was ruowe harte nôt;
guot nacht er in dô bôt.
sus ruowet er unz an den tac.
sîns rosses man mit vlîze pflac;
ez wart dâ harte wol beslagen.
sîn îsengewant daz hiez man tragen
balde in ein vegevaz;
mit solhem vlîze vegt man daz
ez wart lûter als ein îs.
si vürderten in en manegen wîs
zer ängestlîchen reise.
sîn muot in in die vreise
unde in solhen kumber stiez
dar zuo im nieman trôst gehiez;
an gotes gnâde erz allez liez.
Des morgens dô der tac ûf gienc,
sîn sorge in niht slâfen lie
unde der jâmer nâch der maget.
sîn herze was vil unverzaget;
des gnôz er an vil maneger stat.
eine messe er im dô singen bat
von dem hêren geiste
unde bat got aller meiste
siges durch die reinen maget,
wand im vür wâr was gesaget
ob er den sic genaeme dâ,
man gaebe im mit staete sâ
die schoenen magt ze wîbe,
ze vröuden sînem lîbe;
des vreute sich der küene man.
dô daz ambet wart getân
unde sich der pfaffe engarte,
dô stuont er unde warte
wen er im gaebe den segen,
als wir zer noete hiute pflegen.
der priester kom vil schiere wider;
mit grôzem jâmer kniete er nider
vür den alter mit gebet.
eine kefsen nam er an der stet,
diu was heilctuomes vol;
mit rôtem golde was si wol
gezieret unde mit gesteine;
von wîzem helfenbeine
was der kefsen daz ander teil.
der priester was gar âne meil
unde ledic aller bôsheit;
sîn hâr was grâ unde reit,
sîn bart lânc unde breit;
mit rîcher wât was er gekleit:
sîn pelz der was lûter grâ,
mit einem samît der was blâ
bezogen vil meisterlîche,
gevidert was er rîche
mit einem zobel spanne breit;
der priester hêt an sich geleit
einen mantel der was luhsîn;
der slaht mocht er niht bezzer sîn,
mit einem siglât bedaht.
die liute liezen alle ir braht
unde neicte sich der junge degen.
der priester gap im dô den segen
als er beste kunde:
mit kefsen unde mit munde
segent er in den tôt.
dâ wart vil manic ouge rôt
dô im der segen wart gegeben.
 <hêrre got, vrist im sîn leben
unde gip im sige unde kraft
zer ängestlîchen rîterschaft
unde behalte im sînen jungen lîp>
sprach dâ man unde wîp,
 <wand er ist alles guotes wert .>
der priester strihte im umb sîn swert
einen brief, der gap im vesten muot:
vür älliu zouber was er guot.
des gnâter im unde bevalch sich got.
dar nâch schiere kom ein bot,
der hiez in enbîzen gân.
der imbiz wart vil schiere getân;
ringiu spîse was im bereit
ze sîner grôzen arbeit.
von dem tische gienc er zehant
dâ er die vrouwen alle vant
unde nam urloup von in sâ.
sîn vestez herze liez er dâ
bî der mägde wol getân;
ir krankez herze vuorte er dan.
nû sprechet wie sîn werde rât
der ein krankez herze hât
als er ze strîte rîten sol?
dâ tuot im der gedinge wol
unde der muot den im gît
diu süeze minne zaller zît;
ditz allez reizte in ûf den strît.
Hie neic er dem gesinde
von kinde ze kinde,
von manne ze manne;
dem rîter volget danne
ein segen meiniclîche:
si bâten alle gelîche
got daz er sîn gedaehte
unde in wider braehte
mit sige unde mit gesunde.
got enwolde sô manegen munde
sîne gnâde niht versagen:
er liez in an der vart bejagen
solhen prîs der in noch wert;
des hêt der rîter ie gegert.
man brâhte im sîn ors zehant,
sper, schilt unde îsengwant;
dô wâfent sich der junge degen.
des lîbes hêt er sich bewegen.
vrouwe lârîe sande im dô
eine gâbe, der wart er harte vrô:
ez was ein tasche pfellîn;
ein brôt daz was geleit dar în,
geworht mit grôzer meisterschaft:
von wurzen hêt ez solhe kraft
daz in lie diu hungers nôt
als erz engegen dem munde bôt;
ez gap im muot unde solhe maht:
er waere gewesen siben nacht
in einem walde âne maz
als er sîn ein lützel gaz;
des gnâter ir wol tûsent stunt.
nû kom ein bot, der tete im kunt,
als erz ouch ê hêt vernomen,
daz tier waer vür die burc komen
unde gienge gegen dem walde.
danne kêrte er balde
mit jâmer vür daz bürgetor;
dâ sach er daz tier vor
gegen dem walde kêren;
sîne reise begunde er mêren
wan im was zuo dem tiere gâch.
daz gesinde segent im nâch
unde antwurt in in gotes pflege.
her gwîgâlois kêrt von dem wege
ein engez pfat, daz was niht breit,
unz er daz schoene tier erreit.
als er im sô nâhen kam
daz ez sîn rehte war genam,
dô spiltez gegen im als ein hunt;
mit sînem spil tete ez im kunt
daz er im willekomen was;
ez legt sich vür in ûf daz gras
unde gnâte im sîner künfte dar.
des wart er an im wol gewar,
wand ez vil güetlîche tete.
nâch im kêrte er von der stet
ein pfat, daz was vil enge;
durch michel gedrenge
reit er in kurzer wîle
baz danne zwelf mîle;
sus vuoren si mit île.
Hie hêt der walt ein ende;
bî einer steinwende
kômen si vür daz bürgetor;
dâ lâgen wilde graben vor;
die wâren sô vreislîche tief,
als ein man dar în rief,
daz ez vil kûme her ûf hal;
dâ wâren pfîlaere hin ze tal
geworht mit grôzer krefte,
dar ûf mit meisterschefte
ein brücke was geslihtet,
ein slegetor was gerihtet
von den pfîlaeren enbor;
dâ was geheftet an daz tor.
als daz tier zuo gienc,
der portenaere ez sîgen lie
unde haftez ûf die brücke nider.
in sîn hûs gienc er wider:
er erkande sînen blâst wol;
sô grôzer hitze was ez vol,
an swaz ez in der werlte blies,
daz bran zehant als ein mies,
steine unde îsen als ein strô.
nâch dem tiere reit er dô
ze korntîn in daz lânt;
daz was eben als ein hant,
wol gebûwen über al;
dâ lac ûf unde zetal
wînwähse harte vil.
dô sach er sîner ougen spil
vor im: einen turnei;
dâ wart vil manic sper enzwei
in kurzer wîle gestochen,
die starken schilte zebrochen
von slegen unde von stichen;
si jagten unde entwichen
ze rehte als si solden;
daz wart dâ wol vergolden
beidiu mit stichen unde mit slegen;
enzwischen zwein breiten wegen
was diu storîe;
hundert unde drîe
was der rîter unde niht mê;
man hôrte dâ niwan < wê! wê!>
vor in kreigieren dâ.
her gwîgâlois bedâhte sich sâ
ezn waeren rehte liute niht;
ir rîterschaft dûht in enwiht
unde nam ir aller wâfen war;
daz was in einer varwe gar,
rehte swarz alsam ein kol;
mit zinober wâren wol
rôtiu viur gemâlet drin.
in twanc sîn manheit unde sîn sin
daz er sîn sper an der stet
mit einer rîchen jost vertet
durch sîne liebe âmîen,
die schoenen lârîen.
 <zevalier!> begunder schrîen.
Dô er daz sper hêt vertân,
beidiu schaft unde îsen bran
swâ ez an si ruorte;
sîn ors in danne vuorte
baz danne rehte reise.
ern kom in solhe vreise
von sô grôzer hitze nie.
er gedâhte < hêrre got, wie
stêt ez umb dise rîterschaft
daz beidiu îsen unde schaft
an in sô gar ist verbrant?
unde waer mir doch daz nû erkant
wes gesinde ez waere,
sô vrâget ich si der maere
unz ich ervüere ir leben gar .>
von der jaemerlîchen schar
kêrte der edel rîter dô;
ir valschiu vröude tete in unvrô,
wand er wol sach daz in daz leben
got ze buoze hêt gegeben.
von den rîtern wart im gâch;
dem tiere kêrte er aber nâch
vür daz hûs ze korntîn.
an des gezierde was wol schîn
daz daz lânt rîche was;
diu mûre glaste alsam ein glas
lûter unde reine,
von edelm märmelsteine
geworht vil meisterlîche;
ein palas harte rîche
lac enmitten drinne
gemûrt mit grôzem sinne
von lûtern kristallen-
daz muose im wol gevallen,-
mit vlîze gewelbet âne dach;
durch die mûre man wol sach
allez daz dar inne was,
wan si was lûter als ein glas;
daz hûs was erbûwen wol
unde maneger gezierde vol.
ouch lac ein anger vor dem tor
ûf einem breiten steine enbor
nâhen bî der strâze;
schône âne mâze
ein boum dar ûf gebelzet was
rehte enmitten in daz gras,
des schat den anger gar bevie;
von sînem süezen bluote gienc
ein smac reine unde guot;
der gap kraft unde guoten muot.
dar engegen daz tier kêrte,
als ez diu gwonheit lêrte,
dâ der schoene anger lac.
niemer wart dehein tac
ezn koeme dar zer selben stunt;
sîn süezer smac was im wol kunt.
ûf den anger spranc ez sâ;
daz tier wart verwandelt dâ
zehant von sîner wilde
in eines mannes bilde;
der hêt zöpfe alsam ein wîp;
beidiu sîn wât unde sîn lîp
diu wâren lieht sunnen var,
lûter unde sô rehte klâr
daz ez im in diu ougen schein
als ein lieht karfunkelstein;
sîn houbet daz was schône
gezieret mit der krône
die daz tier hêt dar getragen.
her gwîgâlois bî sînen tagen
sô vremdes nie niht gesach.
des erkom er sêre unde sprach
 <hêrre got, waz sol daz sîn?>
zuo dem man wold er dar în
erbeizet sîn sâ zehant;
dô was der anger âne want
beslozzen mit gotes tougen;
swie in doch sîniu ougen
vor im offen sâhen,
ern mohte niht genâhen
dem manne den er bî im sach.
daz muote in sêre unde sprach
 <sag an, sît du mensche bist,
ob du geloubest an krist
unde wiez umb dîn leben stê;
dir ist nû wol, ê was dir wê.
als ich mich versinnen kan,
got hât wunder an dir getân:
ê waerd ein tier, nû bist ein man .>
Er sprach < den du mir hâst genant,
der sol mir iemer sîn bekant
unde geloube daz er wârre krist
ie was unde iemer ist,
daz âne in niht genesen mac;
ich hân verdienet sînen slac
leider mir unde sînen zorn;
des bin ich armiu sêle verlorn
ern welle mir genaedic wesen:
âne in trûwe ich niht genesen.
ditz ist mîn ruowe die ich hân,
als ich von den wîzen gân
des tages ie ze dirre stunt;
niht mê ruowe ist mir kunt
als ich dich nû bewîse:
zeinem paradîse
gap mir got ditz ze lône hie;
daz verdienet ich, ich sage dir wie:
ich was hêrre über ditze lânt
unde stuont gar in mîner hant
beidiu liute unde guot;
dô gap mir got sô guoten muot
daz ich die armen an dise stat
zallen zîten komen bat;
ich teilte in selbe mit mîner hant,
swaz ich armer liute vant;
die beriet ich mit der spîse.
ditz selbe paradîse
gap mir got ze lône
unde dise liehte krône
die ich hie mit vröuden trage.
du solt merken waz ich dir sage .>
 <daz tuon ich gerne> sprach der degen.
er sprach < ez ist hie bî gelegen
ein wurm nû wol zehen jâr;
der hât ditze lânt gar
verwüest unz an daz wilde mos;
beidiu man unde ros
treit er hin âne wer;
von sînem stanke verdürbe ein her
der im ûz dem halse gêt;
unde wizze et daz, wer in bestêt,
der hât den tôt an der hant.
nû hât dich got her gesant
daz du uns erledigen solt;
dâ mit erwirbestu den solt
des du iemer vrô maht sîn:
Lârîen, die tohter mîn,
dar zuo ditz lânt ze korntîn.
Ouch wil ich dir sagen mê:
diu rîterschaft die du ê
saehe bî der strâze;
der wîze ist âne mâze
grôz unde sô jaemerlîch
daz ir noete ist niht gelîch;
swie vroelîch si dâ rîten,
si sint doch zallen zîten
in der helle viure;
ruowe ist in triwe;
daz tuot mir wê unde muoz ez klagen:
si wurden alle bî mir erslagen
dô mir der ungetriwe man
an guoten triwen an gewan
mînen lîp unde ditze lânt.
Rôaz von glois ist er genant;
ez ist manic zierre degen
von sîner hant hie tôt gelegen
die nâch der âventiure riten;
si habent hie alsô gestriten
daz si ir êre gar verlurn
unde ouch den tôt von im kurn.
sîn hûs daz lît hie nâhen bî.
unde wizze iedoch, swie küene er sî,
ern getorste den wurm nie bestân,
swie er im doch habe getân
solhen schaden manegen tac
den er niht überwinden mac
an sînen liuten die er hât .>
der rîter sprach < nû gip mir rât
durch die gotes güete
wie ich mich behüete
vor des wurmes stanke,
daz ich dirs iemer danke,
die wîl ich lebe, mit mînem gebet .>
der schoene man brach an der stet
von dem boume einen bluot.
er sprach < nû nim! ditz ist dir guot,
daz dir dehein boeser smac
von sîner süeze geschaden mac,
unde rît vür daz bürgetor;
dâ stecket ein glävîe vor,
die brâhte mir ein engel her;
niht ist daz dâ vor gewer,
horn, stein noch îsengwant,
man steche dâ durch unz an die hant.
si wart genomen, ich sage dir wâ:
in der innern indîâ
dâ ist einer slahte stâl
daz hât von golde rôtiu mâl
unde ist sô herte daz ez den stein
rehte snîdet als ein zein.
si stecket in der steinwant.
nû nim si, helt, in dîne hant
unde rît ûf die heide;
er ist an sîner weide
als der âbent âne gêt;
swaz lentiges dan dâ bestêt,
liute od vihe, daz treit er hin;
ze vlühte habe nieman sin,
wand er erloufet, swenne er wil,
daz wilde tier als er spil.
man enmac in niht gesêren
mit geschozze noch mit gêren;
ouch ist dehein gesmîde
daz den wurm snîde
wan diu glävîe eine;
in einem holen steine
ist er gelegen manegen tac,
dâ in niht gewinnen mac.
du erslehst den wurm, daz ist wâr;
du verliuset ab von im sô gar
dîne kraft daz dir nie mê
von deheinem strîte geschach sô wê;
die nôt soltu bedenken ê .>
Her gwîgâlois mit vröuden sprach
 <wol mich, daz ez mir ie geschach
daz ich die magt ervehten sol!
ez tuot mir herzenlîche wol
daz ich hie strîtes vinde stat .>
 <jâ, benamen, du wirst sîn sat!>
sprach der wundern schoene man.
 <nâch dînem willen muoz ergân
allez des dîn herze gert;
des bistu weizgot wol wert;
du solt von rehte sîn ein helt,
wan dîn vater ist erwelt,
der süeze her gâwein,
zuo dem besten rîter ein
den diu sunne ie beschein .>
Der junge rîter aber dô sprach
 <du erkennest den ich nie gesach .>
 <zwâre, du hâst!> er sprach < nein .>
 <ez ist der selbe gâwein
dem der künec artûs
ze karidôl in sînem hûs
sîn êre gar bevolhen hât,
an dem der hof aller stât .>
 <sô dir got, ist ez wâr?>
 <zwâr, ichn liuge dir niht umb ein hâr .>
 <her gâwein wart er mir genant;
mir was ab daz unbekant
ob er mîn vater waere;
nû vreuwe ich mich der maere
daz mir von sîner vrümicheit
sô manegen enden ist geseit;
ouch hân ich ez selbe wol gesehen .>
 <saelde unde êre müez dir geschehen!>
sô sprach diu sêle < nû gêt mir zuo
diu zît daz ich unz morgen vruo
in dem hûse brinnen sol;
dar nâch ist mir iemer wol.
ich hân gebüezet zehen jâr;
dar nâch bin ich ledic gar
mîner sünden die ich ie getet.
du solt, helt, mit dîm gebet
gedenken der vil armen schar
diu vor mir in daz hûs var,
wan diu ist leider unerlôst;
du bist ir helfe unde ir trôst;
als ich dir ê hân gesaget,
dir wirt daz lânt unde diu maget,
dar zuo rîch dienstman,
wan du gesigest dem heiden an
des leit ich ie mit leide truoc;
an guoten triwen er mich sluoc;
durch daz ich im mîn dienest bôt,
dâ von kom ich in dise nôt;
des lît mîn armer lîp nû tôt .>
Dô si die rede vol sprach,
her gwîgâlois dô rîten sach
vür sich dâ, des nam er war,
die vil jaemerlîchen schar
ûf den er sîn sper vertet;
si erbeizten alle an der stet
dô si zem anger kâmen;
ir sper si alle nâmen
ûf ir ahsel unde zugen hin,
einer nâch dem andern, in
durch daz schoene bürgetor.
her gwîgâlois der nam dâ vor
die glävîen in sîne hant;
diu stahte in der steinwant
als in einer tanne.
 <rîter, hebt iuch danne!>
sprach der ûf dem anger saz.
 <unser hêrre got gebe iu daz
ir den sic erwerbet hie!>
von dem anger er dô gienc
in tieres wîs, alsam ê;
sîner rede enwart niht mê;
sus gienc ez in daz hûs dan;
von sînem blâste ez dô bran
daz man ez harte wîten sach,
daz sît niemer mê geschach,
wan got hêt sînen zorn verlân.
der junge rîter huop sich dan
mit grôzem herzeleide
über die wilden heide.
diu liehte sunne under gienc.
einen stîc her gwîgâlois gevie,
der truoc in hin zuo einem sê,
dâ vil jaemerlîche schrê
ein schoene wîp nâch wîbes sit;
dâ si ir leit erzeiget mit.
dar begunde der rîter gâhen.
dô er ir kom sô nâhen
daz er ir ungebaerde ersach,
daz beswârte in sêre unde sprach
 <owê, ir saelic wîp,
warumbe quelt ir iwern lîp,
waz leides ist iu hie geschehen?>
er mohte vil wol an ir sehen
daz ir von herzen leide was;
si was gevallen ûf daz gras
mit gezartem gebende;
ir wil wîze hende
brach si unde ir rîch gewant;
in solhem jâmer er si vant
daz ez in muose erbarmen:
mit nackenden armen,
mit zevuortem hâre;
ez was ir lîp ze wâre,
swâ er blahte, alsam ein snê;
ir grôziu klage tete im wê;
daz erzeiget er sît mit werken wol.
ir brust was swarz alsam ein kol,
daz bluot darunder geloufen;
mit slegen unde mit roufen
hêt si ir lîp verderbet
unde vil nâch gar ersterbet.
sus lac diu vrouwe âne maht,
der liehte tac was ir ein nacht,
sîne gehôrte noch gesach;
von herzeleide ir daz geschach.
der rîter aber zuo ir sprach
 <owê, vrouwe, wie tuot ir sô?
gehabt iuch wol unde sît vrô;
daz ir saelic müezet sîn!
wand ich durch iuch den lîp mîn
wâgen wil unz in den tôt,
ob ich dâ mit iwer nôt
erwenden mac unde iwer leit;
liebiu vrouwe mîn, nû seit
waz iu leides werre .>
diu vrouwe sach vil verre
ûf ze got unde sprach,
dô si den rîter bî ir sach,
 <owê, lieber hêrre, owê!
jâ muoz ich trûren iemer mê;
mîner klage gêt mir nôt.
wolde got wan waere ich tôt,
sô hêt mîn klage ein ende.
hêrre got, nû sende
mir den tôt, sît ich sîn bit!
dâ hât mîn leit ein ende mit.
hêrre got, wie tuostu sô?
von dînen gnâden was ich vrô:
mir hêt zer werlte ein süezez leben
dîn reiniu gotheit gegeben;
des bin ich nû beroubet.
mîn vröude diu ist betoubet
von herzenlîchem leide!
hêrre got, nû scheide
die sêle von mînem lîbe,
wan mir armen wîbe
niemer liep mac geschehen
sît ich in tôten hân gesehen
den ich ze vröuden hêt erkorn.
owê daz ich ie wart geborn!
wie jaemerlîche er ist verlorn!>
Nâch der klage si sich sluoc.
der rîter ir daz niht vertruoc;
er erbeizte von dem orse nider.
diu vrouwe begunde sich roufen wider,
ir kleit zerren alsam ê.
der rîter sprach < desn wirt niht mê .>
ir wîze hende er gevie;
mit bet er si des übergie
daz si im begunde sagen
wie der wurm hêt hin getragen
an der wîle ir lieben man.
si sprach < hêrre, got hât getân
an mir des ich in nie gebat:
wir wârn geriten an dise stat,
ich unde mîn vriunt, mit vederspil;
dô wart mir mîner vröuden zil
in kurzer wîle geslagen nider,
daz niemer wirt gerihtet wider.
daz tete der grôze wurm pfetân,
der micheln schaden hie hât getân;
er truoc in selbe vierden hin,
diu starken ors under in
als ez ein niht waere.
wie er mich verbaere,
des nimt mich michel wunder;
von mînem vriunt besunder
ich an daz velt beizen reit;
dâ von der tôt mich vermeit.
daz sî dir, hêrre got, gekleit!>
Der rîter sprach < wâ kêrter hin?>
si sprach < hêrre, habt ir den sin
daz ir in bestên welt?>
 <jâ ich, gerne> sprach der helt.
 <owê, hêrre, sô sît ir tôt .>
 <waz darumbe? ich bin durch nôt
von britanje her gevarn .>
 <hêrre, got müez iuch bewarn!>
sprach daz vröudelôse wîp.
 <ich weiz wol daz ir iwern lîp
habt verlorn âne wer .>
 <nû sî got der mich ner>
sprach der rîter < swar ich var;
ich wil benamen nâch im dar
dâ er iwern vriunt hât,
swie sîn dar nâch werde rât .>
si sprach < hêrre, nû seht daz pfat
daz er mit sînen vüezen trat,
unde volget im vil rehte nâch;
er gêt vil sanfte, im ist niht gâch,
wand er ist ân angest gar .>
von der vrouwen kêrter dar
nâch dem pfat, durch den walt;
sîn sorge was vil manicvalt.
dô nam er ûz der taschen sîn
daz brôt unde daz blüemelîn;
des süeze gap im guoten muot:
vür übeln smac was ez guot.
ab dem brôte beiz er zehant;
sus warnet sich der wîgant
zuo der ängestlîchen nôt;
ez dûhte in ein vil reinez brôt,
wand imz sîn vrouwe hêt gegeben
ze vristen an der nôt sîn leben;
ez gap im alsô grôze maht
daz er vrôlîche vaht.
ditz was vil nâhen bî der nacht.
Sus reit er einen berc zetal.
dâ hôrte er manegen grôzen val
von den starken esten;
die boume begunden bresten
dâ der wurm hin sleif;
swaz er mit dem zagel begreif,
daz brach er allez nâch im nider;
sîner sterke was niht wider.
vil schiere sach der küene man
den ungevüegen wurm pfetân
vor im eislîche gên.
er gedâhte < unde sol ich dich bestên,
daz ist mir ein ängestlîchiu nôt!-
waz darumbe, lige ich tôt?>
des hêt er sich vil schiere bewegen;
vür sich tete er den gotes segen
dô er den wurm rehte ersach;
in sînem herzen er des jach
daz sô ungehiure
deheine krêâtiure
ie gesaehe dehein man.
ich sagiu wie er was getân,
als er sît selbe jach
der in bescheidenlîche sach:
sîn houbt was âne mâze grôz,
swarz, rûch; sîn snabel blôz,
eins klâfters lânc, wol ellen breit,
vor gespitzet, unde sneit
als ein niwesliffen sper;
in sînem giele hêt er
lânge zene als ein swîn;
breite schuopen hürnîn
wâren an im über al;
von dem houbet hin ze tal
stuont ûf im ein scharfer grât,
als der kokodrille hât,
dâ er die kiele kliubet mit;
der wurm hêt nâch wurmes sit
einen zagel lângen;
dâ mit hêt er bevangen
vier rîter lussam,
die er vor dem walde nam,
als im diu vrouwe hêt geseit
durch die er nâch dem wurme reit.
vil kûme hêten si ir leben;
der zagel was umb si gegeben
wol mit drin valten;
sus hêt er si behalten,
als er si ezzen wolde.
ern trûwet niht daz er solde
sterben von deheinem man.
einen kamp hêt er als ein hân,
wan daz er ungevüege was;
sîn bûch was grüene alsam ein gras,
diu ougen rôt, sîn sîte gel;
der wurm der was sinwel
als ein kerze hin zetal;
sîn scharfer grât der was val;
zwei ôren hêt er als ein mûl;
sîn âtem stanc, wand er was vûl,
wirs dan ein âs daz lânge zît
an der heizen sunnen lît;
ouch hêt er vil unsüeze
als ein grîfe vüeze,
die wâren rûch als ein ber;
zwei schoeniu vetiche hêt er
gelîch eins pfâwen gevider;
sîn hals was im vil nider
gebogen ûf daz grüene gras;
sîn drozze gar von knurren was,
als ein steinbockes horn.
von im was manic lîp verlorn;
ouch muos er den tôt dâ korn.
Als er den wurm rehte ersach,
dô blihter ûf unde sprach
 <nû hilf, keiser, hêrre got,
daz mich dirre tievels bot
iht scheide von dem lîbe,
daz ich dem süezen wîbe
erledige ir gesellen.
du solt den tievel vellen,
wand er der werlte schaden tuot .>
der segen gap im vesten muot
zuo der ängestlîchen nôt.
sus kêrte der rîter in den tôt
gegen dem wurme vreissam;
mit beiden handen er dô nam
die glävîe, wan si was starc;
dô truoc in sîn schoene marc
ûf den wurm dâ er gienc;
die glävîe er sîgen lie
daz sîn der wurm niht ensach;
durch sîn herze er im stach
den schaft unz an die hant gar
ê er des mannes würde gewar:
sô snellîche kom er dar.
Als er des stiches dâ enpfant,
dô begunder lüewen sâ zehant
daz der walt al erhal.
sich huop dâ manic grôzer val
von den starken esten;
die boume begunden bresten
dâ der wurm nâch im sluoc;
sîn snellez ors in danne truoc.
die vier gesellen liez er dâ;
nâch dem rîter kêrter sâ
unde hêt in harte schiere ervarn;
sîn kraft mocht in des niht bewarn
ern zarte im abe daz îsen;
die ringe begunden rîsen
als ez waere ein dürrez strô;
dem edeln rîter nam er dô
sîne kraft unde sînen sin;
alsô töunde druhte er in
daz im daz bluot zer nase dranc
unde ouch zen ôren ûz spranc;
sus warf er in als einen bal
eine rise hin zetal;
dâ belac er bî dem breiten sê.
owê, jâmer unde owê,
daz er sô jaemerlîche lac
des herze ie niwan tugent pflac!
er hêt daz swert in sîner hant;
beidiu schilt unde îsengwant
wâren an im zedrücket.
sîn leben hêt gezücket
der tôt vil nâch mit jâmer hin:
âne maht unde âne sin
belac der rîter mit dem rade
ûf des breiten sêwes stade.
ouch was der übel wurm tôt,
von dem daz lânt grôze nôt
hêt gehabet manegen tac.
daz schoene ros ouch bî im lac
zezerret unde zebrochen;
sus hêt er sich gerochen;
ouch lac er dâ erstochen.
Als ich iu ê gesaget hân,
diu vrouwe diu dâ klagte ir man,
der was ir gesinde komen;
daz hêt ouch si zuo zir genomen
unde îlte dem pfade balde nâch.
zir gesellen was ir gâch
daz si den tôt mit im dâ kür:
dâ hêt si niht die werlt vür
genomen gar vür eigen;
si mohte lîhte erzeigen
got ir herze unde ir muot,
wand er übel unde guot
erkennet ê dan ez geschiht;
vor den werken er wol siht
swaz daz mensche tuon wil;
sînem gewalte ist niht ze vil.
er reiner got bekande wol
daz ir herze was triwen vol,
wand im triwe liep ist;
dô liez er si in kurzer vrist
vinden ir vil lieben man.
dâ hêt er wunder an getân
daz er sîn leben ie behielt,
sô vaste sô der wurm vielt
umb in sînen starken zagel.
er druhte nider als der hagel
allez daz er begreif,
swâ der wurm hin sleif.
owê der jaemerlîchen nôt!
die drîe gesellen wâren tôt
unde lâgen bî im nâhen.
dô si die rîter sâhen
die ir mâge wâren,
dô begunden si gebâren
daz ez was zerbarmen.
diu vrouwe mit beiden armen
ir gesellen umbe vie.
si sprach < lieber hêrre, wie
gehabt ir iuch? mugt ir genesen?>
 <jâ, wil mir got gnaedic wesen,>
sprach der halptôte man,
 <ân den ich niht genesen kan,
sô trûwe ich wol mîn werde rât.
ein rîter mich erlediget hât
unde dise tôten drîe;
mit einer glävîe
sluoc er in daz ich ez sach;
groezer liep mir nie geschach,
wand ich was et vil nâch tôt .>
dô wart dâ vil manic ouge rôt
vor vröuden unde vor leide,
wan si tâten beide,
si lachten unde weinden,-
mit vröuden si daz meinden-
daz ir hêrre was genesen;
dâ wider muosens alle wesen
trûric von den tôten;
daz si sô unverschrôten
âne wer verlurn ir lîp,
daz klaget man unde wîp.
deiswâr, si wâren klägelîch;
geburt unde guotes rîch;
des alles wâren si gelîch.
Diu vrouwe ir gesellen nam.
als ez ir êren wol gezam,
die tôten hiez si bâren
die mit ir dâ wâren
ûf diu ros, unde vuorte hin
beidiu verlust unde gewin:
die rîter hêt si dâ verlorn;
dâ wider hêt si ir erkorn
daz ze gwinne dazs ir man
lendigen wider gwan
den der wurm hêt hin getragen.
vor vröuden wolde si niht klagen.
die rîter kêrten balde
mit jâmer ûz dem walde
gegen des hêrren veste.
dâne was dehein gebreste
êren noch des guotes.
diu vrouwe was ir muotes
rîche alsam der tac
daz daz hûs sô nâhen lac,
in einer halben mîle.
in vil kurzer wîle
kômens vür daz bürgetor;
dâ was michel jâmer vor
unde von klage grôzer braht.
innen des hêt diu nacht
den tac gar verdrungen.
si dûhte in waere gelungen
daz si ir hêrren brâhten wider.
von den rossen huop man nider
die drîe tôten sâ zehant;
vil grôze klage man dâ vant
under dem gesinde;
ir jâmer wart vil swinde
die ir mâge wâren;
die tôten ûf den bâren
truoc man zuo der wahte.
salben maneger slahte
hiez ir diu vrouwe gwinnen;
sus vuorte si mit minnen
ir gesellen an guot gemach,
dâ im allez guot geschach.
diu vrouwe ersûfte unde sprach
 <hêrre geselle, du solt mir sagen
ob der wurm sî erslagen .>
 <jâ, benamen, wand ich daz sach
daz ein rîter durch in stach
unde daz sîn lût sô vaste schal
daz ez durch den walt hal.
ouch liez er uns vallen dâ;
nâch dem rîter kêrter sâ;
ich weiz wol si sint beidiu tôt .>
 <owê danne! sô waer mîn nôt
unde mîn klage geniwet;
sîn lîp mich iemer riwet,
wand er iuch erlôste,
hêrre, mir ze trôste .>
si sprach < hêrre, hât er den lîp
verloren umb mich armez wîp,
sô waer ich bezzer ungeborn .>
der hêrre sprach < lâ dînen zorn
unde dîn ungemüete:
waz ob diu gotes güete
in durch sîne triwe ernert?>
diu vrouwe sprach < der mir ervert
ob der selbe rîter lebe,
der hât iemer mîne gebe!>
si hêt an guote grôze kraft,
wande si eine grâfschaft
hêt in dem lânde;
ir namen man erkande
in dem lânde verre.
Morâl hiez der hêrre;
an sîner gebürte was er grôz,
vil wol der vürsten genôz;
guoter bürge hêt er drî.
disiu lac sô nâhen bî
dem sêwe daz er rehte vür
der vrouwen kemenâten tür
sluoc, als ez wint was.
dar ûz wâren an daz gras
gegangen sehs vrouwen
zuo dem sêwe schouwen.
der mâne lûterlîche schein.
nû sâhen si wâ vor in ein
schiffelîn vlôz ûf dem sê;
dar an was niht liute mê
niwan ein wîp unde ir man;
den lac grôziu armuot an;
si hêten sehs kindelîn;
deste spâter muosens sîn
nâch ir gewerfte ûf den sê
geltes hêten si niht mê
niwan ein schif daz si truoc;
als in ir dinc ze heile sluoc,
sô bejagten si vil kûme ir brôt;
der hunger tete in grôze nôt;
ditze was gar ir genist.
nû lie si unser hêrre krist
ze trôste den armen kinden
des selben nachtes vinden
dâ von ir armuot zergie.
got der was erbarmic ie;
daz erzeiget er an maneger stet,
wan swer mit lûterm gebet
an in gnâde suochet,
sîn barmunge in beruochet,
als wirz an den buochen lesen;
ern welle uns genaedic wesen,
unser einer möhte niht genesen.
Sus liez er sich erbarmen
die selben gotes armen
unde wîste si zuo des sêwes stade,
dâ der rîter mit dem rade
lac als ein tôter man;
nâch grase wolde er ûz gân,
unde vant in alsô ligen dâ;
sînem wîbe wincter sâ.
er sprach < hoere her ze mir:
ein wunder wil ich zeigen dir;
nû sich, hie lît ein tôter man;
der hât den besten harnasch an
den ich ie mê gesach .>
daz wîp zuo dem manne sprach
 <geselle, lâ dîn grasen sîn;
hie mit suln unser kindelîn
werden wol berâten .>
ich sagiu wie sim tâten:
sîn houbt daz was gekêret nider;
daz rihten si ze berge wider;
von bluote wârn die riemen
sô herte daz si nieman
wol entstricken mohte;
dô in daz niene tohte,
dô begunden si si snîden.
daz er daz muose lîden
daz im ein man unde ein wîp
alsô entnacten sînen lîp,
daz möhte got erbarmen.
si zugen im von den armen
harnasch unde wâfenroc.
sus lac er stille alsam ein stoc
mit bluote gar berunnen;
unde hêt er sich versunnen,
sô waere ez im beliben dâ.
daz wîp ersach den gürtel sâ;
der vreute harte sêre ir muot,
wand er dûhte et si vil guot;
vor dem manne si in stal;
zesamne want sin als ein bal
daz si ins niht sehen liez;
in ir biutel si in stiez.
owê, daz ez ie geschach
daz dehein wîp sô swach
den gürtel in ir hant genam!
dem andern tâten si alsam;
sus entnacten si in gar.
nû nemt, ir guoten liute, war
wie jaemerlîch der rîter lac:
im was nacht unde tac
allez ungemeine;
sîn leben daz was kleine;
iedoch was im der lîp warm.
innen des zôch er den arm
nâher zuo dem lîbe baz;
daz übel wîp ervorhte daz.
si sprach < nû sich, lieber man,
got hât wol zuns getân
mit dirre grôzen rîcheit;
nû sî dir daz vür wâr geseit
unde lebt er unz an den tac,
daz ez uns wol geschaden mac;
wir suln in baz toeten .>
 <des soltu mich niht noeten>
sprach der vil getriwe man,
 <wand er doch niht genesen kan .>
 <zwâre er tuot!> er sprach < niht!>
 <woch, ez dûhte dich ie enwiht
swaz ich guotes ie getet .>
den rîter nam si an der stet
bî dem hâre unde zôch in
gegen dem breiten sêwe hin
als si in wolde ertrenken.
er sprach < mahtu gedenken,
saelic wîp, hin ze got?
nû was doch daz von sîm gebot
daz daz schiffelîn hie her stiez .>
daz übel wîp er niht enliez
dem rîter nemen sînen lîp.
ez ist ouch noch ein übel wîp
wirser danne dehein man,
wan si niht bedenken kan
waz ir dar nâch kümftic sî.
diu edeln wîp diu sint vrî
alles übels, daz weiz ich wol:
ir reiniu herze sint güete vol.
wol in der daz verdienen kan
daz in ein edliu vrouwe an
niwan güetlîche siht;
erwirbet er dâ anders niht,
sô vröut ez in doch verre baz
danne ob er verdienet daz,
daz im ein unedel wîp
gaebe guot unde lîp:
swem si vröude wellent geben
der mac wol deste gerner leben;
dâ von man die vrouwen sol
âne mâze haben wol;
ir lôn daz gît vil süezen zol.
Ditz was dem hûs sô nâhen
daz die vrouwen sâhen
den halsberc wîzen
unde den helm glîzen
gegen dem mânen dâ er schein.
nû was der sehs vrouwen ein
gegangen dar dâ si wol sach
swaz man dâ tete unde sprach.
ich hân oft vernomen daz,
daz man ûf dem wazzer baz
verrer hoere dan anderswâ;
alsô tete diu vrouwe dâ.
si sach wol daz daz übel wîp
dem rîter entnacte sînen lîp
alsô gar daz dehein
vadem an sîm lîbe schein;
sus lac er sinne unde guotes blôz;
ern schamte sich niht hâres grôz,
wand ern hôrte noch ensach
swaz im leides dâ geschach.
nû sach daz herze übel wîp
daz sîn wünniclîcher lîp
sûberlîch unde süeze was;
vür in kniete si ûf daz gras
unde nam sînes lîbes war;
dô was er ze wunsche gar
wol geschicket über al;
sîn hâr was reit unde val,
sîn lîp wîz alsam ein snê.
dô ersûfte si unde sprach < owê,
ditz ist der aller schoenste man
des ich künde ie gewan!
mich wundert waz im sî geschehen;
in hât niwan der wurm ersehen;
an des weide ist er komen;
der hât ouch im den lîp benomen,
wan swaz dem lendes widervert,
daz ist benamen unernert.
ditz möhte wol ein vürste sîn;
daz ist an sînem wâfen schîn,
wan daz ist von golde gar .>
mit ir goufen truoc si dar
des wazzers unde gôz im in;
vil lützel maht âne sin
enpfie der edel rîter dâ.
der gebûr rief dem wîbe sâ;
er sprach < nû trac den harnasch an:
wir suln von dem walde dan
balde varn ê ez tage .>
dô schiet daz wîp mit grôzer klage
von dem schoenen lîbe.
dem vil übeln wîbe
gap diu minne guoten muot,
als si noch vil manegem tuot,
wan si dem kucte sîn leben
dem si den tôt ê wolde geben;
daz machet sîn vil süezer lîp.
ich hoere sagen daz diu wîp
nâch grôzer ungüete
vil snelle guot gemüete
gevâhent von der minne;
als ich mich versinne,
sô ist mit in daz beste leben
daz got der werlte hât gegeben.
diu reinen wîp sint alle guot;
si gebent ofte guoten muot
dem der nâch ir willen tuot.
In disen sorgen vuorens dan,
daz übel wîp unde ir man,
wie si ir vunt sô braehten dar
daz sîn nieman würde gewar
vür daz hûs in sînen glêt,
den er dâ geziunet hêt
mit rôre unde mit rîse.
sus vluzzen si vil lîse
unz si ze stade kâmen.
den harnasch si dô nâmen
unde truogen in in ir gemach.
der vrouwen einiu daz ersach,
wand ez was bî ir nâhen.
si begunde dar gâhen
unde luoget durch den zûn dar in;
dô sach si allen ir gewin:
helm, schilt unde îsengwant;
ein vackel wart ûf gebrant;
dâ bî kosten si ir vunt,
der was bezzer danne tûsent pfunt,
von golde unde von gesteine.
ir angest diu was kleine:
si wândenz hân verborgen;
dô kom ez in ze sorgen
daz ez diu vrouwe hêt ersehen.
ein man sol ê vil rehte erspehen
daz sîn iemen werde gewar,
ê er mit tougen dingen dar
kome dâz im geschaden mac;
ditz ist mîn sit des ich ie pflac.
diu vrouwe nam sîn rehte war
unz si ersach diu wâfen gar.
dô kom ein hunt unde bal si an;
zir gespiln vlôch si dan.
ditz was wol umbe mitte nacht.
der vrouwen einiu sprach < nû maht
du uns sagen: wâ waer du hin?
dunket dich daz ein guot sin
daz du eine von uns gêst?
ez kumt vil lîhte daz du bestêst
alle dîne unêre dâ .>
si sprach < vrouwe, die rede lâ:
ich was niwan zuo dem sê .>
 <nû sich, daz ez dir iemer mê
geschehe! daz wil ich râten dir.
ir vrouwen, ez ist zît daz wir
gên ze kemenâten .>
vil lîse si dô trâten
unde giengen zuo ir vrouwen sâ.
diu saz mit grôzer klage dâ
bî ir vriunde; der gehabt sich wol;
ir herze was ab leides vol
umb den rîter, der sîn leben
durch si dem tôde hêt gegeben.
si sprach < ich sol den rîter klagen,
wand er durch mich hât erslagen
unde durch sîne manheit
den wurm, der vil grôziu leit
disem lânde hât getân.
beidiu wîp unde man
die sîn des tages iemer vrô
daz si unser hêrre alsô
von dem wurme erlediget hât;
ez ist mîn bet unde ouch mîn rât,
als man sich des tages enstê,
daz daz lântvolc allez gê
mit ir kriuze in den walt
unde loben in des gewalt
unde des vil süezer trôst
si von dem tievel hât erlôst;
sô wil ouch ich den selben man
mit allen den die ich hân
suochen der ez hât getân.
Sîn ors was guot daz er reit;
sîn schoener lîp der was gekleit
mit einem halsberge der was wîz;
an sînem helme lac grôzer vlîz
von gesteine unde von golde
geworht als er wolde;
enmitten ûf dem helme ein rat;
daz lief umbe an der stat
als er buhurdierte;
ein rîcher zobel der zierte
den liehten helm über al;
von golde ein lîste niht ze smal
lac im ob den ougen;
dar under was vil tougen
der helm lûter als ein gras;
von genageltem pfelle was
sîn wâfenroc, daz marhte ich wol;
sîn schilt was swarz alsam ein kol,
dar ûffe ein rat von golde.
ob ich wünschen solde
einen rîter im gelîchen,
alsô tugentrîchen,
daz enmöhte weizgot niht geschehen;
dâ von wil ich im jehen
des prîses vür alle diech ie gesach:
er was ein krône unde ein dach
rehter rîterschefte,
wand er mit sîner krefte
unde mit sîner manheit
allez disse lândes leit
ze vröuden hât gemachet,
daz manic herze lachet
dem der übel wurm pfetân
ofte leide hât getân
an vriunden unde an guote.
nû haben in ir huote
alle die mich minnen
daz si mir gewinnen
doch den lîp, ob er niht lebe;
dar umb enpfâhet ir die gebe
daz iu nie deheiner vart
alsô wol gelônet wart.
michn triegen danne die sinne mîn,
sô mohtez wol ein rîter sîn
von der tavelrunde,
wand ich zeiner stunde
der selben rîter einen sach
daz er wol hundert sper zebrach
unde zwelf vrume rîter vie;
bezzer rîter wurden nie
dan die selben rîter sint;
bî den zîten was ich ein kint
dô ich den selben rîter sach,
wan diu rîterschaft geschach
vor mînes vater hûse;
von dem künege artûse
kom er dar durch rîterschaft;
er hêt ellen unde kraft
unde hiez der hêrre gâwein;
an sînem schilte was ein
guldîn tavelrunde
geworht daz nieman kunde
ein gewaefen dem gelîche
vinden alsô rîche;
dar inne was, geloubet mirz,
von krîden gemâlt ein wîzer hirz
ûf einem berge guldîn:
daz selbe wâfen daz was sîn
der die rîter alle vie;
diu tavel diu darumbe gienc
die nevuorte dehein man,
als ich ez vernomen hân,
wan der mit grôzer arbeit
unde mit sîner manheit
die stat hêt errungen;
swem sô was gelungen,
der vuorte die tavelrunde
daz man dâ bî kunde
sehen unde wizzen daz
er zer tavelrunde saz;
daz selbe wâfen ich wol sach,
dô mir daz herzeleit geschach,
an des rîters schilte,
den des niht bevilte
ern rit durch mich in den tôt.
ob ich den klage, des gêt mir nôt,
wand er iuch, hêrre, erlôste
uns allen ze trôste.
ich hêt mich iwer gar bewegen;
niwan durch den selben degen
ir waert benamen dâ tôt gelegen .>
Daz diu vrouwe hêt gesaget,
daz marhte diu vil schoene maget,
wan si daz ersehen hêt
dâ man ez truoc in den glêt,
helm, schilt unde isengwant.
ûf stuont diu maget sâ zehant;
vür ir vrouwen kniete si dô
vil gezogenlîche unde sprach alsô
 <gnâde, liebiu vrouwe mîn!
sol daz in iwern hulden sîn
unde mac ich sîn geniezen,
sô wil ich iu entsliezen
ein verholnez maere,
dâ mit sich iwer swaere
vil lîhte verendet.
vrouwe, nû sendet
mit mir einen boten dar .>
diu vrouwe sprach < nû sage, war?>
si sprach < vrouwe, an eine stat
dâ den helm unde daz rat
hât verborgen ein armer man.
als ich ez von iu vernomen hân,
sô ist ez rehte> sprach diu maget
 <als ir uns allen hât gesaget .>
 <sô dir got, hâst du wâr?>
 <zwâre, vrouwe, ich sach ez gar,
helm, schilt unde îsengwant .>
diu vrouwe sprach < ist dir bekant
ob der rîter ouch dâ sî?>
 <vrouwe, ich sach dâ nieman bî,
niwan ein wîp unde ir man .>
diu vrouwe sprach < nû wol dan,
rîter unde vrouwen!
ich wil die wârheit schouwen
wâ der harnasch sî genomen .>
si sprach < vrouwe, ich sach si komen
in einem schiffe über den sê.
ichn kan iu niht gesagen mê
wan daz sin truogen in den glêt
der bî uns hie nâhen stêt;
des nam ich alles rehte war .>
diu vrouwe sprach < nû wîse mich dar .>
sus stuont si ûf unde gienc dan.
dô vunden si den armen man
sitzen bî sînem viure.
gnâde was im tiure,
dar zuo saelde unde guot;
ez hêt diu grôze armuot
zuo im gehûset in den glêt,
dâ selten vröude bî bestêt:
diu armuot mit jâmer lît,
diu rîcheit niwan vröude gît.
dô saz er unde betrahte
wie er sô maneger slahte
gezierde von golde
sô verkoufen solde
daz sîn nieman würde gewar.
innen des dô kômen dar
die vrouwen alle vür den glêt,
den er vil vaste beslozzen hêt.
diu vrouwe sprach < tuo ûf die tür!>
der arme man sprach her vür
 <hêrre got, waz sol daz sîn?>
diu vrouwe sprach < lâ mich dar în,
od du verliust dînen lîp .>
nû erkande si wol daz arme wîp.
si sprach < ez ist mîn vrouwe.
lieber man, nû schouwe
wie wir sîn verrâten .>
die tür si ûf tâten
unde erschrihten harte sêre dâ von,
wan si wârn des ungewon
daz si sô spâte iht gienge dâ.
diu vrouwe sprach zem manne sâ
 <lieber man, nû tuo durch mich,
darumbe wil ich rîchen dich,
eine sache der ich dich bit;
dâ verdienstu benamen mit
daz dir iemer vrumen muoz .>
der vrouwen viel er vür den vuoz
unde sprach < gebietet über mich:
swaz ir gebietet daz tuon ich .>
diu vrouwe hiez in ûf stân.
si sprach < du solt mich sehen lâzen
den schilt unde daz îsengwant;
darumbe wil ich dir zehant
beidiu lîhen unde geben
daz du mit vröuden wol maht leben .>
des begunde er ir gnâde sagen.
daz îsengwant wart getragen
vür die edeln vrouwen dô.
si sprach < nû wolde ich wesen vrô
der mir saget maere
wâ der rîter waere
des der harnasch ist gewesen;
wesse ich ob er waere genesen,
sô waer mîn leit verendet .>
er sprach < vrouwe, nû sendet
mit mir iwern boten dan,
unde welt ir michs geniezen lâzen,
sô zeige ich iu den selben man .>
Diu vrouwe sprach < entriwen, jâ .>
dô gap si im mit vröuden dâ
drîzic huobe zeigen
unde hiez im ûz zeigen
daz beste hûs, als er si bat,
daz inder stuont in der stat.
sus gwan der arme rîchen muot,
saelde, sin unde guot.
dô vrâget mich mîn kranker sin,-
des ich gar âne zwîvel bin,-
 <sag an, wirnt, ist daz wâr:
mac iemen, âne guot gar
al der werlt genaeme sîn?>
des antwurt ich dem sinne mîn
 <zwâre, jâ! des dunket mich .>
 <entriwen, anders waene ab ich;
waz vrumt dir lîp unde muot,
bistu gar âne guot?>
 <nû hoere, daz wil ich dir sagen
wie ich ir minne wil bejagen:
ich wil zuo den besten gên
unde wil mit mîner kunst begên
unde mit mînen zühten daz,
daz ich in gevalle baz
danne ein guotes rîcher man
der deheiner slahte vuoge kan .>
 <daz lâ sîn> sprach der sin.
 <sît ich dir sô nütze bin,
ich vrum dir als ich beste kan;
dân gezwîvel niemer an .>
der rede wart ich harte vrô
unde behabte iedoch den strît alsô
daz werder ist ein sinnic man
dem der in erkennen kan
danne ein man der allen rât
âne ganze sinne hât;
die rede ir mich niht liegen lât.
Der vrouwen was zer verte ger.
si sprach < nû brinc balde her
ein schif daz uns alle trage .>
diu nacht entweich dem liehten tage,
wand er schône ûf gienc.
den harnasch si zem hûse lie
ir rîtern unde ir vrouwen;
dô begunden si in schouwen.
sus vuor si von dem hûse dan.
Gwîgâlois, der arme man,
der hêt sich ûf gerihtet.
sîn hâr was ungeslihtet,
bluotic unde zeworren.
an einen dürren storren
leinet er sich biz er bekam.
michel wunder in des nam
wie er dar komen waere
gewandes alsô laere.
dô er sich alsô nacket sach,
wider sich selben er dô sprach
 <gwîgâlois, mahtu mir sagen:
waz wunders hât dich her getragen
od wie stêt dîn dinc alsô?
deiswâr, gestuont dîn herze ie hô
von minnen, oder wurd ie rîch,
dem bistu leider ungelîch.
allez mîn leben ist ein troum.
ich bin gesetzet an disen boum
rehte als ich wilde sî.
hêrre got, nû wis mir bî!
des bit ich dich durch dînen tôt:
ichn kom nie in sô grôze nôt!
ob ich mich rehte versinne,
sô was diu küneginne
mîn muoter von syrîe
diu süeze vlôrîe.
mîn oeheim hiez jôram,
der ze karidôl nam
den rîtern allen dâ ir prîs;
er was starc unde wîs.
mîn vater hiez her gâwein
unde was der besten rîter ein,
als mir der schoene man jach
den ich zer âventiure sach.
Lârîe hiez diu vrouwe mîn;
durch der schoene woldich sîn
unde durch ir lânt tôt gelegen;
des hêt ich mich vil gar bewegen
zer grôzen âventiure.
nû bin ich ungehiure.
waz touc diu rede? si ist enwiht.
Gwîgâlois heize ich niht;
ich bin et sus ein armman
unde sol bûwen disen tan
als mîn vater hât getân .>
Sus hêt er verzwîvelt gar
daz sîner getaete iht waere wâr
od daz er ie würde rîch,
wan dem saz er ungelîch.
vil schône schein der liehte tac.
nû sach er wâ bî im lac
diu tiure tasche pfellîn
die im diu liebe vrouwe sîn
gap ze stiure in den tôt;
dar inne lac daz reine brôt
verborgen unde der süeze bluot.
des wart er vrô unde dûhte in guot
daz im iht beliben was;
nider greif er ûf daz gras
unde nam die taschen in die hant.
mit jâmer wart er dô ermant
der schoenen magt lârîen.
 <owê> begunder schrîen
 <daz ich ie wart geborn!
nû hân ich guot unde sin verlorn;
dar zuo lîd ich den gotes zorn .>
Ditz jaemerlîche wort < owê>
erhôrte diu vrouwe ûf dem sê,
wand ez nâhen bî ir geschach.
zuo dem manne si dô sprach
 <lieber man, du solt mir sagen,
eine stimme hoere ich hie klagen,
ob du wizzest wâ ez sî .>
 <vrouwe, ez ist hie nâhen bî,
dâ ich den tôten rîter liez .>
daz schif dô zuo dem stade stiez
in eine grôze wilde.
dâ was dehein gevilde
niwan berge unde tal,
mit starken boumen über al
bewahsen unde vervallen.
mit ir gesellen allen
diu vrouwe ûz dem schiffe gienc.
vil grôzer jâmer si gevie
daz si den rîter alsô vant.
diu scham hiez in sâ zehant
von den liuten vliehen.
dô begunde in nider ziehen
sînes lîbes siecheit.
diu scham in dô des überstreit
daz er von den liuten lief.
diu vrouwe im dô nâch rief.
si sprach < hêrre, wâ welt ir hin?
gewunnet ir ie guoten sin,
deiswâr, dem tuot ir ungelîch.
nû kêret wider: ich mache iuch rîch;
alles des ir an mich gert
des sît benamen von mir gewert.
ich sihe wol daz iu wê tuot
diu scham unde iwer armuot
unde iwers lîbes siecheit.
ich wil mit triwen iwer leit
wenden, swâ ich mac, zehant.
iwer schoene îsengwant
daz ist gevüeret von dem wege;
ich hân ez allez in mîner pflege,
als ich iuz behalten hân.
sît got sô wol getân
daz ir, hêrre, genesen sît,
ir sult ez haben âne strît.
nû kêret wider, rîter guot,
wand iwer tugenthafter muot
unde iwer grôziu manheit
die nâmen mir mîn herzeleit
unde gâben mir vröude wider.
dô ich mit grôzem jâmer nider
was gevallen ûf daz gras,
als mir mîn vriunt gezücket was,
dô kômet ir unde trôstet mich.
diu selbe vrouwe bin ich
die ir dâ vundet mit grôzer klage.
ir sult gelouben daz ich iu sage:
ich tuon allez daz ir welt .>
alrêrst bekande sich der helt
unde gedâhte ir leides harte wol.
diu scham treip in in ein hol
dâ vor grôz gerüne was;
beidiu mies unde gras
brach er vür sînen lîp.
dô rief im aber daz reine wîp,
wan der walt was sô grôz
daz si ir suochens niht genôz.
si sprach < hêrre, sît ir guot
od gwunnet ir ie guoten muot
von deheinem reinen wîbe,
sô lât iwerm lîbe
bieten gemach unde êre .>
dône barc er sich niht mêre;
er lie sich alsô nacket sehen.
daz waere weizgot niht geschehen,
wan durch sîne vrouwen.
alsus liez er sich schouwen:
die sîte kêrte er gegen ir dar,
daz si dâ bî naeme war
daz im diu scham wê tete.
einen pelz zôch si an der stet
ab ir, der was lûter grâ;
den sande si dem rîter dâ;
hie mit kleite er sich sâ.
Als er bedahte sînen lîp,
dô gienc gegen im daz reine wîp.
vil minniclîch enpfie si in
unde leite in an daz schif hin.
si sprach < lieber hêrre mîn,
ir sult mir willekomen sîn
hie in disem lânde.
ich weiz wol iu ist ande
iwer grôziu armuot;
gehabt iuch wol: ich gibiu guot
unde schaffe iu solhen gemach
daz iu nie baz geschach,
ob ir ez von mir nemen welt .>
 <vil gerne, vrouwe> sprach der helt.
im was gemaches harte nôt.
in hêt vil nâch der bitter tôt
mit sîner kraft gezücket hin.
dô hêt er maht unde sin,
sô daz er sich wol versan.
mit der vrouwen vuor er dan
ûf ir hûs an guot gemach,
dâ im allez guot geschach.
der wirt selbe gegen im gienc.
vil minniclîche er in enpfie,
dar nâch daz liut über al.
sich huop dâ ein vil grôzer schal
unde gedranc von dem gesinde.
diu wîp mit ir kinde
diu liefen ûz der stat dar
unde nâmen des rîters war,
der den wurm hêt erslagen.
si begunden im gnâde sagen
unde danken sîner manheit.
dô badet man in, unde wart gekleit
dar nâch mit sô rîcher wât
daz diu werlt niht bezzers hât.
diu vrouwe hiez in mit ir gân
in eine kemenâten dan,
dâ im allez guot geschach.
an disen dingen er wol sach
daz si in mit triwen meinde
als si im wol bescheinde,
wan si in mit willen werte
swes er an si gerte.
ouch was er sô bescheiden daz
er niht gerte vürbaz
noch von nieman niht des nam
des im ze nemen niht gezam;
des was geprîset ie sîn nam.
Dô er guot gemach dâ vant
unde sînen siechtuom überwant,
des begunde er got gnâde sagen,
dar under tougenlîche klagen
den gürtel unde sîn îsengwant.
er gedâhte < nû sol ich zehant
gegen der âventiure varn;
wâmit sol ich mich bewarn
sît ich den gürtel hân verlorn
den ich ze trôste hêt erkorn
zallen mînen dingen?
noch muoz mir gelingen
zer selben âventiure;
sin ist nie sô ungehiure
ichn welle dâ tôt geligen,
od mit der gotes kraft gesigen.
noch mac sîn alles werden rât.
ich weiz wol, swer den gürtel hât,
daz er mirs niht wider gît;
dâ von sol ich ze dirre zît
niht vil dar nâch gevrâgen.
den lîp wil ich dâ wâgen
durch si, der mîn herze gert;
unde gît man mir mîn schoenez swert,
ein ors unde mîn îsengwant,
sô wil ich rîten zehant
zer âventiure, swâ diu ist .>
nû kom diu vrouwe an der vrist
zuo im gegangen unde sprach,-
wande si wol an im sach
daz sîn guot gemüete
vil grôziu swaere müete;
daz siht ouch noch ein ieslîch man
mit lîhter kunst dem andern an
daz sîn herze swaere treit,
swen er in sîne hant leit
daz houbet unde ez geneiget hât;
dar nâch gap si im rât
unde trôst ze sîner swaere-
si sprach < hêrre, waere
iwer herze unde iwer muot
dem gelîch als ir tuot,
daz waer mir inniclîche leit.
lieber hêrre mîn, nû seit
mir warumb ir trûric sît .>
er sprach < vrouwe, dâ hân ich zît
zer âventiure ze rîten .>
si sprach < welt ir dâ strîten?>
 <jâ, vrouwe, ich hâns gesworn .>
 <owê, sô sît ir verlorn .>
 <zwâre, vrouwe, nein ich,
unde welt ir berâten mich,
sô wirt er strîtes von mir gwert.
wirt mir mîn harnasch unde mîn swert
unde ein guot ors gegeben,
deiswâr, sô mac ich mîn leben
gerne wâgen ûf den trôst
daz daz lânt werde erlôst,
ob ich dem heiden an gesige;
ist abe daz ich dâ tôt gelige,
sô ist manic tiurre rîter tôt.
nû helft mir, vrouwe, zuo der nôt,
daz ich die âventiure
iht gar ân iwer stiure
alsô vehten müeze;
des suoche ich iwer vüeze.
ir seht wol ich bin nacket gar,
iedoch wil ich benamen dar;
alsô bin ich ûz gevarn .>
 <hêrre, got müez iuch bewarn!
des ist iu benamen nôt:
ir welt in den gewissen tôt.
sît ich iuch niht erwenden kan,
sô nemt ein ors daz ich hân,
bezzer danne hundert marc;
daz ist schoene unde starc.
dar zuo gibe ich iu zehant
daz aller beste îsengwant
daz ie dehein keiser getruoc,
darumbe brîen lâmêren sluoc
an guoten triwen dâ er lac.
des ist nû vil manic tac
daz ez mîn hêrre, der künec jorêl,
mînem wirte bevalch an sîne sêl
daz erz behielte unz an die zît
swen sîn tohter würde gehît
zeinem biderben manne,
daz er den harnasch danne
im gaebe ze sînem lîbe.
er wart von einem wîbe
verstoln einem getwerge
alrêrst ûz einem berge,
dâ ez in mit listen gar
hêt geworht wol drîzic jâr.
er ist ein hemde ringe,
mit deheiner slahte dinge
mac man in zebrechen
noch dar durch gestechen.
welher hande der harnasch sî,
unde waere er al der werlte bî,
daz ez iemen errâte, des ist er vrî.
Ich sagiu wie in lâmêr gewan,
als ich ez ê vernomen hân.
dô man im saget maere
daz der harnasch waere
in dem lânde ze lîbîâ,
dar vuor er mit here sâ
unde beroubet die stat unde daz lânt,
unz daz man im daz îsengwant
in sîn gezelt muose tragen.
sît wart er darumb erslagen.
daz tete brîen, der bruoder sîn.
der brâht ez zuo korntîn
Jorêl, dem lieben hêrren mîn.
Er bevalch ez mînem wirte hie.
sît wart ez gezeiget nie
deheinem manne, geloubet daz.
nû hête wir michel reht, swaz
wir iuch möhten gêren
unde iwer liep gemêren,
daz wir des niht enliezen .>
diu vrouwe hiez entsliezen
den sarbalc dâ er inne lac.
dô schut man in ûz an den tac.
als er den harnasch rehte ersach,
zem reinen wîbe er dô sprach-
diu was ein bluome der güete,
ir herze in tugent blüete-
 <gnâde, vrouwe, dirre gebe,
unde wizzet, daz die wîle ich lebe,
daz ich ez iemer dienen wil;
dirre gebe ist mir ze vil .>
sînen harnasch truoc man dar.
der was zebrochen alsô gar
daz er im ze nihte entouc.
daz reine wîp in niht betrouc
an disem, wan dehein man
bezzern harnasch nie gewan.
sînen halsberc liez er dâ;
in disen begunde in wâfen sâ
der wirt unde di wirtin.
er sprach < hêrre, nû vüert ir hin
waen ich in den gewissen tôt,
wan daz ir alle iwer nôt
sô wol habt überwunden .>
die vrouwen im dô bunden
die îsenhosen an diu bein.
sîn herze was herte als ein stein,
wand ez nie dâ von erkam
swaz er untrôstes ie vernam.
die zît hêt er dâ wol vertriben,
wand er die nacht was dâ beliben.
nû was ditz an dem andern tage.
ob ir welt daz ich iu sage
wie er zuo der âventiure rit,
sô swîget unde hoeretz mit guotem sit.
als er wart gewâfent gar,
dô brâhte man im den helm dar
mit dem rade guldîn;
den bant im ûf daz houbet sîn
der wirt selbe mit sîner hant.
an ein sper man im dô bant
einen samît der was rôt;
daz bezeichent daz er in den tôt
des tages rîten solde.
der wirt im dô wolde
gegeben hân ze stiure
zuo der âventiure
einen schilt von eines grîfen klâ.
den hiez er im behalten dâ;
sînen schilt brâht man im sâ.
Den vuorte er durch diu maere
daz er ein rîter waere
von der tavelrunde,
daz man dâ bî kunde
sehen unde wizzen daz
er zer tavelrunde saz.
sînen wâfenroc leit er an;
der was rîche unde wol getân,
wan daz er was durchstochen
unde manegen ende zebrochen;
den vuorte der helt mêre
durch sîner vrouwen êre
danne durch sîn armuot;
er dûhte in bezzer danne guot.
sîn swert striht im daz süeze wîp
vil heize weinde umb den lîp
unde vlêget got vil tiure
daz er die âventiure
in dâ lieze erwerben,
unde daz in niht verderben
lieze diu gotes güete.
dehein ungeloube in müete
in dem hûse noch ûf dem wege;
er liez ez allez an gotes pflege.
swaz im des morgens wider lief
od swie vil diu krâ gerief,
swie vil der mûsaere umbe gevlouc,
der ungeloube in niht betrouc,
wand er dâ niht ûf ahte.
wir hân nû maneger slahte
bôsheit unde gelouben,
dâ mit wir uns rouben
aller unser saelicheit:
ez ist vil manegem manne leit
swen im ein wîp daz swert gît;
daz lie der rîter âne nît;
ern ahte dar ûf niht ein hâr,
ez waere gelogen oder wâr;
er hêt in gotes gnâde ergeben
beidiu sêle unde leben.
swaz im des morgens wider gienc,
dazn gevlôch der rîter nie,
wan guoten glouben hêt er ie.
Dô nam er urloup von in dâ.
wirt unde vrouwen neic er sâ
unde gnâdet in alles guotes,
der werke unde ir muotes,
dar nâch dem gesinde über al.
vil manic guot wunsch âne zal
wart im gegeben an der stat.
daz liut im allez heiles bat
unde segenten in in den tôt.
sîn dienst er dô in allen bôt
unde bat den reinen wirt sâ
daz er die glävîen dâ
bî dem wurme suochte
unde si im behalten ruochte
unz er dar wider kaeme,
ob er den sic genaeme
zer selben âventiure.
dô gelobt der wirt vil tiure
daz er gerne taete
swes er in gebaete.
diu vrouwe sprach < hêrre mîn,
wir suln iu beidiu iemer sîn
bereit unsers muotes,
lîbes unde guotes,
wand iwer grôziu manheit
diu benam mir mîn herzeleit.
dô ich in grôzem jâmer lac
unde deheiner slahte vröude pflac,
dô kômet ir unde trôstet mich;
dâ von ist michel reht daz ich
iu dienstes wes undertân
swâ ich mac unde kan.
ouch bit wir iuch vil verre,
ob iuch unser hêrre
den sic lâze erwerben dâ,
daz ir danne her wider sâ
an guot gemach rîtet
als ir dâ gestrîtet .>
er sprach < vrouwe, daz sî getân!
iwer bet bin ich undertân
ob mir got des lîbes gan .>
Sîn ors wart im gezogen dar;
daz was in einer varwe gar
rehte rôt als ein bluot;
dar ûf saz der rîter guot.
man reichte im schilt unde sper.
von dem hûse kêrt er
eine strâze, diu was wol gebant;
diu solde in tragen in daz lânt
ze glois, dâ der heiden saz.
sîn manic gemüete vuocte im daz
er die strâze übersach.
einem stîge volget er nâch
ûz gegen der linken hant,
der was grasic unde ungebant.
er truoc in verre in den walt,
dâ manic boum was gevalt
unde grôze ronen lâgen.
dô begunde in des betrâgen
daz er sîn ors allez zôch.
ze stîgen er die ronen vlôch.
an ein wazzer er dô reit,
daz was tief unde sô breit
daz niht vurtes darüber gienc.
er gedâhte < hêrre got, wie
kum ich über daz wazzer hie?>
Sîn ors hafter vaste
zeinem starken aste,
wand ern mohte niht vürbaz.
swie snel er waere, sîn gên was laz,
wand er muose sliefen dâ.
nû sach er ûf dem wazzer sâ
vliezen einen kleinen vlôz,
den ein starkiu wide slôz
bî einem stecken zuo dem stade;
dar kom der rîter mit dem rade
von des waldes enge
gesloffen durch gedrenge.
er nam den vlôz unde zôch in dan
dâ er sîn ors hêt lâzen stân.
nû was bî im ein holer stein.
ûz dem hole sach er ein
wîp gegen im loufen dar,
diu was in einer varwe gar
swarz, rûch als ein ber.
vil grôziu schoene was der
unde guot gebaerde tiure,
wan si was ungehiure:
ir hâr enpflohten unde lânc,
zetal in ir buoc ez swanc.
daz houbet grôz, ir nase vlach.
daz wîp ûz grôzer riuhe sach
als zwô kerzen brünnen dâ.
ir brâ lânc unde grâ,
grôze zene, wîten munt;
zwei ôren hêt si als ein hunt,
diu hiengen nider spanne breit.
als uns diu âventiure seit,
sô was diu schoene lârîe
schoener danne ir drîe.
der rücke was ir ûf gebogen,
dâ engegen ein hover ûz gezogen
ob dem herzen als ein huot.
hêt iemen von ir hôhen muot,
dern sach der vrouwen ênîten niht,
wan der hêrre hartman giht,
daz waer gar ûz dem strîte
ezn waere vrouwe ênîte
ze karidôl diu schoenste maget,
als im sîn meister hêt gesaget.
ir brüste nider hiengen;
die sîten si beviengen
gelîch zwein grôzen taschen dâ.
als ein grîfe hêt si klâ
an den vingern allen.
rôt unde linde ballen
die man an schoenen vrouwen siht,
ich waene wol dern hêt si niht:
si wârn ir herte als einem bern.
swen si ir minne solde wern,
daz waer ein sûrez trûten.
ir lîp der vrouwen jeschûten,
diu dâ was sô saelden rîch,
was des tages ungelîch
dô si in ir gezelte slief
unde si parzivâl an lief.
als in lêrte diu muoter sîn,
er zôch ir abe ein vingerlîn
unde nam ir vürspan âne ir danc.
ein lützel er mit ir geranc
unde kuste si an ir rôten munt
âne sin: im was unkunt
waz ez dem herzen vröude gît;
darumbe leit si kumber sît.
si wârn gelîch, als ich ez weiz,
reht als ein bin einer geiz.
disiu was ungehiure;
sô was jeschûten tiure
swaz vrouwen lîbe ie missezam.
daz lop gît ir her wolfram,
ein wîse man von eschenbach;
sîn herze ist ganzes sinnes dach;
leien munt nie baz gesprach.
Daz wîp dûht in unsüeze:
starkiu bein, krumbe vüeze
hêt si, sus was si gestalt.
ein kurziu nacht diu machet in alt
swer bî ir solde sîn gelegen;
sô süezer minne kunde si pflegen.
si hiez diu starke rûel
unde was sô vreislîche snel
daz ir dehein tier entran.
Verôz geheizen was ir man.
den sluoc vlojîr von belamunt;
den zôch er an des sêwes grunt
mit im töunde in sîner nôt;
dâ lâgens bî ein ander tôt.
sus verlôs si ir lieben man;
des wolde si in engelten lâzen.
si lief zuo im âne wer;
ir einer sterke was im ein her.
desn trûwet der junge rîter niht.
von missetriwe vil ofte geschiht
daz den liuten missegêt.
swer daz gerne understêt,
der sî gewarnet zaller zît:
vil lîhte erz anders missegît.
alsô übergap erz dâ.
daz starke wîp begreif in sâ,
wan si endûhte in des niht wert
daz er gegen ir sîn swert
iemer gevuorte,
wan grôziu tugent ruorte
sîn herze zallen stunden.
als er waere gebunden,
sô truoc in diu tiuvelin
under ir starken armen hin.
swie starc der rîter waere
unde swie wîten maere
waer sîn grôziu manheit,
diu selbe vrouwe ungemeit
truoc in hin als einen sac.
 <owê, daz ich disen tac
ie gelebte!> sprach der degen.
 <nû ist mîn kraft gar gelegen;
waz touc mir mîn manheit?
ditz ist ein jaemerlîchez leit!
sol ich alsô verderben
unde âne wer ersterben
von dirre krêatiure?>
si tete imz allez tiure
beidiu sprechen unde regen.
vrouwe lûnete kunde pflegen
des rîters mit dem lewen baz,
dô er gevangen bî ir saz.
disiu tete als ir gezam:
dem jungen rîter si dô nam
die kraft unde sîne sinne;
guotes wîbes minne
was ir trûten ungelîch;
sus sint die minne mislîch:
diu eine ist arm, diu ander rîch.
Rûel diu ungehiure
ergatzt in der âventiure
unde swaz im liebes ie geschach.
daz swert si im von der sîten brach
unde zôch im abez îsengwant;
mit einer wide si im bant
beide hende hinder sich.
owê leider, nû dunket mich
daz er mit sînem lîbe
iht koeme von disem wîbe,
des waer er weizgot unwert!
si zôch im ûz sîn eigen swert;
bî dem hâre vuorte sin hin;
über ein ronen druhte in
daz wîp bî sînem hâre, owê!
nû sprechet, wiez um dâ ergê.
daz swert swanc si gegen im her.
in dirre nôt gedâht er
der schoenen magt lârîen.
sîn ors begunde schrîen
unde ze weien sêre.
dem wîbe enwart niht mêre
wan daz sin alsô ligen liez;
daz swert si in die scheide stiez
unde vlôch ûz dem hol zehant
ûf ein ander steinwant
ein pfat, daz was vil enge,
durch michel gedrenge.
waz dem wîbe waere,
welt ir daz selbe maere
hoeren, daz wil ich iu sagen:
der wurm den dâ hêt erslagen
der rîter mit sîner hant,
der kom zuo der steinwant
vil oft mit solhem schalle
daz die berge alle
schullen von sînem lûte
nâch des tievels trûte;
der wurm wesse si dâ wol.
si entran im ofte ûz dem hol
ûf ein ander steinwant
als ir der zagel waer verbrant.
si vorhte ir sêre; des gienc ir nôt:
swaz er begreif, daz was tôt;
nieman mohte sich sîn erwern
noch vor sînem stanke ernern;
dâ von vlôch des tievels trût.
dô si erhôrte des rosses lût,
dô wande si er kaeme dâ;
von dem rîter vlôch si sâ,
wan si entrûwet niht genesen,
als ez sîn saelde solde wesen
der dâ vor ir gebunden lac;
vür den trôst sîn zwîvel wac.
ditz was wol umbe mitten tac.
Wem kom der tôt sô nâhen ie?
âne den tôt gevreischt ich nie
angestlîcher iemen ligen;
des lebens was im gar verzigen.
dô si daz swert gegen im swanc,
dôn hêt er des deheinen gedanc
daz er iht lenger solde leben,
hêt imz got niht gegeben.
des gnâde ist niht gelîch;
daz erzeiget er aller tägelîch.
er nidert hôch gemüete
unde hoehet alle güete;
er ermet unde rîchet,
den rîchen er gelîchet
dem armen, swenne er wil.
ditz was sînes gwaltes spil,
daz er disem küenen man
sînen trôst an gewan,
den sîn herze ungerne liez;
in ganzen zwîvel er in stiez,
dâ von er sîne vröude lie.
got der was genaedic ie;
daz erzeigter an disem rîter hie.
Dô er sus an dem tôde lac
unde daz sîn leben zem tôde wac,
dô kom er im ze trôste;
sîn barmunge in erlôste
daz im dehein schade geschach
wan daz er vreise vor im sach.
dô daz wîp von im dan
gevlôch unde der gebunden man
in dem hole nieman sach,
dô stuont er ûf unde sprach
 <nû hilf mir, hêrre, süezer got!
lâ dîn gnâde unde dîn gebot
an mir schînen: daz êret dich.
mit dîner kraft enbinde mich,
daz mir mînen jungen lîp
iht beneme ein solch wîp
diu der helle zaeme.
waer si doch sô genaeme
daz ich si möhte an gesehen,
sô waer mir deste baz geschehen.
hêrre got, erhoere mich!>
in dirre bet sô lôste sich
diu starke wide dâ er mit
gebunden was nâch diebes sit.
dô sich diu starke wide enbant
unde im enbunden wart sîn hant,
sînen êrsten grif den tete er nider
nâch sînem swerte, daz nam er wider
dâ erz bî im ligen sach.
er kuste daran unde sprach
 <ô wol mich, swert, daz ich dich hân!
nûn ist weder wîp noch man
der mich binde âne wer;
ûf dînem knopfe ich des swer
die wîle ich swert tragen wil:
ez sî ernest oder ein spil,
daz ez mir niemer mê geschiht,
swâ mîn ouge iht des siht
daz mînem lîbe geschaden mac,
ichn slahe iedoch den êrsten slac
dem daz ungehiure sî.
ditz was aller triwen vrî,
ez hêt mir anders widersaget.
ezn wirt hie nû niht mê geklaget
sît ich mîn swert wider hân .>
sînen harnasch schutter an
unde gienc von dem steine nider
balde ze sînem orse wider.
von dem aste erz enbant
unde zôch ez an den vlôz zehant;
mit einem aste schielt er in
über daz breite wazzer hin
anderhalbe an daz stat;
vil snelle er dâ abe trat
unde zôch daz ors nâch im dan.
sus was genesen der küene man
von dirre krêatiure.
gegen der âventiure
kêrte der edel rîter sâ.
einen stîc den vant er dâ,
der truoc in an die strâze wider.
gegen glois reit er nider.
von der brücke stahten her
gegen im sehzic starkiu sper
eine mîle ûf dem wege.
diu hêt ein rîter in sîner pflege,
der was ze harnasche wol,
als ze strîte ein rîter sol.
er reit ein ors swarz gevar,
mit einer kovertiure gar
bedecket von samîte;
an der zeswen sîte
was si grüene alsam ein gras;
dâ zer winstern hant si was
tunkel rôt als ein bluot.
sin schilt was niwe unde guot;
daz diu buckel solde sîn,
daz was ein bluome guldîn,
geworht mit grôzem vlîze;
von liehter varwe wîze
was der schilt über al;
von rôtem golde ein lîste smal
was geleit ûf den rant;
drinne- dâ bî daz was bekant
daz er von glois ein rîter was-
ein sûl, diu glaste als ein gras
von lâzûre unde von golde;
als er leben solde,
Machmet dar ûffe saz;
dâ bî man solde wizzen daz
sich niht erwerte sîm gebot;
durch daz vuort er der heiden got.
daz wâfen was des rîters spot.
Ouch vuorte der selbe tievels trût
an im eines lewen hût
ob einem halsberge wîz.
an sînem helme lac grôzer vlîz
von golde unde von gesteine,
grôz unde kleine;
daz was mit vlîze geleit dar în;
zaller obrist ein rubîn,
der was groezer danne ein ei;
den liehten helm teilte enzwei
von rôtem golde ein lîste smal.
von dem rubîn hin ze tal
vil lützel sîn ob dem satel schein:
grôze arme unde kurziu bein
hêt er nâch der getwerge sit.
ich waen ie iemen baz gestrit
danne der vil kurze man
dâ vil ofte hêt getân.
der âventiure huot er
vil manegen tac, daz diu sper
nieman gar wider in vertet;
ez hêt gesiget an der stet
sîn hant an manegem rîter guot,
dem vil hôhe stuont sîn muot.
swie kurz er waere, sîn kraft was grôz.
er hiez der küene karriôz.
sîn muoter was ein wildez wîp;
dâ von was im sîn kurzer lîp
aller rûch unde starc.
sîn gebeine was âne marc
nâch dem geslähte der muoter sîn;
deste sterke muose er sîn.
einem man was er ein her.
den lewen vienc er âne wer
unde sluoc in mit nacter hant;
bî der hût was daz bekant
die er dâ ze kleide truoc,
daz er den lewen eine sluoc.
Karriôz leisierte dort
gegen den speren an sîn ort
unde was im daz vil ungemach
daz er disen rîter sach
sô vrävelîch dâ rîten.
daz er wolde strîten
mit im, des gedâht er.
mit zorne nam er daz êrste sper,
wand ez stahte bî im dâ.
gegen dem gaste kêrte er sâ
mit hôhem muote, mit ganzer kraft.
er vreute sich der rîterschaft
unde der jost die er dâ nam;
her gwîgâlois der tete alsam;
in beiden was zesamne ger.
mit ganzer kunst si diu sper
under die arme sluogen;
zesamne si dô truogen
diu ors sô krefticlîche
daz si verstâchen glîche
mit einer rîchen jost diu sper.
ir ietweder gâhte her
nâch einem sper an sîn ort,
daz ir deweder dehein wort
zuo dem andern nie gesprach;
von hôhem muote daz geschach.
Karriôz dem was unwert
daz er die jost hêt gewert
âne vallen wider in.
nâch ganzem strîte ranc ie sîn sin.
gegen dem gaste kêrte er hin.
Her gwîgâlois was bereit;
mit sînem sper er gegen im reit;
an manheit verzagt er nie.
Karriôz in dô enpfie
mit einem sper daz was starc.
zesamne truogen si diu marc
mit gelîcher gir, mit solher kraft
daz ir ietweders schaft
zebrochen in die lüfte spranc
unde daz diu ros gelîchen wanc
an die hahsen tâten nider.
ir ietweder gâhte wider
dâ er daz naehste sper vant.
sus verstâchen si zehant
diu sper mit solhem nîde gar
daz die schilte goltvar
vür stiche wâren dehein guot.
dannoch was ir beider muot
unverschert an manheit;
ir ganziu kraft diu was bereit;
ir einen der tôt doch dâ versneit.
Dô in der sper gar zeran
unde karriôz sich des versan,
einen kolben er gevienc,
der im an dem arme hienc;
der was von stâle harte grôz.
in beide hende er in slôz
unde reit den jungen rîter an.
Gwîgâlois, der küene man,
von im nie einen trit gevlôch.
sîn swert er ûz der scheide zôch
unde sluoc in ûf den rubîn,
daz vil manic liehter schîn
von viure gegen im glaste.
Karriôz ouch vaste
mit sînem kolben ûf in sluoc.
ir dweder dem andern niht vertruoc.
dem jungen rîter vrumte daz
er ze orse kunde baz
strîten danne der kurze man.
des kraft was ab sô getân
unde sîn grôziu manheit:
hêt er sich im niht entseit,
als er den slac gegen im bôt,
er waer von sînen slegen tôt.
her gwîgâlois mit kündicheit
wider disen rîter streit
unz daz der âbent âne gienc.
sîn kunst in dô dâ vervie
unde sîn swert, wan daz was guot,
daz er im durch den stâlhuot
sluoc eine tiefe wunden.
als er den hêt enpfunden,
dô was im zuo dem gaste ger.
mit beiden handen reicht er
nâch im mit grimmen muote.
her gwîgâlois mit huote
allez vor im wancte dan
unz er im aber an gewan
einen slac alsam ê;
der tete im herzenlîche wê,
als er dâ zehant jach,
wand er im durch die brust stach
mit des schoenen swertes ort.
der kurze man der schrei mort
unde oymê, des gienc im nôt:
derselbe slac gap im den tôt,
des gwalt dô über in gebôt.
Als er des tôdes rehte enpfant,
gegen glois vlôch er zehant
unde schrei sô lûte daz erschal
beidiu berge unde tal
unde daz der luft sich gegen im kloup.
von sîner vluht wart der stoup
alsô grôz ûf dem wege
daz er ûz sîner ougen pflege
kom in kurzer wîle,
swie er im doch mit île
ûf dem wege volget nâch.
her gwîgâlois dô vor im sach
einen nebel der was swarz,
alse swebel unde harz
ensamet brunnen beide
über al ûf der heide.
dar în vlôch der kurze man;
dâ gesigt ouch im der tôt an.
der nebel ûz einem mose gienc;
die âventiure er bevie
umbe unde umbe als ein rinc.
ditz was ein harte vremdez dinc
daz nieman her ûz noch drin,
als ichs bewîset bin,
weder reit noch engie
unz daz diu sunne ir schîn verlie,
sô daz si entweich der nacht;
sô was niwan daz mos bedaht;
dar ûf legt sich der nebel nider;
mit der nacht steic er ie wider.
ditz was ein vil kurziu zît.
an der wîle hêt sich der strît
verendet zwischen in beiden;
der tôt hêt si gescheiden,
als ich iu ê gesaget hân.
Karriôz sich niht versan
unde wolde durch den nebel dan
gevlohen sîn; dô was er an
in gevallen als ein harz.
sîn wâfen daz was allez swarz,
daz ê in liehter varwe schein;
sîn ros was als ein bechstein
erstarret unde bestecket;
der nebel hêt in bedecket
dicker danne eins mannes hant;
alsô tôten er in vant.
swenne der nebel nider gienc,
swaz er under im bevie,
daz lîmte er zesamne gar.
dô des der rîter wart gewar
der nâch der âventiure reit,
sîn rîten er dar în vermeit
unz er sich ûf daz mos gelie.
eine strâze er dô gevie,
diu was gebrücket über daz mos;
dar an truoc in sîn schoenez ros.
nû was diu selbe strâze
wol eines schuzzes mâze
gebrücket meisterlîche;
dar ûf harte rîche
von marmel ein tor gemûret lac,
des ein rat von êre pflac;
daz lief umbe vor dem tor
ûf îsenînen siulen enbor.
ez treip ein wazzer daz was grôz;
durch daz vûle mos ez vlôz.
daz rat mit kreften umbe gienc;
durch daz tor ez nieman lie.
daz hêt rôaz gemeistert dar.
mit scharfen swerten was ez gar
unde mit kolben wol beslagen.
wer möht solhes iht an getragen
daz in beschirmet vor den slegen?
gegen dem tor hielt der degen,
wand ern mohte niht vürbaz.
vil vliziclîch versuohte er daz
bî dem tore al umbe dâ;
dône mohte er ninder anderswâ
vür komen wan zem tor;
dâ lief abe daz rat vor
unde huote wol der porte
mit manegem scharfen orte.
dâ von sîn herze jâmer vie.
er gedâhte < hêrre got, wie
sol ich nû komen in daz lânt?
du hâst mich allez her gesant
durch vil manege vreise;
hilf mir, daz ich die reise
volbringe als ich hân gedâht,
sô hâstuz allez zende brâht
mit gnaediclîcher güete.
hêrre got, nû hüete
mîn mit dîner krefte hie!
ichn kom in solhe vreise nie .>
der nebel dô wider ûf gienc.
Des wart der rîter niht gewar
unz daz er sich versûmte gar
daz der nebel disehalp sîn
mit des liehten mânen schîn
gesteic wol zweier schefte hôch.
zuo der porte er dô vlôch.
dône mohter vür noch hinder sich;
diu vancnüs diu was jaemerlîch,
wand in dâ nieman lôste.
nû sprecht wer im ze trôste
dâ mohte komen an der stat!
vor im umbe lief daz rat,
hinder im der nebel stoup,
des tropfe velwet grüenez loup.
nûne mohte er vür noch wider.
von sînem orse erbeizter nider
unde want sîne hende.
hie was der ellende
gevangen âne mannes hant!
alrêrst wart im untrôst erkant.
owê der nôt die er dâ vant!
Dô der rîter daz ersach
daz im leit unde ungemach
sô ofte an sîner vart geschach,
wider sich selben er dô sprach
 <noch mac mîn wol werden rât:
wes got mit mir gedâht hât,
daz muoz benamen doch geschehen;
ich wil ouch im des siges jehen.
warumb gehabe ich mich niht wol?
wan swaz mir geschehen sol,
dazn mac doch nieman understên .>
diu müede begunde in âne gên
unde der slâf nâch sîner nôt.
ûf sînen arm er sich bôt
an einen stein der dâ lac.
sîns rosses er bî dem zoume pflac,
des swertes mit der zeswen hant.
er sprach < hêrre, dir ist bekant
der mannes herze unde sîn muot.
du maht wol übel unde guot
an mir begên, swederz du wil.
nû soltu dînes gwaltes spil,
hêrre, an mir erzeigen hie,
wand ich dich mit herzen ie
in mîner jugent geminnet hân,
sît ich mich guotes êrst versan.
hêrre got, dir sî gegeben
mîn vil zwîvellîchez leben
in dîne grôze erbarmicheit,
wan du erkennest wol herzeleit .>
hie mit der slâf im an gestreit.
In dirre nôt entslief er.
nû habt iu ze râten wer
im dâ koeme ze trôste
od wer in erlôste.
daz tete der süezen magde kint.
von des krefte waete ein wint;
der sluoc den nebel vaste nider
in daz vûle wazzer wider,
daz zer selben stunde
daz wazzer begunde
dicken von des nebel kraft
als vaste daz wol ein schaft
dar inne bestecket waere.
got ist niht ze swaere
noch ze grôz sîner kraft.
er hât in sîner meisterschaft
alle krêatiure,
boese unde tiure.
die himel stênt in sîm gebot;
aller dinge ist er got
unde diu oberiste krône.
swer nâch sînem lône
gedienet, der ist der saelden kint.
ze trôste sande er im den wint.
den nebel er in daz wazzer treip,
daz sîn niht vil dar obe beleip;
dâ von ez sîn vliezen lie.
daz rat dô nie mê umbe gienc;
ez gestuont under dem bürgetor.
vil michel schal huop sich dâ vor:
von sînem kerren daz ez tete
der rîter spranc ûf an der stet
von einem herten troume.
daz ors an dem zoume
begunde snarchen unde streben,
wand ez entrûwet niht lenger leben.
dô der rîter hêt ersehen
daz diu geschiht dâ was geschehen,
des wart er herzenlîche vrô.
einen laden nam er dô,
der lac bî im nâhen dâ.
in daz rat leit er in sâ
unde zôch sîn ors drüber zehant.
got hêt in durch daz rat gesant
nâch sînem willen, als er in bat.
dô er von dem rade getrat
unde sîn ors zuo im gespranc,
des sagte er im vil grôzen danc
von des gnâde ez was geschehen.
dô er wolde umbe sehen
nâch der âventiure,
dô hôrter ungehiure
eine stimme gegen im schrîen
 <owê, dîner âmîen!
diu mac wol klagen: du lîst hie tôt!
von dînem bluote werdent rôt
unde missevar die bluomen hie .>
diu stimme dô ir schrîen lie.
vür den mânen ein wolken gienc.
Dô der starke wint gelac,
der nebel steic, als er ê pflac,
ûf gegen dem wolken wider.
daz wazzer vlôz zem rade nider
unde treip ez umbe nâch sîm sit
hie was diu âventiure mit
beslozzen, als mir ist geseit.
her gwîgâlois mit sorgen reit
dô er ûf sîn ors gesaz.
diu nacht wart sô vinster daz
er den wec niht mohte hân.
in dirre vinster lief in an
ein vremdiu krêatiure;
diu bestuont in mit viure.
si hêt ein houbet als ein hunt,
lânge zene, wîten munt,
diu ougen tief, viurvar;
niderhalp der gürtel gar
hêt si eines rosses lîp.
weder ez man oder wîp
waere, des enweiz ich niht.
als uns diu âventiure giht,-
ob iemen daz geloubet-
enzwischen gürtel unde houbet
was si geschaffen als ein man;
breite schuopen wâren dran
gewahsen herter danne ein stein;
die selben schuopen mohte dehein
wâfen wol gesnîden.
des muose der rîter lîden
von ir grôze swaere.
waz geschepfte ez waere,
desn kan ich iu niht gesagen.
er sach si einen haven tragen,
der was grôz, êrîn;
mit listen was ein viwer drîn
gemachet, sô daz bran
swaz ez wart geworfen an:
bein, îsen unde stein.
daz selbe viur mohte dehein
wazzer niht erleschen sô
ezn brünne drinne als ein strô;
daz selbe viur warf si in an.
nû begunde daz ors von ir dan
sêre vliehen; des gienc im nôt,
wandez vorhte den grimmen tôt.
dô si im manegen wurf getet,
daz ors sich an einer stet
niht mohte enthalten, wandez bran
sô sêre daz daz bluot ran
von im ûf daz grüene gras.
dô des dehein rât was
sîn ors müese verbrinnen dâ,
ûf die erde erbeizter sâ
unde klaget got sîne nôt.
den schilt er gegen dem wurfe bôt
den der vâlânt ûf in tete.
zehant enzunde sich daz bret
unde verbran im von der hant;
sîn wâfenroc ouch gar verswant
von dem selben viure.
nû seht, welch âventiure
durch sînen muot er muose doln!
über eine schrit wold ich niht holn
den kumber unde die arbeit
die er von sînem muote leit!
daz sî iu vür wâr geseit.
Her gwîgâlois hie blôzer stêt;
niht mê er ze schirme hêt
niwan sîn barez îsengwant.
vil schiere wart im daz bekant
daz sînem halsberge lieht
daz selbe listviwer nieht
mohte geschaden; des wart er vrô.
an die geschepfte lief er dô.
ouch was ir sô ger an in
daz si von dem slage hin
niht entweich den er tete.
des wart ir an der selben stet
daz vierde bein abe geslagen;
dazn sol nieman guoter klagen.
dô dirre tievel daz hêt ersehen
daz im der schade was geschehen,
dô warf er den haven dar
mit dem viure ûf in gar,
daz beidiu helm unde swert bran.
von dem rîter woldez dan
gevlohen sîn sâ zehant.
dô wart im mit voller hant
geslagen ein tiefiu wunde.
von sînem bluote begunde
daz viur erleschen dâ ez bran
swâ ez kom gesprungen an.
dô des der rîter wart gewar,
nâch dem bluote greif er dar
dâ ez bî im swebte;
swâ daz viwer klebte,
daz bluot er dar an streich;
zehant daz viur dâ von entweich.
sus ernerte sich der degen:
unde hêt sîn got niht gepflegen,
er waer ze tôde dâ verbrant.
von im vlôch der vâlânt,
beidiu man unde ros,
gegen dem nebel ûf daz mos
unde gal sô vreislîche
daz daz ertrîche
nâch im hal dâ er lief.
ûf glois dô ein stimme rief
 <wâ nû, rôaz! dîn êre ist tôt.
hoerst du niht marrîen nôt,
der mit sînem viure
pflac der âventiure
alle nacht? den hoere ich klagen;
ich waene wol er ist erslagen.
diu âventiure diu ist entrant,
wan dir ist komen in daz lânt
der dich ganzes strîtes wert,
des du ie hâst gegert.
sît marrîen erslagen ist,
daz in aller sîn list
vor dem tôde niht mohte ernern,
sô muostu dich vil kecke wern,
od du verliusest dîn schoene wîp,
êre, guot unde ouch den lîp.
ez mac dir wol ze schaden komen
daz du den strît dir hâst genomen
ze vehten wider in eine.
wir müezen alle gemeine
im dienstes wesen undertân,
gesigt er dînen listen an,
wan des hâstu ie gesworn.
helt, nû rich, dînen zorn,
od du hâst guot unde lîp verlorn!>
Nâch dirre rede diu stimme sweic.
der mâne ûz von dem wolken steic
unde wart sîn schîn lûter gar.
dô nam der rîter umb sich war
wie daz lânt waere getân;
dô sach er glois vor im stân.
daz was ein schoene kastel
hôch, wît unde sinwel,
gemûrt mit grôzem vlîze wol.
von marmel swarz als ein kol
wâren gepfîlaert dâ vor
in die burc zwei wîtiu tor;
daz ander teil der mûre was
rôt, grüene als ein gras,
von marmelsteine gezieret,
mit golde geparrieret,
gelûtert als ein agstein.
swâ der mâne dar an schein,
dâ glaste si als ein spiegelglas.
vür daz tor gesetzet was
ein grôziu sûl von êre;
dien vint man ninder mêre
in der werlte anderswâ
niwan in korinthîâ:
der êre ist rehte lûter gar
als der regenboge gevar,
daz man sich drinne möhte ersehen;
des muoz man den heiden jehen
grôzes listes ze korntîn.
oben was ein rubîn
darinne beworht als ein huot;
des schîn was ze sehen guot
unde gap dem herzen wünne.
als ein stern dâ brünne,
sô brehende er zallen stunden;
mit golde was er gebunden.
des huoten zwêne rîter dâ,
die wâren beide von alter grâ,
baz danne hundert jâr alt;
ir berte wâren wol gestalt,
lânc, dic, ze mâze breit,
ir hâr gevlohten unde reit,
mit borten wol bewunden.
die huoten zallen stunden
der siule under einer linden;
sine mohte nieman vinden
âne wer ze deheiner zît;
si wâren ie bereit ûf strît
unde huoten ouch der porte
mit ir scharfem orte
beidiu nacht unde tac.
dô im diu burc sô nâhen lac
unde er die zwêne rîter sach
wider sich selben er dô sprach
 <wes sol ich hie nû lenger stên?
ich wil gegen der bürge gên
sît ich mîn ors nû hân verlorn;
daz ist unwendic, nû sîz verkorn!>
sus gienc er gegen dem bürgetor.
sîne hende habter enbor
unde sach vil tiure hin ze got.
er sprach < hêrre, nâch dîm gebot
wil ich sêle unde leben
in dîne erbarmunge geben,
daz du mir ruochest ze helfen hie;
swaz ich hân gestriten ie,
daz tete ich âne meisterschaft,
bärlîch mit dîner kraft;
nû hilf mir, hêrre, des ist mir nôt,
daz die liehten bluomen rôt
mîn bluot iht roeter mache;
daz mînes tôdes iht lache
diu ungetriwe heidenschaft.
nû hilf mir, hêrre, mit dîner kraft,
daz ich gesige dem heiden an;
sô hâstu wol ze mir getân
unde ouch volendet mîne gir.
hêrre got, des hilf du mir;
sô wil ich iemer dienen dir .>
Zuo den alten er dô gienc.
die hêten sich gewâfent hie
unde sâzen ûf einer grêde.
der hêrren schilte bêde
die hiengen an der mûre enbor
an zwein nageln vor dem tor.
sus kom der junge rîter dar,
daz ir deweder des wart gewar,
unz er den naehsten schilt gevienc,
der an der mûre bî im hienc.
zehant als er den schilt begreif,
sîn sorge im ein teil entsleif
unde gewan ze strîte vesten muot;
der schilt was im ze schirmen guot.
des wurden die rîter vil unvrô;
mit grôzem nîde liefen dô
dise zwêne küene man
mit ganzer kunst den einen an
unde triben in von der porte nider.
her gwîgâlois der sluoc wider
under wîlen nâch sîne maht.
mit listen er sus mit in vaht:
er schirmet manege wîle;
dar nâch sluoc er mit île,
daz sîn swert vil ofte erklânc
unde daz ûz dem helmen spranc
daz viwer zallen stunden.
der eine im eine wunden
durch den liehten helm sluoc.
den slac er im dô niht vertruoc:
den schilt begunder vazzen baz
unde trat sô nâhen zuo im daz
er in wol mohte erreichen;
daz swert begunder sleichen
under sînem schilte hin
unde stach im dâ zem gêren in
eine wunden diu was wît,
daz er dar nâch in kurzer zît
tôter viel ûf daz gras.
der ander des vil vlîzic was
daz er geraeche sînen tôt:
den schilt er allez vür sich bôt
unde sluoc ûf in sô vaste
daz daz viwer glaste
gegen des liehten mânen schîn
unde daz daz rat guldîn
vil manege scharten dâ enpfie.
mit slegen er dô ûf in gienc,
als in sîn ellen lêrte;
daz bluot vil vaste rêrte
der junge mit starken wunden.
als er der hêt enpfunden,
der alte sprach < nû lât mich leben!
ich wil iu sichern unde geben
mînen lîp in iwer gebot
unde swer iu bî dem oberisten got
daz ich iu diene die wîle ich lebe;
unde lât ir mir daz zeiner gebe,
edel rîter, von iu hân,
sô wil ich werden iwer man
unde wil iu leisten triwe
iemer âne riwe .>
der rîter sprach < daz sî getân!>
vür in begunde der alte man
vallen balde ûf sîniu knie.
in sîne gnâde er in enpfie
unde kusten ein ander beide.
diu swert si in die scheide
mit ganzem vride stiezen;
mit triwen si geheizen
ein ander rehte geselleschaft.
diu hêt staete unde ganze kraft
under in beiden unz an ir tôt.
der alte sprach < iwer nôt
diu ist noch unverendet;
gît got daz hie geschendet
den heiden iwer manheit,
sô habt ir âne arbeit
daz lânt iemer mêre,
liute, guot unde êre;
dar zuo gît man iu die maget,
von der schoene man wunder saget,
der disiu lânt solden sîn,
Glois unde korntîn.
mit gewalte ez ir benomen ist;
habt ir nû kraft unde guoten list,
des wirt iu benamen nôt;
ir sult iuch wern, od ir sît tôt .>
des volget er im sît erz gebôt.
Er sprach < hêrre, nû sît gemant,
welt ir die maget unde daz lânt
erwerben hie, daz ir iuch wert.
ist daz iuch got hie ernert,
sô habt ir iwer arbeit
vil saeliclîche an geleit.
ich sagiu daz vür dise stat
dehein rîter nie getrat
nâch strîte durch daz bürgetor:
man vant ie strîtes gnuoc dâ vor
von uns unz an dise stunt.
nû ist er tôt unde bin ich wunt;
daz ist uns von iu geschehen.
ich wil iu gerne siges jehen,
wand ir sît aller êren wert,
der iuch got wol hât gewert,
ob ir in der burc gesiget.
ist ob daz ir dâ tôt geliget,
sô habt ir michel arbeit
verlorn in iwer kintheit .>
sus sâzen si dâ bêde
durch ruowe ûf einer grêde
unz si gewunnen niwe maht.
ditz was wol nâch mitter nacht.
her gwîgâlois zem alten sprach,
dô er die burc beslozzen sach
 <wer entsliuzet mir daz tor?
mich dunket, ich sî ze lânge hie vor;
mîner vröude wil ich ende geben,
od mit vröuden lenger leben;
des helfet mir, sô sît ir guot .>
er sprach < ich sagiu waz ir tuot:
nû rüeret den rinc mit der hant;
sâ sô wirt iu daz bekant
waz innerhalp der porte ist .>
dô sûmte er sich unlânge vrist;
urloup nam er von im dâ.
den rinc begunder rüeren sâ
sô vaste daz diu burc erhal.
zehant huop sich sô grôzer schal
als al diu werlt dâ brünne;
ez was dehein wünne
in dem hûse noch dâ vor;
mit zorne slôz man ûf daz tor.
dô daz her gwîgâlois ersach,
vil herzenlîche er dô sprach
unde tete daz kriuze dâ vür sich
 <hêrre got, behüete mich
unde wis mîn geleite hie!>
in die burc er dô gienc;
baz gezierde gesach er nie,
In sîner nôt nam er des war
daz diu mûre innen gar
gegen im von rôtem golde schein
unde daz vil manic edel stein
gegen dem andern glaste;
sus gleiz ez allez vaste:
die steine gegen dem golde nider,
unde daz golt gegen in wider.
daz was guot ougen weide;
in allen sînem leide
die gezierde er gerne sach.
zehant ein blic vor im geschach,
der lûhte rehte alsam der tac;
nâch dem blicke kom ein slac
als diu burc in einer var
zesamne wolde bresten gar,
unde wart sô vinster umb die want
daz er vor im sîne hant
niht wol mohte gekiesen.
den lîp wânder verliesen
in dem selben schalle dâ.
sîn schoenez swert vuorter sâ
unde stuont ze wer als ein ber.
dar nâch giengen gegen im her
zwelf mägde sûberlîch;
der selben mägde ieslîch
truoc ein kerzen, diu vaste bran;
vil guotiu kleider hêtens an
von bunt unde von samîte,
an ietwederre sîte
geteilet gel unde rôt.
ir gruoz im dâ deheiniu bôt;
si stuonden neben ein ander dâ.
von den liehten gesach er sâ.
ein palas wart dâ ûf getân,
dar în die mägde begunden gân,
daz was schoene unde sô wît
daz er vordes noch sît
schoener palas nie gesach;
dar în gienc in der rîter nâch
unde als er zuo in wolde gân,
eine porte sach er offen stân
von im wol eines wurfes lânc;
dar ûz rôaz gewâfent dranc.
vor im mit zouber ein wolken gienc;
daz wolken sâhen alle die
vor im giengen unde nâch;
her gwîgâlois sîn niht ensach.
dar inne vuor er der sîn pflac
beidiu nacht unde tac
unde dem er sêle unde leben
in sîn gebot hêt gegeben.
daz was ein tievel, der im ie
half unde riet wie
er im verlür die sêle gar.
ûf den gedingen kom er dar
daz si im würde âne strît,
wan des dûhte in michel zît.
dô wânde rôaz er wolde im dâ
helfen als er anderswâ
mit sînen listen hêt getân:
dô was gewarnet der junge man
mit einem brieve, der im wart
gestricket an sîner vart
umb sîn swert mit gebet,
unde mit dem kriuze, daz er tete
vür sich dô er zem tor în gienc.
dâ von getorste der tievel nie
zuo im komen nâher baz.
vil sêre schûhte der heiden daz;
iedoch was er sô manhaft
daz er wol mit sîner kraft
vor in beiden trûwet genesen,
ob ir zwêne waern gewesen.
dâ überdâhte er sich an,
wand ez gesigt ein kurzer man
vil oft mit kunst an einem der
spannen lenger ist dan er.
ze strîte was in beiden ger.
Beslozzen wurden dô die tür.
Rôaz der gienc gewâfent vür,
michel als ein gîgant.
ein swert truoc er in der hant
des ecke nâch dem tôde sneit;
daz was wol einer spannen breit.
einen schilt er ze schirmen truoc,
dâ hêt ein man an genuoc
ze tragen übern rücke;
er waere zeiner brücke
gnuoc starc gewesen über einen bach;
dar an er gemâlet sach,
als der wirt wolde,
von lâzûre unde von golde
einen tracken vreislîch;
von golde was ein buckel rîch
unde von gesteine drûf geslagen.
den mocht er mit êren tragen;
ze strîte was er wol bereit.
eine brünje hêt er an geleit
über einen wîzen halsberc,
daz was heidenischez werc
von breiten blechen hürnîn;
mit golde wârn geleit dar în
rubîn unde manic edel stein,
der glast dâ wider ein ander schein,
saphîre unde berillen.
er hêt nâch sînem willen
einen helm herter danne ein glas,
der ouch des selben stâles was
ûz der innern indîâ,
als diu glävîe die er dâ
in dem wurme stecken lie.
umb den helm ein lîste gienc
von golde zweier vinger breit;
oben was dar in geleit
mit gesmelze ein adamas;
von golde drûf gemeistert was
ein tracke als er lebte
unde ob dem helme swebte.
sîn îsenhosen die wârn guot.
sîn herze hêt eins lewen muot
ze mänlîchem strîte.
sîn wîp, diu vrouwe japhîte,
nâch im mit hôhem muote gienc;
vor ir zwelf mägde, die
wâren sûberlîch genuoc.
eine kerzen ir ieslîchiu truoc,
grôz, gwunden, diu vaste bran.
guotiu kleider hêtens an
von pfelle, roc unde dach;
gefurrieret man darunder sach
lûter veder die wârn bunt.
grôziu swaere was in unkunt
unde der wunsch geteilet sô
daz si von schulde wâren vrô.
ir zobel wâren rîche;
ie zwô unde zwô gelîche
neben ein ander giengen.
über die mäntel hiengen
ir zöpfe verre hin zetal,
wol bewunden über al
mit borten unde mit sîden.
swer von in solde lîden
trûten unde minne,
dem waeren sîne sinne
wol getiuret dâ von.
armuot wârens ungewon:
ez schein wol an ir rîchen wât
daz dehein unrât
ir deheiniu nie gewan.
ie neben zwein ein spilman
vil süeze videlunde gienc,
der deheiner dem andern nie
einen grif übersach.
zaller jungest gienc dar nâch
diu schoene vrouwe japhîte.
daz was gar ûz dem strîte
sine waer diu schoenest under in.
einen mantel truoc si zobelîn,
bedaht mit einem pfelle,
den hêt ir ir geselle
verre brâht über sê;
die würme salamandrê
worhten in in dem viure;
dâ von was er tiure
unde müelîch ze gwinnen
andern küneginnen.
ir muoter was der selbe berc
dâ noch daz sîdîne werc
die würme salamandrê
inne würkent alsam ê.
der berc ist hol unde wît,
mit kreften brinnet er zaller zît
in der grôzen asîâ.
dem wurme salamandrâ
durch sîn wunder hât got gegeben
in dem viure ein vremdez leben,
als wirz an den buochen lesen.
niht lebendes drinne mac genesen,
ezn verbrinne ze pulver gar;
des habt ir ofte genomen war.
ditz maere sage ich iu vür wâr.
Sus kom diu vrouwe japhîte
zuo ir vriundes strîte
gegangen harte schône.
eine guldîne krône
truoc diu vrouwe hêre.
an ir was vrouwen êre
unde ganziu triwe veste.
deheiner slahte gebreste,
der ie an deheinem wîbe wart,
des was ir lîp wol bewart,
wan daz si ungetoufet was;
lûter als ein spiegelglas
was si vor anderm meine.
vrouwe japhîte diu reine
ûf eine hôhe brücke saz,
daz nie dehein brücke baz
von betten wart geslihtet,
mit tepten wol berihtet,
unde mit liehten pfellen.
dô sach si ir gesellen
gewâfent gegen dem gaste gên.
die mägde hiez si hôher stên
alle neben ein ander dâ.
sus huop sich der strît sâ
under den hêrren beiden.
geboten hêt der heiden
allen den sînen daz
benamen bî ir lîbe, swaz
im geschaden möhte ein man,
swâ si daz möhten understân
mit werken od mit raeten,
daz si des niht entaeten.
ouch was diu vrouwe japhîte
niht strenge an dem strîte
swaz er ze lâzen ir gebôt:
ê waer si gelegen tôt,
swaz er si lâzen hieze,
ê si daz niht enlieze.
daz waer ouch noch guot wîbes sit,
daz si iht harte wider strit
unde daz mit willen taete
swes si ir vriunt gebaete,
sô belibe ir minne staete.
Rôaz mit zorne zuo im gienc;
unminniclîche er in enpfie
ûf den schilt mit starken slegen.
dô entweich im der werde degen
mit scherme allez ûf den sal.
ouch sluoc er daz der helm erschal
under wîlen, als er mohte.
swen im sîn slahen tohte,
sô sluoc er, daz der schiltes rant
sich vil vaste unz ûf die hant
kloup engegen der buckel nider.
sô treip in abe der heiden wider
mit starken slegen gegen der tür.
sus entweich er wider unde vür
mit listen vür die vrouwen.
die schilte wurden zehouwen
vil sêre von in beiden.
sin getorste nieman scheiden,
noch dar zuo gesprechen ein wort,
wan der waere gewesen mort
von im, des hêt er gesworn.
den selben strît hêt er erkorn
im ze vehten eine.
vrouwe japhîte diu reine
klagte des jungen rîters nôt.
si was gewis daz im der tôt
dâ von ir vriunde waere beschert.
unde ist daz er sich des erwert,
sô hât ir huote diu saelicheit
mit vlîze wol an in geleit,
wan sô hât der rîter gar
swaz im leides ie gewar
mit liebe überwunden
unde ganze vröude vunden.
des was ab si gar âne wân,
wan der künec rôaz, ir man,
was ein helt ze sîner hant;
sînen gelîchen nieman vant
über al die heidenschaft;
er hêt mänlîche kraft
unde ganze kunst ze strîte;
des sluoc er wunden wîte;
dâ von wart maneger sigelôs
der sînen lîp von im verlôs.
er was gar âne triwe;
sîn herze dâ von riwe
unde vil grôze swaere gevie,
swen er ze guote iht begie;
grimmes muotes was er vol.
daz erzeiget er disem rîter wol,
wand er mit slegen ûf in gienc.
er sluoc in daz er an diu knie
kom vor vrouwen japhîten.
ditz was ein hertez strîten,
wandez muose gelten gar,
swaz si beide brâhten dar:
den lîp, guot unde êre.
her gwîgâlois vil sêre
sich schamen des begunde
unde spranc ûf an der stunde,
als ez im nie waere geschehen.
die vrouwen begunder an sehen;
der schoene gap im solhe maht
daz er aber mit kreften vaht.
dâ von wil ich den vrouwen jehen,
daz ir minniclîchez sehen
des mannes herze enzündet;
ir grôziu schoene schündet
ûf aller slahte vrümicheit,
ze tugent unde ze manheit.
daz hoere ich die vrumen sagen,
die von in dicke müezen tragen
grôze liebe unde herzeleit.
mîn lop waer in baz bereit,
waer mir ir heimlîche bekant;
sus schrîb ich mit vremder hant,
als der mit golde umbe gêt
des in niht grûzwert bestêt.
waer ich ein sô werder kneht
daz mir ir güete unde ir reht
baz kunt würde getân,
sô schribe ich baz dan ich noch hân;
des sint si sus von mir erlân.
Nâch vrouwen minne lît maneger tôt;
si vüegent jâmer unde nôt,
herzeliebe unde herzeleit.
dise rîter wârn bereit
ze dienen nâch ir hulden.
der heiden tete ez von schulden,
wand er hêt ein schoene wîp;
dirre liez ab sînen lîp
bliwen unde zehouwen
durch sîne liebe vrouwen,
die schoenen magt lârîen,
die er zeiner âmîen
sînem lîbe hêt erkorn
ist daz ez dâ niht wirt verlorn.
daz bewarte ouch er vil vaste.
der heiden von dem gaste
eine wunden in ein bein enpfie
diu im an daz herze gienc,
dâ von er an der stunde
vil sêre hinken begunde.
dô daz sîn schoene wîp ersach,
von grôzem leide ir herze brach;
ir swaere begunde stîgen
unde ir vröude sîgen;
ir schoene verwandelt sich dâ gar;
ir antlütze wart missevar,
daz ê in hôhem gemüete
baz danne ein rôse blüete.
ir swaere daz bescheinde
daz si in mit triwen meinde;
diu ougen ir über liefen;
vil manegen siuften tiefen
den nam si ûf von herzen
umb ir gesellen smerzen;
der tete ir inniclîche wê.
dise zwêne rîter als ê
ein ander vaste umbe triben,
unz daz in niht was beliben
der schilte wan die riemen.
dô schiet si leider nieman,
vrouwen, rîter noch kneht;
ir gir was zesamne sleht
beiden ûf des tôdes wân;
dazn getorste nieman understân.
valsches slôz, untriwen zil
daz was der heiden, der daz spil
sînem muote hêt erkorn,
dar inne der tôt als ein dorn
in dem meien blüete.
zorn unde ungemüete,
daz uns tuot wê, daz tete im wol.
sîn barmunge alsam ein kol
was, daz gar erloschen ist.
des leben hêt deheine vrist,
swen sîn mortgirigiu hant
an deheinem strîte überwant:
des leben wart des tôdes pfant.
Dô vâhten si unz an die zît
daz ir rîterlîcher strît
mit grôzem jâmer ende nam.
ir ietweder âne scham
vil grôze slege dâ enpfie.
geselleschaft diu was hie
under in beiden tiure.
ir helme mit viure
vil ofte wurden bedaht;
sus vâhten si die lângen nacht.
si muosen sich vil vaste wern
unde mit starken slegen nern,
wand ez galt lîp unde guot.
si hêten beide mannes muot,
beidiu kunst unde kraft;
dâ von was diu rîterschaft
herte under in beiden.
her gwîgâlois den heiden
mit des swertes orte nam.
dô er im sô nâhen kam,
er kloup im brünje unde îsengwant;
durch die brust er im zehant
sluoc eine starke wunden,
dâ von er überwunden
sich dem tôde muose ergeben.
sus endet sich der werlte leben;
vröude, guot unde êre
des wirt in niht mêre
dan mir des keisers krône;
wan swer nâch gotes lône
in dirre werlt gedienet hât,
swen ez im an die zît gât
daz er niht lenger leben sol,
der vert saeliclîche wol;
alsô müeze ouch uns geschehen.
dô vrouwe japhîte hêt ersehen
daz ir man dâ tôter lac,
ir süezen sit si verpflac
unde zarte ir sîdîn gewant;
mit grôzem jâmer si zehant
über in lief dâ er lac.
von sînem tôde si erschrac
sô sêre daz ir herze brast
lûte als ein dürrer ast,
swâ man den bricht enzwei.
si viel über in unde schrei
ein sô jaemerlîche stimme,
dehein man waer sô grimme
des muotes noch des herzen,
hêt er ir jâmers smerzen
unde ir grôze klage ersehen,
im waer ze weinen geschehen.
den helm bant si im abe
mit sô grôzer ungehabe
daz ez was zerbarmen;
mit ir wîzen armen
druhte si in alsô tôten
an sich; er was verschrôten,
mit bluote berunnen gar;
des nam si vil lützel war;
si kuste in, als er waere gesunt,
vil dicke an sînen tôten munt
unde weinde in jaemerlîche an.
si sprach < owê, lieber man,
nû hâstu dînen schoenen lîp
verloren umb mich armez wîp;
daz tuot mir herzenlîche wê;
ouch sol ich mich niht sûmen mê
ichn werde dîn geselle
ze himel od zer helle,
swederhalp wir müezen sîn;
owê, lieber hêrre mîn,
daz ich dich tôten ie gesach!>
ir hâr si ûz der swarten brach;
daz was minniclîch gevar,
reit unde lânc gar.
si sprach < wâ nû machmêt?
dîne helfe ich ie hêt
ze ganzem trôste unde dîn gebot;
Machmêt, vil süezer got,
ich hân dich geminnet ie;
wem hâstu mich nû lâzen hie?
er lît tôter hie vor mir,
den ich bevalch mit dienest dir,
sît ich sîn kunde alrêrst gewan.
owê, rôaz, vil lieber man,
ich muoz dich klagen, des gêt mir nôt;
von dînem tôde bin ich tôt;
du waere mîn herze unde mîn lîp,
ich dîn herze unde dîn wîp;
wir hêten beidiu einen muot:
swaz ich wolde, daz dûht dich guot;
swaz du woldest, daz wolde ouch ich;
nû hât der ganze wille sich
von dînem tôde gescheiden
enzwischen uns beiden;
sît dîn herze ie was mîn
unde aller mîn wille dîn,
sô sol dîn tôt mîn tôt ouch sîn!>
Si huop in in ir schôze hie;
mit beiden armen si in umbvie
mit sô jaemerlîcher klage,
swie truckenlîche ich ez dâ sage,
dâ von ir herze dürkel wart.
owê der klägelîchen vart
unde der jaemerlîchen nôt!
sus lac si klagende ob im tôt.
swie si waer ein heidenin,
ganze triwe unde staeten sin
mit liebe si an in kêrte,
als si diu minne lêrte.
herzeliebe ist arbeit;
ir ende bringet herzeleit.
daz wart wol an der vrouwen schîn;
waer si niht ein heidenîn,
sô müese ich klagen ir jâmers nôt.
hie lâgen samet vieriu tôt:
zwô sêle unde zwêne lîbe;
dem manne unde sînem wîbe,
der sêle vor got sint erslagen;
solhen tôt sol man klagen.
wol in, der dem entrinnen mac
unde der den êwiclîchen tac
verdienet; der hât wol gevarn.
er ist ein saelic muoterbarn,
swer dise werlt gebûwet alsô
daz sînes tôdes sîn sêle ist vrô;
des leider nû niht vil ergêt.
her gwîgâlois gestriten hêt,
daz er des bluotes was ersigen;
er hêt sich alsô gar erwigen
daz er vür tôt ouch lac aldâ.
sich huop vil grôziu klage sâ;
in dem hûse über al
wart ein jaemerlîcher schal
von dem gesinde daz dâ was.
si liefen ûf den palas
schrîunde owê, unde rouften sich;
ir klage diu was jaemerlich
umb ir hêrren der was erslagen.
ouch muosen si von schulden klagen
des reinen wîbes triwe,
diu von herzenriwe
durch ir gesellen lac dâ tôt,
als ir der minne kraft gebôt.
diu twinget manic herze;
ir ende ist jâmers smerze,
als ich iu hie bescheide;
liep zergêt mit leide.
alsô zergienc ir vröude gar,
die si mit ganzer liebe dar
hêten brâht vil manic jâr.
Owê dir, tôt! du bist ein hagel;
vil bitter riwe treit dîn zagel
unde jaemerlîchez ende;
dîn slôz unde dîn gebende
bindet unde besliuzet daz
dâ von diu ougen werdent naz:
daz ist jâmer unde leit.
ein rîter hie dîn wâfen treit,
der ez ie vil gerne gap.
sîn hant vil manegen in daz grap
mit rîters were hât geleit.
sold ich von sîner manheit
nû sagen unde von sîner kraft,
die er begie mit rîterschaft,
unde wie er muose strîten,
dô er die vrouwen japhîten
mit dem hoehsten prîse erwarp,
dâ manic edel vürste starp
vor babylôn von sîner hant-
âvoy, wie wol dâ wart bekant
sîn kraft unde sîn manheit!
mit rîterlîcher were er reit
durch die poinder mit slegen wider.
von sîner jost viel dâ nider
vil manic stolzer babylôn
dô den künec von ascalôn
valte dâ sîn lânze;
der tete im vîanze:
daz spricht entiuschen sicherheit.
Rôaz sô rîterlîche streit
daz er den prîs dâ gewan,
als er ê oft hêt getân:
in einem strîte vor dômas,
dâ manic rîcher vürste was,
künege, grâven, herzogen,
sîn prîs sô hôhe dâ wart gezogen
daz in nieman mohte erlângen.
erslagen unde gevangen
vuort er die vürsten in die stat.
sîn prîs sagt in dâ allen mat;
sus steic er ie daz hoehste pfat.
Swaz er mit sîner manheit
ganzes lobes hêt bejeit
vil rîterlîche sîne tage,
daz wirt ze lânc, ob ich daz sage;
dâ von wil ich ez nû verdagen.
hie was grôz weinen unde klagen
von den mägden wol getân.
der tac begunde ouch ûf gân;
entslozzen wurden diu bürgetor.
dâ saz ein alter vürste vor,
der grâve adam von âlârîe.
sîner bruoder drîe
sluoc roâz mit sîner hant.
sînen lîp unde ouch sîn lânt
muos er in sînen gwalt geben.
alsô liez er in dô leben
daz er sîn portenaere
unz an sîn ende waere;
des hêt er sîne sicherheit.
ditz was ein jaemerlîchez leit
daz ouch bî im dâ lac erslagen
der gwalticlîche solde tragen
in dem lânde ze mirmidône
beidiu zepter unde krône.
den vie rôaz vor dômas,
wand er im dâ vor lânge was
herzenlîche vînt gewesen.
durch vrouwen bet liez er genesen
den selben vürsten, dô ern vie;
er muose ouch dirre porte hie
hüeten unz an sînen tôt,
als im diu sicherheit gebôt
die er rôaz hêt getân.
nû erhôrte ir klage der grâve adân
unde ir jaemerlîchen schal,
der sich dâ huop ûf dem sal
von den mägden wol getân,
unde daz daz tor wart ûf getân.
des nam in wunder unde gienc dar.
dô vant er daz gesinde gar
in jaemerlîcher riwe.
ir klage diu was niwe
umb den wirt der was erslagen.
ouch muosen si mit triwen klagen
die reinen wirtinne,
diu guotes wîbes sinne
brâhte unz an ir ende.
âne missewende
lac diu vrouwe japhîte tôt;
des twanc si ganzer triwe nôt
unde herzenlîchiu minne.
sêle, lîp unde sinne
schiet diu herzeleide.
nû seht wer si dâ scheide,
herzeliep od herzeleit,
wie wirt daz gänzlîch geseit?
sît ich sîn niht gesagen kan,
wâ ist nû wîser man,
der mir den strît bescheide?
starp si von herzeleide,
daz muose von herzeliebe sîn;
diu gap ir herze solhen pîn
dâ von ir schoener lîp verdarp.
ich waens et von in beiden starp;
anders ich mich niht verstên.
sold ich dem strîte nâch gên,
sô würde der rede lîhte ze vil;
dâ von ich mich niht sûmen wil
an der âventiure.
ist dehein krêatiure
diu ganzer triwe geniezen sol,
sô genist mîn vrouwe japhîte wol,
wan si was ganzer triwe vol.
Hie ist diu âventiure geholt.
wâ ist nû der minne solt,
des wunsches âmîe,
diu schoene lârîe?
hie lît ir vriunt, her gwîgâlois,
den der milte britanois,
der künec artûs, hât gesant
zer âventiure, daz er daz lânt
solde erwerben unde die maget.
owê, daz den nieman klaget!
er lît hie leider âne kraft,
der mit rehter rîterschaft
unde mit ganzer manheit,
als uns diu âventiure seit,
vil manegen hôhen prîs gewan.
er lac dâ als ein tôter man
âne kraft unde âne sin.
die juncvrouwen hêten in
von dem houbte entwâfent gar
unde nâmen des vil rehte war
ob er lebte od waere tôt.
dô wâren im diu hiufel rôt
unde allez lebelîch getân.
dô wolde in erslagen hân
vor leide diu vil süeze schar.
des wart der grâve adân gewar;
vil sêre muot in sîn ungemach.
er lief über in unde sprach
 <ey, guoten vrouwen! habt ir den muot
daz ir disem rîter guot
sînen lîp nemen welt,
der rîterlîche als ein helt
die âventiure erstriten hât?
daz ist ein grôziu missetât,
wand er durch vrouwen minne
lîp, guot unde sinne
hât verloren vil nâch gar.
nû nemt, ir edeln vrouwen, war,
swâ ein sô guot rîter lebe,
wie manegem herzen er vröude gebe.
lât mich in neren ob ich müge;
jâ waen ie wîbes brust gesüge
bezzer rîter dan er ist.
nû gebet sînem leben vrist
unz erz verliese als ers ger;
jâ kan er wol mit sînem sper
rîterlîchen tôt bejagen.
würd er von wîbes hant erslagen,
des leben âne missetât
sîne zît behalten hât
unde der von sîner manheit
den aller hoehsten prîs nû treit,
daz würde ein jaemerlîchez leit.
Ir mugt in gerne lâzen leben.
iun mac sîn tôt doch niht gegeben
die vrouwen noch den wirt wider.
sîn übermuot der valte in nider
unde sîn gewalt den er begie
an dirre juncvrouwen hie,
vrouwen lârîen, der schoenen maget.
der sluoc er, als mir ist gesaget
ir vater, der hie schône
truoc zepter unde krône
nâch küneclîcher werdecheit.
nû hât errochen daz selbe leit
dirre helt mit sîner hant!
dem erteile ich maget unde lânt.
ouch wil ich im vür disen tac,
swâ ich kan unde mac,
mit lîbe unde mit guote
dienen nâch sînem muote;
daz ist mîn reht: ich bin sîn man;
swaz man im tuot od hât getân,
daz hilfe ich rechen swâ er wil.
ich bin komen ûf daz zil
daz mînes leides wirdet rât;
mîn sicherheit ein ende hât
die ich dem künege hêt getân
ich solde niemer komen dan,
die wîle er lebte, von dem tor;
dâ hüete ouch nû ein ander vor!
der mich dâ von enbunden hât,
dem sol mîn helfe unde mîn rât
iemer undertaenic sîn.
nû stêt ûf, lieber hêrre mîn!
ich tuon iu helfe mit triwen schîn .>
Er rihte in ûf unde sach in an.
sîn härsenier daz was im dan
von dem houbte enbunden gar.
von bluote diu wangen unde sîn hâr
diu wâren jaemerlîch getân.
 <owe,> sprach der grâve adân
 <dîner lieben âmîen,
der schoenen magt lârîen!
diu muoz iemer sîn unvrô,
verdirbt dîn schoener lîp alsô
in ir minne dienest hie .>
von dem namen dô gevie
kraft der halptôte man;
er sûfte sêre unde sach si an
die bî im dâ wâren dô.
des wart der grâve adân vil vrô;
er sprach < hêrre, gehabt iuch wol!
iwer leit sich hie enden sol.
ez hât erstriten iwer hant
eine schoene maget unde ein lânt
dem sich niht gelîchen mac .>
nû was ez alsô hôher tac
daz diu sunne erzeicte ir schîn.
dô weinde manic heidenîn
von hôher geburt ûz asîâ
ir vil lieben vrouwen dâ,
die getriwen vrouwen japhîten.
ezn lebte bî den zîten
dehein vrouwe mit sô reinen siten.
owê, wan solde ich guotes biten
ir sêle der lîp alsô verdarp!
diu vrouwe von herzeleide starp.
ich geloube daz si sül genesen;
diu wâre riwe ist gewesen
ir touf an ir ende.
hêrre got, nû sende
ze schirme ir dîne barmicheit,
diu maneger sêle ist bereit.
hêrre, getürre es iemen gern,
sô soltu si gnâden wern,
daz si genieze ir triwe:
ir touf was diu riwe
die si dolte umb ir liep.
dô kom der tôt als ein diep
unde stal dem reinen wîbe
daz leben ûz ir lîbe.
als ich iu ê hân geseit,
herzeliebe ist arbeit;
ir ende bringet herzeleit.
Diu burc glaste als ein glas.
niht rîter mê dar ûffe was,
niwan dise zwêne man,
her gwîgâlois unde grâve adân.
ich sagiu wâ von daz geschach
daz man niht rîter drûffe sach:
der künec was an angest gar
daz durch daz tor iemen dar
möhte komen vor dem rade;
ouch was sîn angest ein ander schade:
er vorhte daz ir minne
vil lîhte diu küneginne
gewante an einen andern man.
deiswâr, desn hêt si niht getân,-
daz erzeiget si an ir tôde sît-
wan daz diu liebe zaller zît
ir liep vil gerne mit huote hât.
an ir was aller huote rât,
wan si was âne missetât.
Vierzic was der vrouwen;
dar under mohte man schouwen
vil grôzen jâmer unde klage.
vür wâr ich iu ein maere sage:
ich wil gelîchen dirre nôt
eines vil edeln vürsten tôt
von merân, dâ ich jâmer sach
unde von klage den ungemach
von der werlte wunne,
ez möhte diu liehte sunne
ir schîn dâ von verlorn hân.
daz tâten vrouwen wol getân,
geboren von der hoehsten art
diu ie in der werlt wart.
dâ was solch jâmer unde klage,
ob ich mîn herze hie ganzez trage,
daz ich des niht gelouben mac.
ich hôrte dâ manegen grôzen krac
von reiner vrouwen herzen;
diu truogen jâmers smerzen
umb des edeln vürsten tôt.
sî sîn sêle in deheiner nôt,
dâ nim si ûz, vil reiner krist!
wan du sô bescheiden bist
daz du der reinen wîbe klagen
unde sîne nôt niht solt vertragen.
gedenke bî dîner menscheit
wie broede süeze ir leben treit,
unde gip daz wir verdienen hie
die vröude die dehein ôre nie
gehôrte noch nie ouge ersach
noch nie munt dâ von gesprach
daz sich iht gelîche dar.
hêrre, nim dîner geschefte war
ê dan si verzwîvele gar.
Got müeze im dort genaedic sîn!
nû wil ich an die rede mîn
wider grîfen dâ ich si lie.
her gwîgâlois der lac hie
under der trûrigen schar.
ein reiner muot erkucte im gar
daz herze unde sîne sinne.
er sprach < owê, minne,
gêret sî dîn süezer nam!
dir solde nieman wesen gram;
du bist ze sprechen ein lindez wort
unde treist iedoch vil scharfen ort
unde eine herte snîde.
waz ich von dir lîde
kumbers unde hân erliten!
du hâst ze nâhen mir gesniten
enmitten durch daz herze mîn!
vrouwe minne, ich muoz sîn
dîn gevangen; du hâst mich gar
mit dîner kraft gezogen dar
dâ von ich niht gewenken mac.
jâ ist si mînes herzen tac
unde der wunsch mîner sinne.
vrouwe lârîe, küneginne,
wenne sol ich dich gesehen!
mîniu ougen kunden rehte spehen
dô si dir prîses jâhen!
wenne kum ich dir sô nâhen
daz sich mîn herze erküele an dir!
du solt von rehte werden mir,
wand ich dich, vrouwe, erstriten hân .>
sîn gebaerde wart alsô getân
sam si bî im waere dâ.
grâve adân der vienc in sâ;
bî dem arme zôch er in dan.
er sprach < hêrre, gedenket dar an
daz iu nû daz waegest sî
unde lât solhe gedanke vrî.
iwer leit daz sol nû ende haben.
die tôten lâze wir begraben
unde haben uns an der vröuden vart .>
der rede im dô gevolget wart
dô sich her gwîgâlois versan.
Rôaz der wart verstolen dan
zehant von der tievel schar
daz sîn dâ nieman wart gewar
unz daz man in ûz solde tragen;
dô huop sich alrêrst grôzez klagen
unde weinen von den vrouwen.
 <hie bî mugt ir schouwen>
sprach her gwîgâlois der degen
 <daz unser toufe unde unser segen
ein schirm vür den tievel ist.
wolt ir gelouben an krist,
nâch dem wir kristen sîn genant,
sô enpfienget ir zehant
der engel genôzschaft
unde enmöhte iu niht des tievels kraft
geschaden noch sîn arger list
vor dem der uns dâ schirmende ist,
wan daz ist der wâre got.
wir gelouben daz in sînem gebot
ist swaz ie geschaffen wart
unde daz er schirmet unde bewart
swaz sîn gnâde erkennet.
unser gloube in alsô nennet:
vater, sun, hêrre geist.
sô ist daz unser volleist,
der gotes sun, der mägde kint.
die an disem glouben sint
unde behaltent kristen ê,
die sint ze gnâden iemer mê.
nû schaffet daz ez iu alsam ergê!>
Mit triwen sprach der grâve adân
 <ich wirde im gerne undertân
swer vor dem tievel mich bewart.
ez ist ein jaemerlîchiu vart
sol nû der mensche ze helle varn.
mac iwer segen mich bewarn
vor der helle unde kristen ê,
sône wil ich mich niht sûmen mê
ich enpfâhe der kristen ê zehant.
solde mîn sêle des wesen pfant
des der lîp hie begât,
unde daz ir niemer würde rât,
sône hêt ich hie niht wol gevarn;
den selben tôt sol ich bewarn.
vervluochet sî diu heidenschaft,
sît an ir des tievels kraft
sînen gwalt mac erzeigen.
ich wil mich dâ hin neigen
dâ sîn gewalt ende hât
unde mîner sêle wirdet rât.
wâ nû der touf? ich bin bereit,
sît ûz unser ê hin treit
der tievel einen sô werden man.
mîner sêle ich nieman gan
wan dem der si geschaffen hât,
in des gewalt diu werlt stât,
der ie was unde iemer ist.
den nennet ir den wâren krist;
der ist den ich dâ meine;
er ist got alters eine
unde iedoch endriu genamt;
sîn gotheit diu ist ensamt
unde iemer ungescheiden.
swie gar ich sî ein heiden,
von dem gedanke kom ich nie
ichn minnet iedoch den got ie
der uns geschuof von nihte.
nû bin ich an die rihte
alrêrst des gelouben komen;
dâ von ich wunder hân vernomen,
dem wil ouch ich nû volgen nâch;
zer toufe wart dem grâve gâch.
dône was niht pfaffen bî im dâ .>
her gwîgâlois der sprach sâ
 <wir sulen bîten, grâve adân,
got hât wol zuo uns getân:
er hât mir den sic gegeben
unde iu daz êwige leben
geoffent genaediclîche;
sus sî wir beide rîche
von gotes gnâden worden.
ir sult in kristes orden
die toufe enpfâhen unde kristen ê;
ich wil benamen nû niht mê
mîn leit mit solhem jâmer klagen.
wir sulen got gnâde sagen
unde unser liep mit vröuden tragen .>
Des volget im der grâve adân.
ir klage wart dô hin getân;
ze vröuden rihten si ir leben.
guot trôst den vrouwen wart gegeben
von dem jungen wirte dâ.
vrouwen japhîten truoc man sâ
mit grôzer klage vür daz tor;
dâ legt man die reinen vor
in einen rôten jâchant.
den sarc man dâ stênde vant
ûf zwein siulen êrîn.
zwei glas gesetzet wâren dar în
zir vüeren unde zir houbet,-
ichn weiz ob ir ez geloubet-
diu wârn gefult mit balsamô:
den zunde man, unde brinnet alsô
noch hiute, als mir ist geseit.
ûf den sarc wart geleit
ein saphir lâzûrvar.
den sarc hêt gemeistert dar
Rôaz dô er gewaltes pflac.
wart gahmuret ze baldac
von dem bâruc bestatet baz,
deiswâr, daz lâze ich âne haz,
wand er hêt grôze rîcheit.
umb disen sarc wart geleit
von golde ein grôzez vingerlîn:-
dar an was ir triwe schîn-
zwô hende nâch der triwe.
mit herzenlîcher riwe
vrouwe japhîte wart begraben.
mit guldînen buochstaben
gesmelzet ûf den jâchant
ein êpitâfîum man vant
gebrievet von ir tôde hie,
heidenisch unde vranzois, wie
si starp von herzeleide.
die schrift sagten beide
 <hie lît in disem steine
vrouwe japhîte diu reine,
der ganzer tugent niht gebrast.
ir kiusche truoc der êren last.
an staete gewancte nie ir muot;
si was gewizzen unde guot
unde truoc die wâren minne.
mit zühticlîchem sinne
lebt si nâch wîplîchem sit;
dem volget ganze triwe mit.
si was geborn von hôher art.
getriwer wîp niene wart
geborn noch sô valschlôs.
ir schoenen lîp si verlôs
von herzenlîcher riwe;
den tôt gap ir diu triwe
die si rôaz, dem heiden truoc,
den gwîgâlois, der kristen, sluoc.
diu vrouwe was ein heidenin;
von disem lîbe schiet si hin
leider ungetoufet.
im selben er saelde koufet
swer umb den andern vrumt gebet.
nû wünschet gnâden an dirre stet
der sêle, swer die schrift hie lese,
daz ir got genaedic wese
durch sîne grôze erbarmicheit,
wan si den tôt von triwen leit;
diu riwe ir abe daz herze sneit .>
Beslozzen wart der edel stein.
an ietwederm orte schein
von golde ein rinc spanne wît;
dâ mit was zer selben zît
der saphir ûf den sarc gehaben.
von golde ein rouchvaz was ergraben
besigelt ûf den jâchant,
dar inne man zallen zîten vant
mit süezem smacke brinnen dâ
diu reinen thymîâmatâ.
sus wart der sarc gehêret,
grôz rîcheit dran gekêret,
under einem gewelbe märmelîn;
der gap wider ein ander schîn,
rôt, grüene, weitîn unde gel.
daz gewelbe daz was sinwel,
mit gemaelde wol gezieret,
von golde geparrieret.
ditz was der heiden bethûs.
der rîche künec artûs
möhte mit aller sîner habe
die gezierde an dem grabe
niht hân erziuget unde den stein,
dô er aller rîchest schein,
dar inne diu vrouwe bestatet was.
der estrich was als ein glas
lûter, grüene, spiegelvar.
daz gewelbe hêt gemeistert dar
Rôaz durch sînen hôhen muot.
er hêt âne mâze guot;
daz schein an der gezierde wol.
nû was sîn hôchvart als ein kol
mit dem lîbe erloschen gar.
sus wârn verendet sîniu jâr,
als ich iu gesaget hân.
dô diu bivilde wart getân,
dô giengen die vrouwen wol getân
unde daz gesinde mit klage dan
dâ her gwîgâlois dô stuont.
si tâten als die wîsen tuont,
die âne helfe mit leide lebent
unde sich dem zwîvel gar ergebent:
si ergâben sich in sîn gebot
unde manten in bî dem wâren got
daz er bedaehte ir swaere
unde in genaedic waere;
si wolden im wesen undertân:
des antwurt in der grâve adân
an der selben stunde,
wand er die sprâche kunde,
heidenisch unde vranzois.
er sprach < mîn hêrre, her gwîgâlois
der wil iu gerne wesen guot,
ob ir nâch sînem willen tuot;
daz ist sîn rede unde ouch sîn muot .>
Si sprâchen < hêrre, wir sîn bereit
im nâch sîner werdicheit
ze dienen als sîn wille gert.
er ist sô biderbe unde sô wert
daz er uns niht verderben lât.
swaz mîn hêrre hie gelâzen hât,
daz nem er gar in sîne pflege .>
sus wîsten si in von dem wege
unde zeicten im silber unde golt.
si wurden im von herzen holt
durch sîne tugent reine.
golt unde edelgesteine
des vant er âne mâzen vil;
dô was ab sîner vröuden zil
von im ze verre; daz tete im wê.
geltes engerte er niht mê
wan daz er sîne âmîen,
die schoenen lârîen,
dâ bî im hêt nâch sîner nôt.
dem grâven adân er gebôt,
swaz er dâ guotes vünde,
daz er sichs underwünde
unde ez im behielte durch sîn bet;
sus underwant sich an der stet
der grâve alles des dâ was.
dô giengens ûf den palas.
dâ vunden si den halsberc
unde daz heidenische werc
dar inne rôaz wart erslagen;
daz hiez der alte grâve tragen
in ein kemenâten von dem wege.
dô hêt er gar sîner pflege
daz hûs unde alle die rîcheit
diu dâ zesamne was geleit,
unde swaz diu mûre umbe vie.
mit dem grâven er dô gienc
in eine kemenâten dan;
dâ entwâfent in der grâve adân
unde wuosch im sîne wunden;
dar nâch wart er gebunden
mit vil grôzem vlîze wol.
sîn herze wart dâ vröuden vol,
wand er hêt überwunden gar
swaz im leides ie gewar;
diu saelde was sîn geleite dar.
Dô gebunden wart der degen
unde eine wîle was gelegen
durch ruowe unde einen slâf getet,
dô entwachte er unde sprach sîn gebet.
er gnâdet got vil tougen
mit wazzerrîchen ougen
der gnâden die er an im begie.
dar nâch er mit dem grâven gienc
dâ er den tisch gerihtet vant;
dô saz er unde enbeiz zehant.
der grâve truoc im die spîse dar
vil williclîch; dô nam er war
daz sîn triwe unde sîn muot
wider in was ganz unde guot;
dône hêt er deheinen zwîvel mê.
im tete niwan der jâmer wê
nâch der mägde wol getân;
der was sîn lîp undertân
mit herzen unde mit sinne;
er truoc die wâren minne
ir mit ganzer staeticheit.
ouch was si dar an verzeit
daz er iht lebte; daz was ir klage
in ir muote aller tage,
wan si im guoten willen truoc;
sîn leit ir an daz herze sluoc,
des si doch nieman zuo gewuoc.
Als der helt enbizzen was,
dô gienc er von dem palas
durch schouwen vür daz bürgetor;
dâ vant er gesatelt vor
ein harte schoene kastelân.
dô bat in der grâve adân
dar ûffe erringen sînen muot;
des volget er im unde dûhte in guot.
dô er ûf daz ros gesaz,
sîns jâmers er ein teil vergaz
unde vie ze vröuden niwen muot,
als der guote rîter tuot
wen er ze velde kumt geriten
unde er nâch rîterlîchen siten
sîn ros ze rehte ersprenget
unde im daz wol verhenget
nâch sînem willen als er wil.
dâ hebet sich reht rîterspil
swâ der vil zesamne kumt
den beidiu kunst unde ellen vrumt;
dâ wirt gehurt unde geslagen,
dâ von si mâl müezen tragen
grôze wunden unde biulen
von swerten unde von kiulen;
ouch wirt verstochen lîhte ein sper
sô dort kumt gevaren her
ein poinder der niht vrides gert.
ein kranker zügel unlânge wert
ern breste von zügen lîhte enzwei.
würde genomen ein turnei
von den ôsterherren ûf daz sant,
dâ würde gevaterschaft entrant
sô sich die poinder vlaehten
unde nâch gewinne daehten.
ich hân ir sliche wol ersehen,
wie si nâch guote kunnen spehen
sô sich der poinder wirret
unde si diu stat niht irret.
dâ mac verliesen wol ein man
der niht mit rîterschefte kan
swaz er ze velde bringet.
nû hêt vil wol geringet
der junge rîter sînen muot.
daz ros was im vür trûren guot;
sîn geverte im niwe vröude gap.
er reit ez in den walap
dar nâch in die rabîne;
er liez die schenkel sîne
ze rehte vliegen gegen der man.
swer nû rîter prüeven kan
unde an in rehten prîs erspehen,
hêt er den rîter dô gesehen,
er müese im ganzes prîses jehen.
Sus reit er gegen der burc wider;
von dem rosse erbeizter nider
unde haftez vür daz bürgetor
an einer linden ast enbor.
sînen willen hêt ez wol getân.
dô gienc gegen im der grâve adân,
mit im sehs videlaere:
die wolden im sîne swaere
mit videlen vertriben.
dô begunden si ez rîben
mit künsticlîchen griffen,
unz im was gar entsliffen
diu swaere von dem herzen sîn,
wan daz ein grôzer jâmers pîn
versigelt enmitten drinne lac
des er zallen zîten pflac.
swie maneger hande vröude er sach,
sîn herze iedoch des einen jach
 <mirn wirt niemer jâmers buoz
ich enphâhe ir minne unde ir gruoz
der güete mir sô nâhen lît:>
ditz was sîn staeticlîcher strît.
dô die hêrren sâhen
daz diu sunne nâhen
ir louf hêt verendet gar,
dô nâmen si des nebels war
den man dâ nider sîgen sach.
her gwîgâlois zem grâven sprach
 <heizet den harnasch bringen her,
iwern schilt unde iwer sper,
unde rîtet ouch selbe mit mir dar.
ich wil der zît nemen war
wenne der nebel nider gê.
wir suln daz rat stellen ê.
ich wil ûz ze joraphas,
dâ ich gester morgen was,
zem grâven môrâle .>
dô nam er deheine twâle;
er wâfent sich unde reit von dan.
dô volget im der grâve adân
zuo dem rade dâ ez gienc.
daz wazzer er dô ûf vie;
zehant gestuont daz selbe rat.
den getriwen grâven er dô bat
daz er des lândes huote;
des wolde er im mit guote
gerne lônen; daz lobt ouch er.
er sprach < hêrre, iwer gewer
wil ich des lândes gerne sîn.
ich nim daz ûf die triwe mîn
daz ich ez iu behalte,
wan mich mac mit gewalte
nieman dâ von gescheiden.
swie ich sî ein heiden,
ich gestên iu zaller iwer nôt
michn irre es danne der bitter tôt .>
des gnâdeter im unde wart sîn vrô.
durch daz tor reit er dô.
geoffent wart diu selbe vart
diu mit dem rade was bespart
an der selben stunde.
der grâve dem hêrren gunde
mit triwen grôzer êren.
dannen begunder kêren
die strâze gegen joraphas.
dô kom er dâ erbeizet was
grâve môrâl mit den sînen.
sîne triwe liez er schînen
dô er den rîter komen sach.
wider die sînen er dô sprach
 <dort kumt ein rîter geriten her!
ich waene wol daz ist der
gester morgen von uns schiet .>
ieslîcher dô besunder riet
 <nein! der schilt ist im ze glânz,
unverhouwen unde ganz .>
 <dâ ist ein boie geslagen an
von golde; den vüert der grâve adân
anders niht wan durch den list
daz er ein gevangen ist .>
 <ditz ors ist blânc, daz sîn was rôt .>
 <waz ob er lebet?> < nein, er ist tôt!>
 <wer weiz daz?>- nû vuort er daz rat
verhouwen, des sîn herze ie bat;
dô erkanden si in an der stat.
Zen orsen si dô sprungen.
dô wart sêre gedrungen,
gehurt durch sîne liebe dar.
vil schiere der rîter wart gewar
daz ez vriunde wâren;
dône wolde er ir niht vâren.
sîn sper hêt er gesenket nider;
daz zuhte er ûf vil gâhes wider.
der grâve môrâl enpfienc in dô,
dar nâch die rîter; si wâren vrô
daz er sô sigelîche reit.
der grâve sprach < hêrre, seit
ob ir ze glois habt gestriten?>
er sprach mit zühticlîchen siten
 <jâ, des ist unlougen .>
des getriwen grâven ougen
vor vröuden über liefen dô.
er sprach < lieber hêrre, sô
sult ir uns waerlîche sagen
ob der heiden sî erslagen .>
 <jâ, benamen!> sprach der degen.
 <sîn hôher muot der ist gelegen
unde sîn gewalt den er begie .>
vor liebe er in dô umbe vie
unde kuste in an die hende sîn.
er sprach < lieber hêrre mîn,
nû ist ergangen des ich bat.
ouch sol ich hie an dirre stat
mîniu lêhen von iu hân.
ich wil werden iwer man
unde leisten swes ir, hêrre, gert,
wand ir sît aller êren wert.
iu hât verdienet iwer hant
eine schoene maget unde zwei lânt;
dâ von ir mugt nâch wunsche leben;
diu saelde hât iu wol gegeben.
ouch wil ich iu vür wâr sagen:
iwer houbet sol zwô krône tragen:
diu eine hoeret ze korntîn,
diu ander ze joraphîn;
daz lânt lît an dem lebermer.
si sint gwesen mit solher wer
sît rôaz der lânde pflac
daz sîn gewalt dâ ringe wac.
si wârn dem künege undertân
dâ von ich ê gesprochen hân,
den rôaz der heiden sluoc;
die krône er gwalticlîche truoc.
si dienent gerne iwer hant
swen in diu wârheit wirt bekant
daz rôaz erslagen ist.
hêrre, nû tuot niht lenger vrist;
enpfâhet mich, als ich hân gegert!>
er sprach < hêrre, des sît gewert .>
dô wart gevolget sîner bet:
er enpfie in unde lêch hin an der stet
daz im sîn vater niht lâzen hêt;
diu êre die zagen gar vergêt!
dô diu rede verendet wart,
der grâve huop sich an die vart,
er unde ein sîn dienestman,
gegen glois ûf die plân.
den hêrren bat er bîten dâ.
vür daz tor rante er sâ,
dâ bî habt der grâve adân;
den bat er sich wizzen lâzen
ob der heiden waere erslagen.
er sprach < jâ! ouch sult ir klagen
mîner vrouwen japhîten nôt,
diu lac vor leide nâch im tôt.
ouch muoz ich von schulden klagen
einen künec der lît hie erslagen,
Gârel von mirmidône.
in dem selben lône
lît karrîôz unde marrîên.
in des gebot ich hie stên
der daz allez hât getân.
swâ ich im gedienen kan,
deiswâr, des ist er unbehert:
sîn manheit mit saelden vert.
er rîtet gegen joraphas
ze iwerm hûse, dâ er ê was;
ir sult in wol enpfâhen dâ .>
er sprach < ich tuon .> dô kêrter sâ
von der hôhen brücke nider
ze sînem lieben hêrren wider.
den helm er im abe bant;
sper, schilt unde îsengwant
hiez er die knappen vüeren dô.
si lobten got unde wurden vrô
daz im sô wol gelungen was.
sus kômen si ze joraphas
geriten vür daz bürgetor.
dâ was michel vröude vor
von maneger hande seitspil;
man hôrte dâ bûsûnen vil
blâsen nâch der heiden sit;
dâ sluogens unde wurfen mit
die tambûr mit behendicheit;
der galm dâ wider ein ander streit
sô daz diu burc al erhal.
von dem tor gienc her zetal
engegen im diu wirtîn.
si hiez in willekomen sîn
unde kuste in an sînen munt.
die andern vrouwen tâten im kunt
ir gruoz nâch wîplîchen sit.
ob er zuo den vrouwen rit?
nein, er was erbeizet vor.
si truogen in mit gedrange enbor
die in dâ gerne sâhen.
dâ was grôz enpfâhen
von dem wirte unde von den sînen;
si liezen an im schînen
daz er in liep ze hêrren was.
sus ruowet er dâ ze joraphas
unz daz man sîne âmîen,
die schoenen magt lârîen,
brâhte dar von roimunt.
den vürsten allen tete man kunt
mit den boten in diu lânt,
die âventiure hêt entrant
von hôher art eins heldes hant.
Den vürsten allen wart enboten,
beidiu mit brieven unde mit boten,
daz si kaemen ze korntîn:
dâ solden si ze dem hove sîn
über sehs wochen.
sus wart der hof gesprochen
über diu lânt wîten.
loufen unde rîten
hiez man die boten sâ zehant
mit den brieven in diu lânt.
der grâve bereite sich dar zuo
daz er des andern morgens vruo
rit gegen roimunt.
diu maere wurden wîten kunt
daz rôaz waere erslagen;
daz hôrte man lützel iemen klagen.
des andern morgens der grâve gienc
vür sînen hêrren, dâ er enpfie
einen brief unde sîne botschaft
als ez sînes herzen kraft
unde rehtiu liebe meinde;
daz er sît wol bescheinde.
der selbe brief besigelt was
under einem adamas
in ein guldîn vingerlîn;
der stein solde ein zeichen sîn
sîner staeten minne.
mit worten unde mit sinne
enbôt er sîner âmîen,
der schoenen magt lârîen,
sînen gruoz unde allez guot,
als noch vil dicke ein rîter tuot
dar er herzeliebe treit
unde der sîn dienest ist bereit.
der grâve nam urloup unde schiet dan;
mit im sîner dienestman
driu hundert unde ein sîn genôz;
der was von gebürte grôz,
des grâven sun von lêodarz;
der was geheizen bejolarz,
sîn muoter bejolâre,
diu süeze unde diu klâre;
der bruoder was der grâve môrâl.
dô nâmen si niht lenger twâl;
ûz dem lânde si dô riten
nâch der vrouwen; diu hêt erliten
vil jâmers nâch dem rîter guot;
des was getrüebet ir der muot
unde ir herze an vröuden wunt.
sus kâmen si ze roimunt
geriten an dem naehsten tage.
ir grôzen jâmer unde ir klage
die boten in benâmen;
dô si zem hûse kâmen,
si wurden wol enpfangen.
der grâve kom gegangen
vür sîne vrouwen lârîen,
des wunsches amîen.
sînen mantel er von im gap.
ditz was der rede urhap:
 <vrouwe, iu enbiut mîn hêrre
sînen dienest alsô verre,
der den heiden hât erslagen,
daz ich ez sô wol niht kan gesagen
als ez sîn herze meinet;
daz er iu wol bescheinet
ob ir des, vrouwe, geruochet
sîn dienest gnâde suochet-
unde ob er rehtes geniezen sol.
sîn hant diu hât verdienet wol
daz iwer minne im lône:
iwer lânt unde iwer krône
hât mîn her gwîgâlois erstriten
unde kumbers vil durch iuch erliten.
er sendet iu ditz vingerlîn;
der stein sol ein zeichen sîn
sîner staeten minne .>
dô sach si darinne
gebrievet durch den adamas
daz diu maget gerne las.
der brief alsus geschriben was:
 <trôst in mînem leide,
des wunsches ougen weide
sît ir unde der saelden spil.
mit liebe ich iemer grüezen wil
iwern minniclîchen lîp.
ich hân iuch vür älliu wîp
erwelt mir ze lône.
mîner vröuden krône,
vrouwe lârîe, daz sît ir.
nû komet unde enpfâhet von mir
iwer krône unde iwer lânt;
daz hât mîn saelde unde mîn hant
erlediget unde diu gotes kraft.
triwe unde rehte geselleschaft
die leiste ich iu mit staeticheit.
mîn herze iu wâre minne treit.
ich bin als iwer wille gert.
sî ich sô biderbe unde sô wert,
sô komet unde heilet mich.
iwer gevangen bin ich;
an mir ligent iweriu bant .>
niht mê si dâ geschriben vant.
daz golt leit si an die hant.
Ûf stuont diu maget rîche.
vil gezogenlîche
neic si des hêrren botschaft
unde antwurt ir vil endehaft.
si sprach < gnâde mînes hêrren;
im sol unlânge werren
der kumber den er von mir hât;
ich gibe im helfe unde rât
unde mînen lîp ze lône.
hêt ich tûsent krône,
die solden im wesen undertân.
er hât sô vil durch mich getân
daz ichs im gerne lônen wil,
beidiu mit ernste unde mit spil,
swie er sîn geruochet.
swaz sîn wille suochet
an mir, daz hât er vunden;
ich heile im sîne wunden
unde gibe im solher minne teil
dâ von sîn herze wirdet geil.
ich wilz nû sprechen überlût:
er was doch mînes herzen trût;
ich hêt in mir ze liebe erkorn;
er wart ze trôste mir geborn;
wol der muoter diu in gebar;
nâch sînem willen ich gerne var
durch sîne liebe swar er wil;
des gibe ich iu niht lenger zil.
wil mîn vrouwe, ich bin bereit!
swaz mîn munt iht anders seit,
daz ist niht mînes herzen wort,
wan daz hât er bî im dort
unde ich daz sîne bî mir hie;
der selbe wehsel ergie
enzwischen uns beiden
dô wir uns muosen scheiden .>
vor vröuden si dô weinde.
diu wârheit daz bescheinde
daz ir der helt liep was.
si sprach < ist er ze joraphas?>
der grâve sprach < vrouwe, jâ.
alsô wunder ruowet er dâ
unde hât uns her nâch iu gesant .>
diu schoene maget gienc zehant
vür ir muoter, die künegîn.
si sprach < vrouwe unde muoter mîn,
sît uns got erhoeret hât,
sô ist mîn bet unde mîn rât
daz wir hie niht lenger sîn;
wir sulen varn zuo korntîn
in daz künecrîche .>
daz lobten dô gelîche
die dâ gesinde wâren,
wan si in zehen jâren
daz lânt nie gesâhen.
si begunden alle gâhen
unde bereiten sich zer heimvart.
vil maneger sprach < ô wol mich wart,
daz ich sol ze lânde varn!
got müeze sînen lîp bewarn
der uns daz lânt geoffent hât!>
schoene pfärt unde rîchiu wât
den vrouwen wart zer reise brâht.
belîbens was in ungedâht;
der verte wârens alle vrô.
ûf die soumaere luot man dô
maneger hande rîcheit:
golt, gesteine, pfelle breit,
vil gezierde wart darûf geleit.
Diu altvrouwe amênâ hiez.
die burc si mit gedinge liez
ir truhsaezen azzadac,
der manheit unde triwen pflac.
sus vuoren si mit vröuden dan.
die vart ich niht geprüeven kan
sô wol als si geschicket was.
von roimunt ze joraphas
die köche riten vür enwec.
der vrouwen garzûn, schandalec,
der hêt sich nâch in ûz erhaben;
sîne gesellen unde die knaben
die man zer küchen ouch bedarf
die truogen kröul die wâren scharf.
den treip man die soume nâch.
die knappen man dô ziehen sach
diu ors dar nâch in einer schar;
den volget daz gesinde gar.
dar nâch die stolzen vrouwen riten;
die vuorten kappen wol gesniten
von brûnem scharlachen.
mit schimpfe unde mit lachen
die rîter kurzten in die vart.
ie zwein ein vrouwe bevolhen wart
der si mit vlîze pflâgen.
sîne dorfte niht betrâgen
der schimpflîchen maere;
verswunden was ir swaere
unde ir vröude ûf gestigen.
zwô bûsûne selten swigen;
die blies man daz engegen hal
beidiu berge unde tal.
sus vuoren si mit rîcheit.
nâch der schar hinden reit
des wunsches âventiure,
der saelden krêatiure,
vrouwe lârîe, der vröuden kranz.
ir gereite was von golde glânz
unde von gesteine lieht gevar;
sus glast ez wider einander gar.
den sitich man ir ze tische zôch
diu wîbes missewende vlôch.
daz schoene pfärt diu maget reit
als ez her gwîgâlois erstreit
mit rîterschefte ûf einer plân,
dâ von er grôzen prîs gewan.
eine kappen vuorte diu maget guot
von pfelle; rôt als ein bluot
was daz golt drîn geweben;
die hêt ir grâve môrâl gegeben
ze stiure zuo ir heimvart,
diu im sît wol vergolten wart;
dâ was gefurrieret în
ein veder wîz härmîn;
dâ vor ein zobel ze rehte breit;
ûf die kappen wârn geleit
borten mit gesteine.
ouch vuorte diu maget reine
ûf ir houbet einen huot;
der was von pfâvedern guot
mit rôtem golde wol durchleit.
ir muoter nâhen bî ir reit;
die zoumte hovelîche
Bejolarz der rîche.
ir pfärt was swarz unde ir gewant;
dâ bî der jâmer was bekant
den si nâch ir gesellen truoc,
den rôaz der heiden sluoc;
aller vröuden si verpflac
sît daz ir vröude an im gelac.
Môrâl der grâve zoumte dô
vrouwen lârîen unde was des vrô
daz si sô rehte schoene was.
sus brâhte er si ze joraphas
mit vröuden in ir eigen lânt,
dâ si den helt mit vröuden vant;
des twanc in grôzer liebe kraft.
er was mit sîner geselleschaft
ûz ze velde gegen in komen,
wand er die botschaft hêt vernomen
von ir garzûne schandalec.
der was an loufe alsô quec
daz er vor in daz botenbrôt
enpfie, dâ mit er sîne nôt
überwant mit rîcheit.
her gwîgâlois mit vröuden reit
von joraphas ûf die plân
engegen der mägde wol getân;
der was sîn lîp undertân.
Mit im vil stolzer rîter riten,
die ouch des vil kûme erbiten
daz si ir vrouwen solden sehen.
der schoene muose er prîses jehen
swer ir lîp ie gesach;
dar zuo was ir herze dach
gewizzen, scham unde güete;
ir antlütze daz blüete
als ein rôse wol gevar;
ir lîp was âne wandel gar.
diu saelde ir ouch mit vlîze pflac.
ir beider jâmer dâ gelac
dô si her gwîgâlois ersach.
sîn munt ûz grôzen vröuden sprach
 <ô wol mich wart, vil lieber got!
mir hât dîn helfe unde dîn gebot
dise magt ze vröuden brâht.
des ich mir selbe niht hêt gedâht,
daz hâstu mir gevüeget.
der êren mich genüeget
die du mir, hêrre, hâst gegeben,
unde laestu mir ze vröuden leben
dise maget wol getân,
die ich mir ze trôste hân
erkoren unde ze vröuden gar .>
vor liebe wart er missevar
dô er zuo ir kam geriten;
diu minne sîn herze hêt versniten.
ir schoeniu varwe ouch wandel nam;
ir wîplîch kiusche unde ir scham
machte si rôt unde dar nâch bleich.
ir ganziu varwe ir entweich
dô si den helt bî ir sach,
der vil minniclîche sprach
 <lârîe, liebiu vrouwe mîn,
ir sult mir willekomen sîn
ze trôste nâch mînem leide.
mîns herzen ougen weide
sît ir unde mîner vröuden kraft.
staete unde rehte geselleschaft
die sult ir mir erzeigen.
ich wil mit dienest neigen
mînen lîp in iwer gebot,
wand ich hân iuch mir nâch got
zeiner gebieterinne erkorn.
mîn arbeit ist niht verlorn
ob iwer minne mir lônen wil .>
dô wart im gedanket vil
von der mägde wol getân.
si sach in guetlîche an,
wan si truoc im holden muot.
si sprach < mîn lîp unde ouch mîn guot
daz sol iu, lieber hêrre mîn,
iemer undertaenic sîn.
krône, zepter unde mîn lânt
daz hât erlediget iwer hant;
des ich iu gerne lônen wil
beidiu mit ernest unde mit spil
nâch iwerm willen als ir gert;
iwer werder prîs ist lônes wert.
ir sult iuch underwinden mîn;
in iwer pflege wil ich sîn,
ich unde mîn gesinde gar .>
vrouwe amênâ reichte im dar
ir tohter zoum mit der hant;
her gwîgâlois sich underwant
alrêrst sîner amîen,
der schoenen magt lârîen;
des wart er herzenlîche vrô.
gegen der burc reit er dô
mit vroelîchem schalle.
die rîter begunden alle
von ir buhurdieren
mit rîchen banieren.
von hurte die schilte gâben schal
sô daz manic knie geswal
von hurte unde von gedrenge.
diu strâze wart vil enge
von der edeln rîterschaft.
dâ wart zebrochen manic schaft
von slegen unde von hurte enzwei.
ez waere worden ein turnei,
hêten si ir harnasch gehabet.
desn wirt iu dehein eit gestabet:
dâ was vil manic rîter guot,
dem sô hôhe stuont sîn muot
von den vrouwen die dâ riten
daz si nach rîterlîchen siten
diu ors mit hurte umbe triben,
unz in niht vil was beliben
der schilte ganz an dem spil.
ouch was dâ spilliute vil,
die ir kunst ouch uobten dâ.
zwô busûne blies man sâ
vil krefticlîche vor dem tor.
man vant dâ michel vröude vor
von dem liute daz dâ was.
sus brâhte der helt ze joraphas
die magt mit grôzer hêrschaft.
aller vrouwen überkraft
vunden si nâch ir willen dâ.
ir juncvrouwen enpfie dô sâ
vrouw bêlêâre, diu wirtîn,
dar nâch die zwô künegîn.
die vrouwen vuorte si von dem wege
in ir heimlîche pflege,
dâ in allez guot geschach
unde nâch ir willen guot gemach;
der handelunge man prîses jach.
Her gwîgâlois durch sîne zuht
vermeit der wâren minne vruht,
daz er ir minne niene pflac
noch bî der schoenen nie gelac
unz daz er si ze staete nam.
dô diu zît des hoves kam,
die vürsten riten in daz lânt
nâch den der helt hêt gesant.
Rîâl der künec von jeraphîn,
kom mit den gesellen sîn
gevaren vrümiclîche;
er wolde sîn künecrîche
enpfâhen von des heldes hant
der den heiden überwant.
vür korntîn ûf daz velt
wart vil manic hôch gezelt
von pfelle geslagen ûf daz gras.
swaz volkes mit dem künege was
gevarn von sînem lânde,
die riten helfande,
als uns diu âventiure giht.
daz selbe lânt hât rosse niht,
niwan helfande;
die ziehents in dem lânde.
der brâhte der künec zweinzic dar.
die truogen sîn gesinde gar,
dar zuo grôze rîcheit:
zobelbelge unde pfelle breit,
härmîn, bunt unde grâ;
niht ander kleider vint man dâ;
des brâhte der künec wunder dar.
ouch kom geriten ein ander schar
vür daz hûs ze korntîn:-
an den was grôzer jâmer schîn-
drî vürsten rîche unde wol bekant.
Medârîe hiez ir lânt;
von danne wâren si geborn.
ir hêrren hêten si verlorn
ûf dem gevilde bî roimunt;
er wart von einer joste wunt
mit einem sper von angran
sô sêre daz der werde man
sich dem tôde muose ergeben.
ich sagiu wer im nam daz leben:
her gwîgâlois, der wîgant.
der hêrre wart mir sus genant:
der werde künec schaffilûn;
Medârîe unde belakûn,
diu lânt wâren im undertân.
sus verlôs der werde man
an rîterschefte sînen lîp.
den solden klagen älliu wîp:
sîn dienst in allen was bereit.
durch die vrouwen lârîen er reit
die âventiure erwerben;
ein jost diu lêrte in sterben
ûf dem gevilde bî roimunt.
den selben vürsten was unkunt
daz ir hêrre wart erslagen,
wan diez in wider solden sagen,
die muosen ir sicherheit bewarn;
ze britanje wâren si gevarn,
als in her gwîgâlois gebôt.
die vürsten klagten ir hêrren tôt
offenlîche unde tougen,
mit vliezenden ougen.
si riten pfärt diu wâren kranc.
ir hâr unde ir berte lânc,
ungeschorn unde ungetwagen.
ûf ir schilte wârn geslagen
bâre von rôtem golde,
dâ bî man sehen solde
daz ir hêrre was erslagen;
sus sach man si den künec klagen
mit herzenlîcher riwe.
daz schuof ir grôziu triwe;
ir klage diu was niwe.
Dar kom vrouwe êlamîe geriten,
durch die der helt hêt gestriten,
her gwîgâlois, der werde man,
der er daz pfärt wider gewan,
als ich dâ vor hân geseit.
diu kom mit grôzer rîcheit
gevaren unde mit grôzer kraft.
vil werde geselleschaft
vuorte diu maget rîche:
zwelf mägde sûberlîche,
wol gekleit unde geriten;
niht nâch wîplîchen siten:
si vuorten mannes kleider an
unde hêtenz ofte guot getân
an maneger rîterschefte
mit wîplîcher krefte.
vil schoeniu ors zôch man vor in.
vrouwe êlamîe, diu künegîn,
brâhte die wünniclîchen schar
in ir geselleschefte dar.
si wârn von âlârîe geborn
unde hêten ir wîpheit verkorn
unde rîterschaft an sich genomen.
ich sagiu wâ von daz was komen:
diu ir aller vrouwe was,
der en wart von dômas
gevangen an einem strîte.
nâch dem selben zîte
nam si an sich rîters leben;
des wart ir hôher prîs gegeben.
si was ein maget wol getân.
ir en hiez der grâve adân,
den rôaz der heiden vie
dâ schoeniu rîterschaft ergie.
an einer schumpfentiure
valt in der ungehiure
hinder daz ors; daz was im leit;
unde nam dâ sîne sicherheit
als ich iu dâ vor hân geseit.
Diu schoene magt marîne hiez.
deheine rîterschaft si enliez
dâ man prîs solde bejagen,
man müese von ir getât dâ sagen
unde von ir gesellen.
si kunde wol gevellen
mit rehter jost die rîter nider.
beidiu vor des unde ouch sider
an rîterschefte ir magetuom
bejaget rîterlîchen ruom.
si was ir guotes milte.
ûf kleidern unde ûf schilte
truoc si lewen guldîn.
vrouwe êlamîe, diu künegîn,
vuor nâch wîplîchem sit;
dem volgten rîche vürsten mit,
grâven unde herzogen.
si was dar an niht betrogen
sine hêt rîcheit genuoc.
ze tyrô si die krône truoc;
über al daz künecrîche
gebôt si gwalticlîche.
si was ein maget, niht ein wîp,
unde wolde des rîters lîp
mit ir schoene erworben hân
der ir daz pfärt wider gewan.
dô was mîn vrouwe lârîe,
des wunsches âmîe,
an wîbes schoene wandels bar;
ir grôziu schoene erlaschte gar
aller wîbe schoene.
die schellen gâben gedoene
an vrouwen êlamîen gereite,
geworht mit arbeite
von golde vil meisterlîche.
diu küneginne rîche
erbeizte an einer wisen dâ
vür daz hûs; dô vant si sâ
ir gezelte ûf geslagen
von samîte, daz hêt getragen
ein starkiu olbende dar:
die snüere wârn von sîden gar;
darûffe stuont ein guldîn ar.
Dar kômen von der heidenschaft
geriten mit grôzer kraft
zwêne künege ûz asîâ;
die wolden ir swester dâ,
die getriwen japhîten, holn,
die in der tôt hêt verstoln.
dô ditz jaemerlîche leit
den edeln künegen wart geseit,
si huoben sich mit klage dar.
ir herze wurden vröuden bar;
daz si wol bescheinden:
si klagten unde weinden,
als ir triwe in gebôt,
des vil reinen wîbes tôt.
die künege hiezen beide,
als ich iu hie bescheide,
Zaradech unde panschavar.
ûf die rede kômen si dar
daz si daz vil getriwe wîp,
der süezen vrouwen japhîten lîp,
mit in gevüeret wolden haben.
dô was ir reiner lîp begraben
unde mit gezierde bestatet sô
daz sis ze sehen wâren vrô.
vür wâr wil ich iu sagen daz:
wart ie dehein wîp bestatet baz,
daz wil ich lâzen âne haz.
Ouch kâmen ûz der heidenschaft
durch vröude unde durch rîterschaft
herzogen unde grâven vil.
Korntîn der vröuden zil,
wart daz hûs dâ genant,
wan man dâ zallen zîten vant
vröude nâch des herzen gir-
sus sagt diu âventiure mir-
sît daz sîn begunde pflegen
Gwîgâlois, der werde degen,
unde mîn vrouwe lârîe.
der zweier kurtosîe
sich zem wunsche hêt geweten;
si wâren ninder ûz getreten;
ir zuht stuont an der mâzen zil;
des wurden si geprîset vil.
dô si zem hove wâren komen,
der namen ir wol habt vernomen,
unde der ich niht genennen kan,
dô mohte man schouwen ûf der plân
vil manic hêrlîch gezelt;
dâ was rîcheite gelt
wider einander gekêret.
diu velt wârn gehêret
mit banieren unde mit schilten.
die edeln rîter spilten
aller hande rîterspil.
man vant dâ kurzewîle vil,
als des mannes muot was.
her gwîgâlois von joraphas
mit schalle küneclîche reit
unde manic rîter gemeit,
wol gekleit unde geriten.
ob rîterschaft dâ würde vermiten?
nein, deiswâr! si tâtenz dâ
verre daz dan anderswâ,
wan dâ reit der saelden spil,
der schoene ich niht gelîchen wil,
diu süeze magt lârîe,
des wunsches âmîe.
âvoy, wie stolzlîch si reit!
mit rôtem samît gekleit
was diu maget wol getân;
dâ engegen ir munt von roete bran
als ein vil edel rubîn.
an ir schoene was wol schîn
daz ir der wunsch gedâhte:
got si zer werlte brâhte
dô ze vröuden stuont sîn muot.
ezn gebluote nie schoener bluot
dan ir antlütze lieht.
mîn herze kan erdenken nieht
noch si mîn munt geprîsen sô
sine waere verre schoener dô
si zem hove kom geriten;
zwô liehte varwe an ir striten:
rôt unde wîz alsam ein snê;
doch behabte diu roete ir strîtes mê,
wand ez was in der sumerzît
sô diu hitze roete gît.
bî ir reit der werde degen,
des pflac der wâre gotes segen,
her gwîgâlois, der triwen stam.
von sîner manheit was sîn nam
gebreitet als der sunnen schîn.
sîn herze truoc vil hôhen pîn
nâch der mägde wol getân,
daz er si muose sehen an
unde doch ir minne niene pflac.
vil gelîch ir beider minne wac;
diu herzeliebe under in zwein
alsô gesamet wart enein;
daz sît wol an ir staete schein.
Die vürsten unde ir dienestman
die in wâren undertân
enpfiengen wol den werden degen,
der des lândes solde pflegen,
unde ir rehte vrouwen.
man mohte wunder schouwen
von der vröude die man dâ vant.
dâ was mit vröuden gar daz lânt,
iegelîch volc nâch sînem sit.
dâ bliesen busûnaere mit
in vier enden ûf der plân.
dâ wart diu rîterschaft getân
die man wol prîsen mohte;
dehein zage niht entohte
under der tugenthaften schar,
wan dâ wârn die besten gar
von allem dem rîche.
die enpfiengen rîterlîche
den hêrren unde die künegîn.
sus brâhte man si ze korntîn
mit rîterlîchem schalle.
des vreuten si sich alle
die zem lânde hôrten;
mit vröuden si dô stôrten
ir vil jaemerlîche tage,
die si mit riwiclîcher klage
hêten gehabt wol zehen jâr;
die verkêrten sich nû gar
ze vröuden von ir zweier ê.
dône wart dâ niht gebiten mê,
diu vrouwe vuor an ir gemach.
her gwîgâlois zen gesten sprach
sînen gruoz vil minniclîche
unde bat si alle gelîche
im dâ willekomen sîn.
sus besaz dô korntîn
her gwîgâlois mit rîcheit.
dâ was solch wirtschaft bereit
die ich niht wol kan gesagen.
nach sînem willen zuo zwelf tagen
beliben die vürsten dâ.
zwei herhorn blies man sâ
vil krefticlîche vor dem tor.
alle die dâ wâren vor,
die kômen ûf den palas.
vrouwe lârîe ouch komen was,
gekroenet als ein keiserîn.
ein ander krône guldîn
truoc vor ir vrouwe marîne,
diu in rîters schîne
hêt vil reinen magetuom,
wan daz diu vrouwe durch ir ruom
wolde versuochen rîters leben.
si kunde wol nâch êren geben
unde mit zühten wesen vrô.
ir kiusche behielt si alsô
daz diu nie besprochen wart;
sus was ir wîpheit bewart
âne valsch unz an die zît
daz si zer ê sich habte sît;
des was ir ganzez lop vil wît.
Rîâl, der künec von jeraphîn,
sît ez sîn reht solde sîn,
nam des jungen rîters swert,
des ecke der êren hêt gegert
daz manz sô werdiclîche truoc,
dô ez den starken heiden sluoc,
daz ez von sînem slegen nie
deheiner slahte mal enpfie;
daz truoger vor der vrouwen bar.
unde die glavîe bluotvar
der grâve môrâl vor ir truoc
dâ mit er den wurm sluoc
der grôzen mort hêt getân
an vil manegem werden man
unde sô verwuost hêt daz lânt
daz man dâ wênic liute vant;
des wart der helt geprîset vil.
vrouwe lârîe, der saelden spil,
gegen im mit hôhem muote gienc.
bî der hant si in gevie
dem man sô hôhes prîses jach.
wider in si minniclîche sprach
 <her gwîgâlois, mîn amîs,
sît ir nû tragt den hoehsten prîs
von iwer ellenthafter hant,
sô nemt die krône unde mîn lânt
unde mînen lîp in iwer gebot.
hêrre, ich hân iuch mir nâch got
ze trôste mînem lîbe erkorn;
swaz ich vröuden hân verlorn,
der mugt ir wol ergetzen mich.
hêrre, nû tuot alsô daz ich
unde ir mit triwen sîn enein
sô daz diu herze under uns zwein
staete liebe einander tragen.
des leit ich wil mit leide klagen
unde des vröude ich vrô wil sîn,
daz sît ir; ich tuon iu schîn
daz iwer minne mir nâhen gêt.
in iwerm gebot mîn lîp hie stêt;
swaz ir welt, daz wil ouch ich .>
der rede vreute der rîter sich
unde gnâdet ir an der stunde
als er beste kunde
mit worten unde mit herzen,
wand er des jâmers smerzen
dannoch unverendet truoc,
des er doch nieman zuo gewuoc.
herzeliebe ist ein schûr,
dem lîbe ein herter nâchgebûr;
ir süeze wirt vil ofte sûr.
Rîâl, der künec von jeraphîn,
gap die lieben vrouwen sîn
im ze staete nâch ir bet;
mit rehter ê wart an der stet
diu staete gevestent under in dâ.
ein vingerlîn daz legte er sâ
der juncvrouwen an ir hant;
dâ wider gap si im daz lânt
unde vrâget die helde maere
ob daz ir wille waere.
dô wart ein vroelîcher schal
von dem liute über al
daz si sîn alle waeren vrô.
vrouwe lârîe satzte im dô
ûf sîn houbet schône
die guldînen krône
unde bevalch in sîne hant
ir lîp, ir liute unde ir lânt
mit einem zepter guldîn.
dô kuste er die künegîn
unde nam si in sînen gwalt.
mit ir minne si im galt
sîne nôt dô mê dan tûsentvalt.
Dô disiu rede verendet was,
dô huop sich ûf dem palas
von vröuden harte grôzer schal.
die tische wâren über al
geriht nâch küneclîchem sit.
den truhsaezen giengen mit
busûner die in bliesen vor.
man warf die tambûr enbor
mit slegen daz der wîte sal
dem gedoene engegen hal.
man gap dâ grôze wirtschaft
unde aller vröuden überkraft
sâhen si die wîle man az.
her gwîgâlois der künec vergaz
alles sînes leides hie.
dô er von dem tische gienc,
die maget nam er bî der hant.
mit vröuden giengen si zehant
von den liuten an ir gemach.
ob ie rîter baz geschach
von wîbe, daz liez er âne haz;
geschach ouch ie vrouwen baz
von manne, daz lie si âne nît;
daz erzeicten si einander sît
mit herzenlîcher minne,
wand ir zweier sinne
mit ganzen triwen wurden enein
sô daz diu herze under in zwein
hêten beidiu einen muot;
swaz si wolde, daz dûhte in guot;
ouch was sîn wille der vrouwen jâ.
sus versigelt diu minne dâ
mit herzeliebe ir herze enein
sô daz diu liebe under in zwein
eines willen pflâgen.
nieman darf des vrâgen
ob si die nacht iht waeren vrô.
jâ si, deiswâr, ir vröude was sô
daz ich der niht gelîchen mac.
mit herzeliebe unz an den tac
si sich underviengen.
dar nâch si beidiu giengen
wol nâch mittem morgen
mit vröuden âne sorgen
dâ man in eine messe sanc.
sich huop dâ harte grôz gedranc
dô si gekroenet giengen vür.
die kameraere bî der tür
wielken ez mit starken slegen.
nû hêt her gwîgâlois der degen
ze glois in die burc gesant
dâ man die juncvrouwen vant
unde den getriwen grâven adân.
die vuorte man mit einander dan
bî der nacht ze korntîn;
si wolden ouch zer messe sîn
dâ der helt gekroenet gienc.
ein bischof die bredige vie
mit sô süezen worten an
daz der getriwe grâve adân
sîne sünde begunde klagen.
er entslôz in die wîssagen
unde die ewangêlisten
unz er mit gotes listen
unde mit der rehten wârheit
ir gelouben überstreit
daz si der toufe wâren vrô.
nâch ir bet toufte man dô
vrouwen marînen unde grâven adân,
dar nâch die mägde wol getân
die vrouwe marîne brâhte dar.
dô si getoufet wâren gar
unde kristen ê enpfiengen,
mit vröuden si dô giengen
vür den künec ûf den sal
dâ die vürsten über al
sâzen unde die künegîn.
Rîâl der künec von jeraphîn,
sîn lânt aldâ von im enpfie;
dar nâch vil manic vürste gienc,
die sînes ortes wâren geil.
iedoch bleip im der bezzer teil:
dise vrouwen unde diu lânt
bejagt sîn ellenthaftiu hant
unde sînes herzen manheit.
swer ie sô grôze nôt erleit
durch vrouwen, dem erteile ich daz
er si habe mit vlîze baz
dan einer der dâ heime lît
unz man im eine vrouwen gît
der eigen er wol möhte sîn.
daz nim ich ûf die triwe mîn
daz der sô wol niht wirt gepflegen
noch sô süeze bî gelegen
als der durch die man kumber hât
unde diu ze hôhem gwinne stât;
ich waen der minne nâhen gât.
darumbe enweiz ich anders niht
wan als diu âventiure giht
diu mirz kunt hât getân:
diu sagt uns daz der werde man
vrouwen lârîen pflaege alsô
daz si der pflege waere vrô.
er volzôch ir muote
mit lîbe unde mit guote;
des was ir schoener lîp wol wert.
dô er die vürsten hêt gewert
ir lêhen, als si an gezôch,
ir deheines muot dâ von envlôch
sine swüeren im alle hulde dâ.
dô gebôt er den vürsten sâ
daz si behielten karles reht
unde diu gerihte machten sleht
über allez sîn rîche.
daz wart dô staeticlîche
gevestent, als er in gebôt.
sus hêt daz lânt sîne nôt
mit vröuden überwunden.
an den selben stunden
kom mîn her gâwein geriten
vür die burc nâch sînen siten;
die wâren harte rîterlîch,
wand er was wert unde rîch,
als ez an sînem geverte schein.
sus kom mîn her gâwein
selbe vierde in daz lânt:-
die vuorten werlîche hant-
Êrec unde mîn her gâwein,
lânzelet unde her îwein.
ir geselleschaft unde ir muot
was âne valsch mit triwen guot.
si kâmen dar mit rîcheit,
wol geriten unde gekleit,
als ez ir êren wol gezam;
ir geverte daz was âne scham.
si vuorten ingesindes vil.
busûnen unde seitspil
vor in ûf der strâze hal.
von vröuden was dâ grôzer schal
ûf dem hûse unde dâ vor.
die rîter giengen vür daz tor
unde enpfiengen wol die geste.
dâne was dehein gebreste
des guotes noch der êren;
daz begunde man allez kêren
in ze liebe unde ze guote
mit herzen unde mit muote.
ir harnasch man vor in zôch.
aht ors starc unde hôch
zôch man den soumen nâch,
diu man vil wol verdecket sach
mit samîte der was rôt,
der ouch den schilten decke bôt
daz si dâ bî iht waern bekant
swâ si riten durch diu lânt.
sus kâmen si ze korntîn.
der künec unde diu künegîn
enpfiengen si mit triwen wol,
als sun sînen vater sol.
her gâwein in umbe vie;
vor vröuden er die zäher lie
ûf sîne wât vallen.
mit triwen âne gallen
si sich underkusten;
des mohte si wol lusten:
si wârn ze sehen einander vrô.
vrouwe lârîe kuste dô
die geste, als si der künec bat.
die vürsten giengen von ir stat
unde enpfiengen si alle besunder.
daz was niht ein wunder
warumb si kômen in daz lânt:
her gwîgâlois der hêt gesant
einen brief dem hêrren gâwein,
daran ein ingesigel schein
daz er sîner muoter lie
dô er mit jâmer von ir gienc
unde si sît niemer mê gesach;
dar an im doch ein leit geschach
daz sînes herzen vröude brach.
Der brief sagt im diu maere
wie er worden waere
künec über zwei lânt
unde wie sîn ellenthaftiu hant
die âventiure hêt erstriten.
derselbe brief begunde in biten
unde manen herzenlîche
daz er die väterlîche
triwe an im behielte
unde kaeme dâ er wielte
zweir lânde unde ir krône;
die waeren im ze lône
gegeben umb sîn arbeit
unde ein künegîn gemeit
der schoene man niht gelîches vant.
sus kam her gâwein in daz lânt
ze sînes sunes hôchvart,
dâ er vil wol enpfangen wart.
dar nâch er den wirt gevie
bî der hant unde gienc
an eine heimlîche stat,
dâ er in mit jâmer bat
von sîner lieben muoter sagen.
dô huop sich êrste grôzez klagen
unde herzenlîchiu swaere
dô er diu gewissen maere
vernam von der muoter sîn.
er sprach < owê, künegîn,
daz ich dîner minne enbern muoz!
dîn handelunge unde dîn gruoz
was mîner vröuden ôstertac!
swen ich an dînem arme lac
unde dînen lîp umbe vie,
owê, sô was mir rehte wie
ich waer in dem pardîse!
dîner minne spîse
nam mir dicke mînen sin.
der jâmer gît mir ungewin.
wol der wünniclîchen zît
der ich mit grôzem jâmer sît
vil herzenlîche hân gedâht,
sô diu winterlânge nacht
mîner swaere was ze lânc
unde mich diu grôze liebe twanc
diu nâhen in mînem herzen saz;
dâ von ich niemer mê vergaz
dîner reinen güete
irn gedaehte mîn gemüete.
sus hân ich iemer jâmers vil.
durch mîner vrouwen êre ich wil
allen wîben wesen holt
unde si liutern als ein golt
mit worten swâ ich iemer kan.
ich wil ir aller dienestman
unde ir kempfe iemer wesen,
wan nieman mac ân si genesen
der ir güete erkennen kan;
in solden wesen undertân
von rehte alle krône,
wan sich ir süezem lône
niemer niht gelîchen mac.
owê, gelebte ich noch den tac
daz ich mîn trût müese sehen,
sône möhte mir lieber niht geschehen!
daz wizze, lieber sun mîn,
nû solt ab du mîn vröude sîn,
sît dich mir got hât gegeben;
dîn werdicheit ist gar mîn leben.
des lobe ich unsern hêrren krist
daz dir sô wol gelungen ist
unde wil sîn iemer wesen vrô .>
nâch der rede giengen si dô
wider zir geselleschaft.
dâ was von vröuden grôziu kraft
unde minniclîcher vrouwen vil,
der schoene ist gar der vröuden zil
unde werltlîchiu wünne.
der in niht guotes günne,
der müez von in gescheiden sîn.
si gebent vröude unde hôhen pîn,
dem herzen senlîche nôt.
wan ir gnâde, wir waeren tôt
an vröuden unde an muote.
ze liebe unde ze guote
geschuof si got der werlte gar.
ô wol der wünniclîchen schar
die got alsô gekroenet hât
daz gar der werlte vröude stât
an ir vil reinen güete!
si nidernt hôch gemüete
unde hoehent dicke nidern muot.
wol im der nâch ir willen tuot!
ir trôst der ist nâch leide guot.
Dô dem hêrren gâwein
vrouwen lârîen schoene erschein
unde ir lîp rehte ersach,
wider sî er güetlîche sprach
 <ô wol dir, minniclîcher lîp!
gebar dîne schoene ie dehein wîp?
daz ist doch ungeloublich.
ich waen got selbe worhte dich
mit sîner gotlîchen hant.
swaz ich vrouwen hân erkant
od mit den ougen ie gesach,
der schoene macht dîn schoene swach.
du bist ir aller spiegel.
ich hân noch her den ziegel
vür lûter glas an gesehen;
dîner schoene muoz ich prîses jehen;
du solt ir aller krône tragen.
dîn schoene manegen hât erslagen
der noch wol lebte sîne zît.
ich waen dîn süeziu minne gît
dem herzen jâmers stimme.
du bist diu wâre gimme
senlîcher minne
des herzen unde der sinne.
ichn gan dîn nieman alsô wol
als dem der dich dâ haben sol,
mit dem du, vrouwe, solt genesen.
ir sult mîn vröude beidiu wesen
swar ich in der werlte var.
got hât sînen vlîz gar
ze wunsche wol an iuch geleit;
unde laet er iuch âne leit
alsô mit vröuden alten,
unde welt ir danne behalten
die sêle, sô wirt daz ende guot.
nû gebe er iu den selben muot
der iwer minne gesamnet hât;
dar zuo habt ir mînen rât
unde mîne helfe die wîle ich lebe.
ich zel mirz zeiner grôzen gebe
von unsers hêrren barmicheit
daz er mir mîn herzeleit
mit iu beiden hât benomen.
ze vröuden bin ich wider komen
sît ich iuch bî einander weiz .>
vrouwe lârîe sich dô vleiz
mit gebaerden unde mit munde
als si beste kunde
daz si in mit triwen meinde;
mit worten si im bescheinde
daz si sîn tohter wolde sîn;
hern gâwein hiez si väterlîn.
sus gwan diu triwe unde ir sin
einen muot under in,
der was gescheiden ê mit drin.
Des küneges hôchzît diu was grôz.
ir deheinen des wesens dâ verdrôz.
man gap in grôze wirtschaft;
dar zuo si vröuden überkraft
sâhen alle tage dâ.
nieman dorfte vrâgen < wâ?>
wan dâ was maneger hande spil
unde rîterlîcher vröuden vil;
alsô vertriben si die zît.
der sal was schoene unde wît,
lûter, eben als ein glas.
vil grôzer tanz darûffe was
von rîtern unde von vrouwen.
ouch stuonden in den ouwen
vil manic hêrlîch gezelt.
beidiu wisen unde velt
vollez rîterschefte lac,
dâ man buhurdierens pflac
alle tage unz an die nacht.
sus was mit vröuden bedaht
daz lânt, daz ê jâmers pflac
vil riwiclîche manegen tac.
Êrec unde mîn her gâwein,
lânzelet unde her îwein
die buhurdierten ouch dâ vil.
sus werte daz rîterlîche spil
volleclîche zwelf tage
nâch der âventiure sage.
alsô diu hôchzît ende nam,
dô kom ein garzûn âne scham
ûf den sal geloufen.
der begunde sich roufen
unde gebâren jaemerlîche,
wand er was jâmers rîche.
ich waen sîn swaere diu was grôz.
er lief nacket unde blôz
aller hande kleider,
niwan dirre beider:
zweir schuohe unde einer niderwât;
im was aller hande rât
anders vil tiure.
der brâht âventiure:
ein bluotic sper zebrochen;
dâ mit was erstochen
der künec âmîre von lîbîâ.
daz kunt er den rîtern dâ
mit vil jaemerlîcher klage.
dâ vor an dem dritten tage
was er erslagen vor nâmûr.
daz hêt getân der vröuden schûr,
Lîôn, der ungehiure,
mit einer jostiure.
ditz klage er offenlîche
unde rief vil jaemerlîche
 <wâfen über den helt balt
der grôzen mort unde gewalt
an mînem hêrren hât getân!>
er sprach < swer ie liep gewan
unde herzenlîche trûtschaft,
habe er dar zuo ganze kraft
der triwen unde der manheit,
sô sî im daz unbilde leit
daz der ungetriwe man
an mînem hêrren hât getân.
er nam im sîne vriundin
unde vuorte si mit gewalte hin,
dô er den helt hêt erslagen.
ditz leit sol der künec klagen,
von korntîn her gwîgâlois;
unde ist er alsô kurtois
unde pfligt sô grôzer manheit
alsô diu werlt von im seit,
sô sol er rechen ditze leit.
Mîn vrouwe unde mîn hêrre
die wâren harte verre
durch den künec gevaren her.
nû hât geletzet in daz sper
des lebens unde der hôchzît.
owê, wie jaemerlîch er lît
noch ûf dem velde unbegraben!
swelhe nû rîters namen haben,
den si daz unbilde leit.
vor leide hân ich mîniu kleit
von dem lîbe gerizzen.
der künec sol daz wizzen,
die vürsten unde ir dienestman,
daz ditz laster ist getân
benamen ûf ir êre.
mîner vrouwen lîamêre,
der werden küneginne,
ist ir staetiu minne
mit gewalte entschumpfieret.
swen daz laster zieret,
dern kan niht leit mit leide klagen.
Lîôn der vürste hât erslagen
an mînem hêrren einen man
daz ich iu niht gesagen kan
wie hôhes werdes was sîn lîp.
vrouwe lârîe unde sîn wîp,
mîn vrouwe lîamêre,
ir ietwedriu sêre
der andern leit solde klagen
mit triwen als ich iu wil sagen.
ir väter zweier bruoder kint
wâren, die erslagen sint
leider nû vor manegem tage .>-
der zweier namen ich iu sage:
der ein gârez von lîbîâ;
ouch nant er den andern sâ:
Lâr, der künec von korntîn .-
 <nû sehet waz si einander sîn
unde helfet mîner vrouwen wider!>
vor leide vrouwe lârîe nider
umb ir nifteln laster seic.
her gwîgâlois niht lenger sweic.
er sprach < vrouwe, gehabt iuch wol!
ich erledige si, oder ich dol
swaz ze lîden mir geschiht.
vrouwe lârîe, enweinet niht!
ich wil im widerbieten .>
die vürsten im dô rieten
daz er sich besande baz.
si sprâchen < hêrre, wizzet, daz
im helfent die särvîe;
dar zuo von turkîe
kumt im vil manic rîter guot.
ouch tragent im vil holden muot
die valwen unde die kriechen.
wir müezen manegen siechen
vor der stat gewinnen.
ûzen an der mûre unde innen
lît dâ hôher türne vil.
dâ wirt benamen des tôdes spil.
nû dar, swer prîs bejagen wil!>
Êrec unde sîn geselleschaft
sprâchen < swer nû zwîvelhaft
durch dise vreise wil bestên,
dem kan daz laster niht nâhen gên
daz sînem hêrren unde im geschiht .>
 <her gwîgâlois, nû ensûmt iuch niht,>
sprach her gâwein der degen,
 <unde wil got des rehten pflegen,
als er ie hât getân,
sô waen uns niht geschaden kan.
ir habt vil guote rîterschaft,
unde wellent die ir triwen kraft
iu mit helfe erzeigen hie,
sône gewan dehein künec nie
in disem lânde sô manegen helt.
dise rîter sint erwelt
ûz manegem künecrîche .>
dô lobten im gelîche
helfe an der stunde
mit gemeinem munde
die sîne unde ouch die geste.
diu sicherheit wart veste
über den ungetriwen man
der disen mort hêt getân
unde in daz laster hêt erboten.
her gwîgâlois dô sînen boten
mit dem garzûn sande dar.
von im unde von den vürsten gar
widerbôt er in die stat
Lîôn dem vürsten würde mat,
möht er, nâch sînem schâche getân.
sus schiet der bot von im dan.
dem garzûn wolder kleider geben.
dô sprach er < nein! ich wil leben
mit herzeleide unz an die zît
daz gotes gerihte râche gît
nâch sînen werken über in
der mir vröude unde gewin
âne schulde genomen hât.
owê der grôzen meintât,
daz si noch ungerochen stât!>
Sus nam er urloup unde schiet dan
wider zuo dem tôten man,
der dannoch ûf dem velde lac;
des got mit sîner huote pflac
vor vogeln unde vor hunden.
sîn ors daz was gebunden
vil vaste an einer linden ast.
alsô gewâfent lac der gast:
sîn schilt was über in geleit
nâch des lândes gwonheit;
daz swert under sînem houbet lac.
ditz was der sibende tac
daz der helt was erslagen.
man sach in jaemerlîche klagen
zwêne winde die bî im lâgen.
des heldes si dâ pflâgen
vor vogeln unde vor wilde.
ungâz ûf dem gevilde
dolten si die hungers nôt
unz si dâ lagen bî im tôt,
daz ors unde sîne winde.
den schat gap in diu linde
mit ir loube daz was breit.
mîn vrouwe lîamêre erleit
nâch dem helde grôze pîne.
im wâren die sîne
gar gevangen unde erslagen.
daz begunde si herzenlîche klagen
mît wîplîcher swaere;
ir wart der lîp unmaere
daz si ir trût hêt verlorn.
dô hêt ab si lîôn erkorn
ze vröuden sînem lîbe.
disem reinem wîbe
ersluoc er ir lieben man
mit einem sper von angran.
ir grôziu schoene gap im den tôt.
der jâmer ir nâch im gebôt
vil pînlîche swaere.
swie schoene ir varwe ê waere,
diu erlasch nû gar unde wart bleich.
ir vröude ir sô gar gesweich
daz si niwan jâmers pflac
beidiu nacht unde tac.
des lîbes si sich gar bewac.
Als ir der triwen jâmer riet,
ir schoene zöpfe si abe schriet,
die wâren lânc, ze rehte grôz;
der regen von ir ougen vlôz
an diu wange unde ûf ir brust.
der bitter tôt was ir gelust;
daz erzeiget si der werlte sît.
si zarte von ir den samît,
der von golde gap liehten schîn,
unde einen belz härmîn
von ir schoenem lîbe.
dem vil reinem wîbe
wart von herzen leide,
daz si ir ougen weide
âne schulde slahen sach.
von disem leide ir herze brach,
dâ von ouch si den lîp verlôs.
ir ganze sinne si verkôs
mit jaemerlîcher tobeheit;
sine dolte an ir deheiniu kleit,
unz man ir huote muose haben.
 <owê, wan waer ich begraben
mit mînem süezen trûte!>
daz rief si vil lûte;
dise rede begap si nie.
swaz si ir schoenen lîbes gevie,
dâz beiz si jaemerlîche abe.
von dirre grôzen ungehabe
vlôch si wîp unde man,
wan si was sô wol getân,
swer ir jâmer rehte ersach
daz dem ze weinen geschach.
ditz treip si alsô siben tage,
daz ir jâmer unde ir klage
was zallen zîten niwe;
si truoc die wâren riwe
umbe ir gesellen tôt.
Lîôn der vürste ir dicke enbôt
sînen lîp unde ouch sîn lânt.
daz gienc ir allez zeiner hant;
sîn trôst der was ir ungehabe.
sus tete si sich der werlte abe
mit herzenlîchem sêre.
den lîp, guot unde êre
verlôs si umb ir gesellen tôt;
des wart vil manic ouge rôt;
ir triwe wac vür karles lôt.
Dô si der vürste tôte sach,
wider sich selben er dô sprach
 <owê, waz hân ich getân!
ich hân erslagen ir lieben man
âne schulde mit mîner hant.
owê dir, untriwen bant,
wie mich dîn gir verleitet hât!
du gaebe mir disen boesen rât
daz ich den helt erslagen hân
niwan ûf des heiles wân
daz mir sîn schoene wîp belibe
unde ich die zît mit ir vertribe.
nû lît si hie vor leide tôt
umb ir gesellen, deist ein nôt
die ich iemer klagen muoz.
ô wol dir, reines wîbes gruoz
unde herzenlîchiu trûtschaft!
du treist et gar der triwen kraft
mit vil jaemerlîchen siten .>
innen des dô kam geriten
des küneges bot von korntîn.
waz sîn gewerp möhte sîn,
daz was in allen unbekant.
er erbeizte unde gienc zehant
dâ er lîôn den vürsten sach.
wider in er vrävelîche sprach
 <hêrre, dir widerbietent die
die ich dir benenne hie
ir dienest unde ir vriuntschaft:
mîn hêrre der künec mit sîner kraft,
her gwîgâlois von korntîn,
Rîâl, der künec von jeraphîn,
Êrec, vil de roi lac
unde lânzelet der arlac,
mîns hêrren vater, her gâwein,
unde von dem brunnen her îwein,
Zaradech unde panschafar,-
die sint von der heiden schar
zwêne künege ûz asîâ,-
die wellent ir sper dâ
durch dînen schilt verstechen
unde daz laster rechen
mit swerten an dînem lîbe,
daz du dem reinen wîbe
hâst erslagen ir lieben man,
der dir niht leides hêt getân.
zes küneges hôchzît wolder sîn;
nû hât diu untriwe dîn
ir gewalt an im erzeiget.
dîn hôchvart wirt geneiget
unde dîn gewalt verkêret.
dîn vröude wirt gesêret
mit herzenlîcher swaere.
owê der leiden maere
daz mîn vrouwe lîamêre ist tôt,
diu nie wart von schanden rôt!
ir lîp hât si von dir verlorn.
darumbe hât ûf dich gesworn
der grâve adân von âlarîe,
unde dise vürsten drîe:
Darêl, gamêr unde arîûn;
Medarîe unde belacûn,
von danne sint si geborn.
ir hêrren habent si verlorn
ûf dem gevilde bî roimunt.
von disen vürsten tuon ich dir kunt
daz si dir schade wellent sîn.
vrouwe êlamîe diu künegîn
widerbiutet dir ir vriuntschaft,
si unde ir geselleschaft.
vrouwe marîne unde ir gespiln
die wellent hie mit dir spiln
dâ von manic ouge wirdet rôt.
daz spil wirt maneges mannes tôt.
dir widerbiutet ouch bejolarz,
des grâven sun von lêodarz
unde sîn neve, der grâve môrâl;
Ursîn unde ambigâl,
zwêne grâven von sâlîe;
dar nâch diu mässenîe
widerbiutet dir ir vriuntschaft.
mîn hêrre der künec, mit sîner kraft
wil dich besitzen vor der stat.
dâ wirt dîn untriwe sat
mortlîcher dinge.
dîner vröuden klinge
muoz bresten von der meintât
die dîn hant begangen hât
an dem vürsten wol geborn.
von sînem tôde hât verlorn
ir lîp vrouwe lîamêre,
diu mit herzen sêre
vil jaemerlîche ende kôs
vor leide, daz si ir trût verlôs.
waz mac ich nû sprechen mê?
ir lîp der ist ein junger rê
unde lît hie jaemerlîche.
nû wizze et sicherlîche
daz got den mort niht übersiht.
swaz leides dir dâ von geschiht,
dazn sol nieman guoter klagen.
nâch disen zwelf tagen
sihestu mînen hêrren hie,
dem reiner wîbe jâmer ie
vîl nâhen an daz herze gienc .>
Dô lîôn hêt vernomen
die botschaft diu im was komen,
unde disen jâmer vor im sach,
daz beswârte in sêre unde sprach
 <der rede wirt vil guot rât.
swer mir widerboten hât
dem entwîche ich niemer einen vuoz.
ir vriuntschaft unde ir gruoz
ist mir als in diu mîne.
vor der stat ich schîne
swen si komen, mit rîters wer.
sine bringent nie sô grôzez her
ichn gebe in rîterschaft genuoc.
ôwoch! daz ich den vürsten sluoc,
des trûwe ich harte wol genesen.
die mir schade wellent wesen
die komen her, swer si sîn!
ich nim daz ûf die triwe mîn
daz si den prîs hie bejagent
den ir wîp dâ heime klagent.
si waenent des ich sî ez rôaz.
deiswâr, ich trûwe verre baz
mîn lânt erweren unde die stat.
der rede wil ich dehein blat
legen vür mînen munt.
daz weiz ich wol unde ist mir kunt
daz er den helt mit zouber sluoc
des hant vil mänlich ellen truoc.
durch daz im dâ sô wol gelânc,
sô wolder über mînen danc
mîn lânt mir an erstrîten.
er sol noch lenger bîten
mich dunket des, er sûme sich.
sîn zorn unde sîn gerich
ist mir als daz boeste hâr
daz ie man von im geschar.
daz soltu dînem hêrren sagen.
swaz er prîses hie wil bejagen,
den muoz er koufen tiure,
hei enist niht âventiure!
die sol er suochen anderswâ.
ich weiz wol,- im gelinge et dâ
als im tete ze korntîn,-
sol ich leben, ich tuon im schîn
daz er mîn lânt unde mich verbirt.
ich wil hie selbe wesen wirt.
ern hât niht rehte an mir ersehen;
ander liute sol er im spehen
die sîn ze hêrren wellen jehen!>
Der bot sprach zem wirte sân
 <hie enwirt mit rede niht getân;
die sul wir beide lâzen sîn;
bistu vrum, daz wirt wol schîn.
ich wil mit urloube varn .>
er sprach < got müeze dich bewarn!
nû sage der mässenîe von mir:
unde tragen si rîterlîche gir,
daz si die hie erzeigen;
ez sterben niwan die veigen,-
die laegen doch dâ heime tôt,-
daz si niht schiuhen dise nôt .>
er sprach < hêrre, daz tuon ich .>
mit der rede schiedens sich.
sus vuor der bot ze korntîn.
den künec unde die künegîn
vant er unde die vürsten dâ.
disiu maere begunder sâ
al der mässenîe sagen:
wie der künec waere erslagen,
Âmîre, durch sîn schoene wîp,
unde wie der nâch vor leide ir lîp
diu schoene lîamêre
mit herzenlîchem sêre
vil jaemerlîch verkôs,
dô si ir gesellen verlôs
der ir herzen bluome was.
noch staeter danne ein adamas
was der reinen triwe.
daz erzeicte ir grôziu riwe
die si nâch dem helde truoc
den ir grôziu schoene sluoc.
owê unde wol dir, minne!
du twingest die küneginne
gelîch der vil armen diet.
dîn kraft nie niht underschiet
dune zügest ez gar in dîn gebot.
du kanst in ernest unde in spot
twingen allez daz du wil.
dîn ende daz treit jâmers vil:
den tôt er nâch im ziuhet.
swer dînem gewalte enpfliuhet,
der dunket mich ein sinnic man.
dîn kraft vil wol gemachen kan
mit leide liehtiu ougen rôt.
dâ wart vil ofte < owê dir, tôt!>
gerüefet jaemerlîche,
dô si klägelîche
klagten daz vil reine wîp,
diu von herzeleide ir lîp
verlôs umb ir lieben man.
als ich mich versinnen kan,
daz wirt vil selten nû getân.
Welt ir, ich sagiu wâ von:
wîlen was man ungewon
valschlîcher minne;
mit einvaltigem sinne
minten si ein ander dô.
nû sî wir valschlîche vrô
unde minnen niwan mit kündicheit.
swer nû wâre minne treit
unde triwe, der ist vil maneges spot.
wîlen dô minten si got,
dô hêt ouch ers in sîner pflege.
nû kêre wir alle von dem wege
sîner gebot, diu er uns lie.
dâ von solt wir bedenken wie
diu werlt sich verkêret hât;
ir vröude jaemerlîche stât;
diu reht sint gevloehet;
ir gewalt der ist gehoehet;
diu triwe ist verschertet;
untriwe mit nîde hertet.
diu zît hât sich verwandelt gar;
ie lânc lenger boesent diu jâr.
ezn lebt nû nieman sîne zît;
diu gîticheit boese ende gît;
sus hât si sich verkêret.
ir vröude ist gesêret
mit toetlîcher sünde.
ditz ist ir urkünde:
si stêt nû, als wîlen sach
Jôhannes, dâ von er sprach
in dem hêren geiste.
mit gotes volleiste
sach er die himel offen stên;
dar inne solhiu dinc begên
daz im ze schrîben wart verboten.
er sach des wâren lambes boten
in sînen tougen umbe varn
unde durch den himel einen arn
vliegen krefticlîche.
der rief vil jaemerlîche
 <owê ir, aller muoter barn!
ir solt nâch sînem willen varn
der anegenges niene hât
unde des gewalt ân ende stât
unde der in sîner hende
besliuzet der werlt ende,
ân des gnâde niht mac gesîn;
des tuot er alle tage schîn.
sîn gebot habt ir übersehen;
des muoz iu leide geschehen.
von im sît ir vervluochet
iwers lebens er niht ruochet .>
daz ist über uns ergangen.
mit des tôdes zangen
sî wir leider hin gezogen.
diu gîticheit hât uns betrogen
unde werltlîcher rîchtuom.
owê dir, rîcheit unde ruom!
dîn zierlîch gebende
wirt vil ellende
nach des lîbes ende.
Ichn mac ez allez errecken niht
swaz dô geschach unde noch geschiht:
der maere würde gar ze vil;
dâ von ich mich niht sûmen wil
mit sô maneger umbesage.
dâ was grôz weinen unde klage
von der mässenîe.
diu künegîn lârîe
klaget vil sêre ir nifteln tôt.
dâ wart vil manic ouge rôt
von klägelîchem sêre.
der bot sagt in noch mêre
von lîôn, dem vürsten balt:
daz er umb ir aller gwalt
niht engaebe daz boeste hâr
daz ie man von im geschar,
unde daz ir aller widerbot
waer sîn tägelîcher spot;
ern vörhte si ze nihte
unde wolde zir angesihte
gegen in ligen mit sînem her.
si vünden rîterlîche wer,
strenge jost unde herten strît,
ob si koemen im enzît
mit mänlîchem muote.
her gâwein der guote
unde sîn gesellen die wurden vrô.
diu mässenîe bereit sich dô
vil snelle zuo der hervart,
dâ manic schilt verhouwen wart.
ouch bereite man der künegîn
dâ si inne solde sîn
die vart durch des küneges bet,
daz ouch si vil gerne tete,
wand ez ir beider minne riet,
diu si niemer mê geschiet.
swar mîn her gwîgâlois nû rit,
vrouwe lârîe im volget mit,
wand er die schoenen gerne sach.
er hiez bereiten durch ir gemach
ein harte schoene kastel,
ze mâze hôch unde sinwel,
geriht ûf einen helfant,
daz man vil wol bedecket vant
mit pfelle von alexandrîe.
drinne mîn vrouwe lârîe
mit zwelf juncvrouwen reit,
die wâren rîch unde gemeit.
vil grôz gezierde truoc man drîn;
mit rîchen tepten sîdîn
bestreuwet man daz kastel.
ein pfelle rôt unde gel
die wende al umbe gar bevienc.
enmitten dar inne hienc
ein mückennetze sîdîn.
mit golde was gehangen drîn
ein kristalle, lûterr danne ein glas,
daz vil wol gefüllet was
mit balsam der gap guoten smac;
des süeze enstrîte gegen wac
bisem unde spicâ nardî.
welt ir wizzen waz daz sî?
umb den smac stêt ez sô:
nie nieman wart sô unvrô,
gesmecket er sîn, sîn leit zergê.
nû hoert von sîner tugent mê:
dehein suht ist sô getân
unde wirt diu salbe gestrîchen dran,
sine müeze deste semfter sîn.
besigelt in einem rubîn
was si; dâ von mans gesach.
der was der kristallen dach
unde brehende als ein kerzen lieht
dâ man des nachtes bî gesieht.
diu salbe ist tiure unde unbekant;
man bringet si von des alten lânt
vil verre ûz der heidenschaft.
von solhen wurzen hât si kraft
die man mit golde wider wiget.
dâ von ir sûezer smac gesiget
von rehte allen wurzen an.
als ich ez vernomen hân,
ir süeze sich niht gelîchen kan.
Daz netze was gestricket wol;
guldîner schellen hienc ez vol
niden an dem ende;
ouch wâren die wende
mit betten umbe unde umbe beleit.
von rîchen pfellen kulter breit
wâren drûf gestrecket,
die wende gar bestecket
mit bluomen, unde daz hûs bestreut.
der tac, des schîn diu herze vröut,
schein al umbe durch diu glas,
swen ez an sînem zîte was.
sus was gezieret schône
drinne der vröuden krône,
des wunsches âmîe,
diu künegîn lârîe
durch gemach solde rîten.
in vil kurzen zîten
nâch ir willen was ez bereit,
gezieret mît grôzer rîcheit.
swenne diu vrouwe solde varn,
sô hiez her gwîgâlois bewarn
mit grôzer huote daz kastel
vier grâven; die wâren snel
ze triwen unde ze manheit;
ouch was in ganzer sin bereit.
der eine hiez grâve môrâl;
Ursîn unde ambigâl;
der vierde hiez grâve adân.
der gebot wârn undertân
hundert rîter gêrte.
swar der helfant kêrte
ûf dem velde od an dem wege,
dâ hêten si in in ir pflege,
alsô diu vrouwe drûffe was.
nû kômen ûf den palas
die vürsten durch des küneges bet
unde swuoren alle an der stet
ze warten dem hêrren gâwein,
des kunst an rîterschefte schein.
er dûhte si sô wîse
daz si von sînem prîse
niemer möhten missevarn,
sît er daz her solde bewarn
mit sinnen unde mit manheit.
des kom er in die arbeit
die er vil kûme überwant.
wan daz im vreise was bekant,
ez waer verzaget des heldes hant.
Dô diu hervart was bereit,
als uns diu âventiure seit,
unde iegelîch rîter zuo der vart
an der zal geahtet wart,
dô hêt der künec von korntîn,-
an dem was grôz manheit schîn,-
sehs tûsent rîter oder mê.
nie dehein künec wart sô hêr
im zaeme solhiu rîterschaft.
er hêt wol heres groezer kraft
gevüeret, ob er wolde.
dehein rîter nâch solde
diente dâ mit sîner wer:
im was sô willic gar daz her
durch sîne grôze manheit,
daz im ir dienest was bereit
mit ganzem willen, âne guot;
si truogen im alle holden muot.
ouch tâten si der künegîn
sît wol an dem strîte schîn
daz si rou ir nifteln tôt.
man sol reiner wîbe nôt
dankes niemer übersehen.
swâ in schade mac geschehen
daz sol wenden ein ieglîch man,
wan dem herzen nieman kan
sô herzenlîche vröude geben
als der reinen wîbe leben.
ir gewizzen unde ir güete
hoehent daz gemüete
daz iemer waere an vröuden tôt.
sus wendent si des herzen nôt
mit guoter handelunge.
vervluochet sî diu zunge
dâ von dehein rede gê,
diu ir lobe widerstê!
Nû hoeret wie diu hervart
geordent unde geprüevet wart
ûz dem lânde ze korntîn.
Rîâl der künec von jeraphîn
vuor ie vor mit sîner schar.
sîn banier was alsus gevar:
geteilet wîz unde rôt.
enmitten dar inne bôt
ein tier von golde liehten schîn;
daz muose wol gezieret sîn,
geschicket als ein helfant:
dâ bî sîn wâfen was bekant,
swar der edel rîter vuor.
diu volge im mänlich ellen swuor.
er was ein helt, âne wân;
sîn hant vil dicke hêt getân
dâ von man im prîses jach.
die galiôte man vlühtic sach
vor im vil dicke ûf dem mer:
er hêt entschumpfiert ir wer.
ouch lâgen im gelîche
zwei rîchiu künecrîche;
der gewaltes hêt er sich erwert.
nû hoeret wie der künec vert!
sehs helfande vuort er;
die truogen nâch des heldes ger
wîchûs unde bercvrit.
dâ riten tûsent rîter mit
unde vünf tûsent sarjant;
die truogen lânzen in der hant,
buckeler, swert unde bogen.
uns enhabe diu âventiure betrogen,
si zogeten ûz dem lânde dar
mit maneger banier lieht gevar.
dar nâch reit diu künegîn;
an der geverte was wol schîn
daz ir des wunsches niht gebrast.
si vuorte mit ir der saelden last
ûf dem helfande,-
geprüevet âne schande:-
zwelf mägde wünniclîche,
edel unde rîche,
gekleit in grüenen samît;
roc unde mantel wît
mit lûtern vedern gefurriert.
ir houbet wâren geziert
mit schapeln bluomîn.
ir schoene gap den andern schîn
enstrîte gegen dem liehten tage.
swie in jâmer unde klage
gaebe vrouwen lîamêren tôt,
iedoch wârn in die münde rôt
unde ir antlütze lieht.
ouchn sol ich vergezzen nieht
wie vrouwe lârîe was gekleit.
als uns diu âventiure seit,
ir schoene gegen der sunnen streit.
Ein hemde wîz als ein swan
truoc diu gespil der saelden an;
daz was von sîden kleine.
an ietwederm beine
zwêne schuohe von borten guot.
si jehent alle daz hôhen muot
diu rîcheit dem herzen gît.
daz mac wol sîn, doch ist mîn strît
daz nie grôze hôchvart
dehein herze von reiner art
gewan von grôzer rîcheit.
daz sî iu allen samt geseit:
daz ungeslähte treit übermuot.
ein pfelle, gelpfer danne ein gluot
vrouwen lârîen was gesniten;
dem was vurrieren niht vermiten
von hermen die wâren blânc.
ir roc unde ir mantel lânc,
wol bezogen unde gesniten
nâch der vranzoiser siten,
der mantel mit offener snüere.
nâch rîcheit gevüere
ein zobel umbe unde umbe gienc,-
beidiu orte er bevie,-
swarz, grâ unde breit.
diu vrouwe hêt umb sich geleit
einen riemen von îberne;
als die liehten sterne
daz edelgesteine darûffe lac.
ein rubîn, lieht alsam der tac,
was zuo der rinken wol ergraben,
von golde ein tracke darûf erhaben.
diu vrouwe truoc ein vürspan
dâne was niht mê gesmîdes an
niwan ein dorn guldîn;
dâ mit hafte si ir buosem în.
daz vürspan was ein edel stein,
der doch drîer varwe schein.
daz ein teil ein smâragde was
grüener danne dehein gras;
ein saphir was des andern schîn;
daz dritte ein edele rubîn:
zwêne lewen unde ein ar.
alsus hât gemeistert dar
nâch dem wunsche ditze werc
mit worten wirnt von grâvenberc.
der pfelle den si an truoc
der was von golde guot genuoc,
geworht in der heidenschaft;
dâ ist der sinne hoehstiu kraft.
dâ lâgen vor den vrouwen vier
wurfzabel unde kurrier
geworht von helfenbeine.
mit edelem gesteine
spilten si, mit holze niht,
als man nû vrouwen spilen siht.
si hêten kurzewîle vil
von maneger hande seitspil
daz die vrouwen kunden;
dâ mit si überwunden
ir jâmer unde ir herzeleit.
alsus was in der wunsch bereit;
ir gespile was diu saelicheit.
Êrec unde sîn geselleschaft
swenne die wolden grôze kraft
herzenlîcher vröude spehen
unde minniclîche schoene sehen,
sô giengen si zer künegîn;
dâ vunden si der saelden schîn
unde schoener kurzewîle vil
von zabel unde von seitspil
unde süeze ougen weide.
nie nieman wart sô leide,
unde solder zuo den vrouwen gên,
ern müese leides âne gestên.
die von gebürte wâren grôz,
vürsten oder vürsten genôz,
die lie man ûf daz kastel.
dâ was diu wîle harte snel
mit vröuden schiere zergangen.
wen mocht dâ erlângen
dâ der wunsch geordent was?
niwe bluomen, grüenez gras
was ie töuwigez drîn gestreut.
dâ von sich lîp unde herze vröut
unde daz diu beidiu twinget,
dâ mit diu saelde ringet-
daz ist der edeln vrouwen gruoz,
den diu volge jehen muoz
daz niht dem herzen nâher gê,
dem tuont si wol unde wê,-
die sâzen hie nâch prîses kür.
ir ougen wider unde vür
sâhen in diu herze;
dâ von vil lîhte ein smerze
mocht etelîchem widervarn,
dâ vor sich nieman kan bewarn.
sus vuor diu vrouwe lârîe,
des wunsches âmîe.
ob ir kastel vlouc ein van;
dâ was von golde gebildet an
ein tier, als daz von roimunt
ir vriunde tete die strâze kunt
in daz lânt zuo korntîn.
sus was des selben tieres schîn
in einen swarzen samît
gesniten lânc unde wît;
daz was ir wâfen zaller stunt;
dâ bî was ir der jâmer kunt
mit leide umb ir vater tôt,
als diu triwe ir gebôt.
daz tier mant si der selben nôt,
Als ez ist geseit mir,
zwêne künege pflâgen ir:
der hêrre îwein unde êrec;
die riten mit ir ûf den wec.
driu tûsent rîter vor unde nâch,
dâ man under vüeren sach
vil liehtiu baniere.
mit golde harte ziere
vil schilte sach man glîzen,
manegen helm wîzen
gebunden ûf die soume;
rîche pfärdes zoume
mit guldînen schellen;
die hôrte man verre hellen,
die busûn blâsen in dem her.
iegelîch man mit sîner wer
reit als er kunde strîten.
vil knappen sach man rîten,
die schoeniu ors mit in zugen;
habiche unde valken vlugen
unde aller hande vederspil.
als in kom des âbendes zil
unde si diu hitze ein teil verlie,
iegelîchez sînen vogel vie
den ez vâhen solde.
als her gâwein wolde
drî künege riten nâch dem her;
die vuorten toetlîche wer:
starkiu sper von angran.
man vuorte mit den vürsten dan
wol zweinzic vuoder oder mê;
gabilôt unde atigêr
truogen die sarjande.
sus vuor ûz sînem lânde
her gwîgâlois, der werde helt.
zwei tûsent rîter ûz erwelt
huoten hinden nâch dem her;
die vuorten vreislîche wer:
tûsent schützen mit starken bogen.
swenne die wurden ûf gezogen
unde man die vînde komen sach,
sô waer mîn lîp dâ ze swach
ze rîten under in gewesen;
ich waen unlânge waere genesen.
einen helfant zôch ein knappe kluoc
der des küneges kamer truoc
unde sînen vanen vor der schar;
des muosens alle nemen war.
ez was ein swarzer samît,
gesniten lânc unde wît;
von golde ein rat darinne schein;
daz zieret manic edel stein.
der samît geblüemet was
mit dem golde von kaukasas.
daz brehent als ein queckiu gluot
geviuret ûz der vinster tuot.
die zwêne künege ûz asîâ
zwei rîchiu banier vuorten dâ,
Zaradech unde panschavar.
ir wâfen was ein härmîn ar
in einem pfelle von ninivê;
der was grüene als ein klê,
gebildet mit rôtem golde gar;
dâ mit si pflâgen einer schar.
diu banier vlugen über velt.
vil manege hütte unde gezelt
diu starken mûle truogen.
vil olbenden sluogen
die koufliute vor in hin;
die truogen rîcheit gewin,
spîse unde alsô rîch gewant
daz man ninder bezzerz vant
ze kriechen unde in der heidenschaft.
sus vuor der künec mit sîner kraft
vil rîterlîche vür namûr
ze leide liôn, der vröuden schûr;
diu vart wart manegem manne sûr.
Si kômen an dem zwelften tage
nâch des boten widersage.
den künec amîren brâhtens dar.
des rê wart, gebalsamt gar,
geleit in einen edeln stein
ûf eine sûl, dâ durch er schein
vor der stat über al daz her.
si vunden rîterlîche wer
al umbe unde umbe ûf dem graben;
dâ wart vil manic strît erhaben.
diu stat lac einhalp an dem mer;
dâ was si sicher vor dem her.
ein starkiu mûre si gar bevie;
vil tief ein grabe drumbe gienc,
dâ durch ein lûter wazzer vlôz;
daz was ze guoter mâze grôz,
geleit durch ein gebirge dar.
her gwîgâlois mit sîner schar
belegt die stat unz an daz mer.
diu was berüstet wol mit wer:
türne, bercvrit, ärker
vil âne mâze stuont der
ûf der mûre ob dem graben.
dâ man den tôt mit solde laben
unde dâ mit maneger wart erslagen,
des was vil ûf die wer getragen:
guot geschoz, steine vil.
ein dinc daz was des tôdes spil:
pfeteraere unde grôze manegen.
diu mûre was behangen
mit grôzen blochen sinwel;
diu wâren an der wer sô snel:
swen iemen an den graben gienc,
unde man diu bloch vallen lie,
sô hurten si die vînde wider
in den tiefen graben nider;
dâ von den lîp vil maneger vlôs
des hant vil werlîch ende kôs.
aht porte giengen in die stat:
zwô warten ûf des meres stat,
die sehs her ûz an daz velt.
man vant dâ strîtes widergelt
swiez der man geruochte,
als ez sîn ellen suochte.
her gâwein, der des heres pflac
nam vride unz an den andern tac
von dem her unde ûz der stat,
des man dâ beidenthalben bat.
von dem graben an diu gezelt
was ein alsô breitez velt
daz si vor schüzzen wâren vrî.
nû hoeret wie geordent sî
daz gesaeze, ob ir welt.
her gâwein, der wîse helt,
hêt geschaffet zuo dem mer
Rîâl den künec von dem her
gegen der porte diu dâ ûz gienc;
tûsent rîter er im lie.
dô lâgen dem naehsten tor
zwêne rîche künege vor:
Zaradech unde panschavar;
den lie man tûsent rîter dar,
die ir gebotes nâmen war.
Dô lâgen gegen der dritten
porte, vil nâch enmitten,
der künec îwein unde êrec;
der hende kunden wîten wec
houwen durch die rîterschaft;
si hêten kunst unde kraft;
den wâren tûsent rîter bî.
nû hoeret wer vor der vierden sî:
her gwîgâlois, der künec hêr,
wan dâ vant man strîtes mê
danne vor deheinen andern tor;
dâ was her gâwein mit im vor
unde tûsent rîter ûz erkorn.
ein küneginne wol geborn
vor der vünften porte lac;
der geselleschefte pflac
vrouwe marîne unde grâve adân;
der gebot wârn undertân
ouch tûsent rîter unverzaget.
vrouwe êlamîe hiez diu maget;
der was diu milte an geborn;
diu hêt ouch in ir hant gesworn.
angenomen milte schiere zergêt.
seht wie daz mülrat gestêt
swenne ez niht snelles wazzers hât!
dem gelîche ich milter liute rât:
als der dem hêrren entwîchet,
diu erge wider slîchet
aber zuo dem herzen.
dâ beginnet diu milte smerzen,
wan si dâ niht wesen sol;
der wehsel gevellet mir niht wol!
ditz maere ist hie mit undersniten
unde durch die gwarheit geriten
den alten unde den niwen siten.
Vor der sehsten porte lac
der sich strîtes ouch bewac:
der truhsaeze von roimunt;
dem was wol strîtes vuore kunt.
bî im lac der grâve môrâl,
Ursîn unde ambigâl;
die hêten tûsent rîter dâ.
her gâwein der teilte sâ
die sarjande underz her,
iegelîchen mit sîner wer:
ûf sehs helfande
zwei hundert sarjande.
die wurfen unde schuzzen
daz die zäher vluzzen
bluotic durch daz îsengwant.
iegelîcher schar ein helfant;
die kunden entwîchen unde stên,
mit strîte gegen den vînden gên:
sus wâren si gelêret.
ein gezelt daz was gehêret
dâ vrouwe lârîe inne saz,
daz nie dehein gezelt baz
von pfelle wart gezieret,
mit golde geparrieret.
dar ûffe stuont ein guldîn tier
von edelem gesteine vier.
dar obe vlouc ein liehter van;
dâ was daz selbe tier an
mit vil lûterm golde
gebildet als si wolde.
von leder ein huot hienc dâ bî
der daz gezelt machet vrî
des regens, sô der nider gôz.
gegen der sunnen stuont ez blôz.
vil grôziu rîcheit darunder was:
mit pfelle von kaukasas
vil bette wârn gedecket wol;
diu sâzen edler vrouwen vol.
daz selbe gezelt was sô wît
daz ich waen deheinez sît
iemen wîter kunde gespehen.
man mohte dâ rîche vürsten sehen
rîten wider unde vür,
iegelîch rîter nâch sîner kür,
dâ er sînen vriunt gesprach
unde ouch die künegîn gesach;
dar nâch si riten wider în
dâ iegelîcher solde sîn.
si hêten alle spîse genuoc.
einen market man bî in ûf sluoc;
dâ vant man michel rîcheit
von aller hande spîse bereit
unde swaz man koufen wolde
von gewande unde von golde,
nâch des mannes muote.
dem here schuof man huote:
hundert rîter ie von der schar,
die daz her behuoten gar
vor den vînden unz an den tac.
vil süezes schalles man dâ pflac
mit hollerblâsen ûf der wer.
umbe unde umbe unz an daz mer
huoten si mit vlîze
unz daz des tages wîze
ôstern durch diu wolken dranc.
von glocken hôrte man manegen klânc
in der stat, wan diu was wît.
dô dûhte ouch des die ûzern zît
daz si sich bereiten
gegen den arbeiten.
ir îsenhosen schuohtens an;
dar nâch vuor ein iegelîch man
der kristen was unde dens gezam
dâ er eine messe vernam.
die vürsten unde her gâwein
des âbendes wâren worden enein
wen si ze sturme solden gên,
mit strîte gegen den vînden stên.
der rîter ors wâren bereit,
ûf iegelîchez zwô decke geleit
von îsen unde von pfelle.
Êrec unde sîn geselle
die pflâgen einer banier lieht.
ouch sol ich vergezzen nieht
ichn sagiu wie diu geprüevet sî:
ein rôter pfelle von ârâbî,
darinne ein rat, von ninivê
eins pfelles grüene alsam ein klê;
der pflâgen die helde mit ir kraft
durch des küneges geselleschaft,
zuo dem si wâren komen dar.
dô warte vrouwen êlamîen schar,
der edeln küneginne,
mit mänlîchem sinne
einer banier diu was blâ;
mit rîcher koste was aldâ
von golde ein krône drin gesniten;
mit der stolze helde riten.
dem truhsaezen von roimunt
unde sînen gesellen tete man kunt
ze warten einer banier
diu was swarz; darinne ein tier
gesniten enmitten vlouc,
mit dem golde van azagouc
gezieret unde gemeistert dar.
sus lac der vrouwen lârîen schar
gegen einer porte bî dem mer.
dô wârens beidenthalp ze wer,
daz ûzer unde daz inner her.
Die porten wurden ûf getân.
ûz iegelîcher vlouc ein van;
vünf hundert rîter volgten nâch;
den was gegen den vînden gâch.
si hêten alle geneiget ir sper;
man dorfte niht ruofen < herâ! her!>
wan si kêrten gegen der schar
dâ si der herte nâmen war.
die schilte druhten si an sich.
mit speren wart dâ manic stich
gevrumt durch daz îsengwant,
daz sîn daz herze darunder enpfant.
die ûzern wâren gegen in komen
unde hêten alle ir ors genomen
ze beiden sîten mit den sporn.
die helde treip der grimme zorn
zem strîte unde mänlîchiu gir.
durch helm unde durch hersenier
mit jost dâ maneger wart erslagen.
man sach die trunzûne ragen
durch die schilte alniwe.
sine brâchen niht ir triwe;
beidenthalb was widerboten.
man sach vil manegen helm roten
von bluote der ê lûter was.
die ringe riren als ein glas
von stichen unde von starken slegen.
dâ lac vil manic werder degen
gehurt unde geslagen nider,
dem nieman mohte gehelfen wider.
die innern entwichen vür diu tor;
dâ huop sich solich strîten vor
daz daz bluot nider gôz
unde durch die wâfenröcke vlôz.
mit slegen den andern nieman trouc.
daz viur ûz den helmen vlouc,
gemischet mit bluote daz was rôt.
sicherheit dâ nieman bôt;
dâ was dehein gevaterschaft:
ez schiet niwan des tôdes kraft
mit vil vîntlîchen slegen.
allenthalben bî den wegen
sach man die wunden töunde ligen
die des bluotes wârn ersigen,
unde vil manegen tôten
der sêre was verschrôten.
mit diu hêt sich der sturm erhaben;
die sarjande an den graben
mit antwerke giengen;
dar ûf si enpfiengen
diu bloch, sô man diu vallen lie.
daz geschoz als diu snîe gienc
unde die würfe underz her.
dô mischten sich ir beider wer
über den graben unz an daz mer.
Die helfande volgeten mit
dem her nâch ir gelêrtem sit
gegen den vînden ûf den graben.
diu wîchûs wâren darûf erhaben
gelîch hôch der mûre.
vil herte nâchgebûre
wâren in die sarjande.
ir manheit verswande
geschozzes unde steine vil.
sus spilten si des tôdes spil
vil nâch unz an mitten tac.
vil manic helt dâ bî in lac
ûzen unde innen tôt,
vil orse erslagen; von bluote rôt
wart vil manic îsengwant.
von den helden dâ verswant
mit maneger rîchen jost der walt.
dâ wart vil maneger abe gevalt
der sînen lîp zehant verlôs.
vrouwe marîne ir erkôs
einen grâven von turkîe.
er unde sîn kumpanîe
tâten guote rîterschaft.
diu maget schiet in mit ir kraft
von allen sînen gesellen;
si beschutte in âne vellen
unde nam sîne sicherheit;
in ir gezelt er dô reit.
diu maget nam ein starkez sper;
von rabîne reit si her
ir ors gegen den vînden wider;
einen vürsten stach si nider;
den zugen ir gesellen hin.
dâ huop sich verlust unde gewin;
diu maget tetz dâ harte guot.
si truoc mänlîchen muot
unde vil reinen magetuom.
si erwarp dâ rîterlîchen ruom
mit sper unde ouch mit schilte.
dar zuo was si milte;
diu ist der êren krône.
sus lebt diu maget schône
mit vil ganzer werdicheit,
unz si ein scharfez sper versneit.
daz treip ein helt mit joste dar,
der herzoge galopêar;
von kriechen was er geborn;
ûf die brust hêt ers erkorn
unde valte die maget tôte nider.
dô er wolde wenden wider,
dô erreit in der grâve adân;
mit einem sper von angran
stach er den helt unde rach die maget.
ir gelîche nie wart betaget
diu sô sêre würde geklaget.
Êrec unde her îwein,
an ir getât dâ wol schein
daz si wâren manhaft;
si tâten solhe rîterschaft
dâ von ich wol sprechen mac.
die wîle her gwîgâlois dâ lac
vor der stat mit sînem her.
man vant dâ rîterlîche wer
ze rosse unde ouch ze vuoze;
daz was ir unmuoze.
sehs wochen alle tage
hôrten si dâ niwe klage:
 <dort lît der wunt! der hie erslagen!>
man sach sich wider ein ander tragen
als ein vride gegeben wart.
diu swert wâren ungespart,
diu hôrte man verre klingen,
durch liehte helme dringen.
eins morgens vruo lîôn ûz reit;
zer joste durch sîne manheit
vordert er hêrren gâwein dar;
in dûhte des er hêt in gar
gewalticlîche in sîner hant.
Lîôn der truoc den serpant
mit golde wol gezieret.
der kom gewalopieret
vür den graben ûf daz velt.
her gâwein rûmte ouch sîn gezelt;
durch sînen sun vuort er daz rat
gegen dem helde vür die stat.
von rabîne si beide riten
ze jost; nâch rîterlîchen siten
verstâchen si zwei starkiu sper.
ein ander vürste gâhte her
von der stat: salîn er hiez;
sîn manheit in niht ruowen liez.
ûf den hêrren gâwein seiget er;
durch den schilt mit sînem sper
stach er im eine wunden grôz.
daz bluot dô durch die ringe vlôz:
iedoch zoumt er lîônen dan.
dô huop sich ûz der stat sân
ze helfe im gar des vürsten kraft;
dô mischte sich diu rîterschaft.
Zaradech unde panschavar
die îlten mit ir rote dar
unde valten manegen rîter nider,
der sît niht kom zer joste wider.
Rîâl, der künec von jeraphîn,
er unde die gesellen sîn
punierten under der vînde schar.
dâ wurden die helme missevar,
diu swert von bluote erblichen.
mit slegen unde mit stichen
kêrten si gegen der herte.
daz inner her sich werte
mit sô mänlîcher kraft
daz manic swert unde schaft
zebrochen ûf dem velde lac.
vliehens dâ nieman pflac.
diu sunne erlûhte dô den tac.
Her gwîgâlois punierte dô;
des manic herze wart unvrô.
mit im her îwein unde êrec;
die machten wît vil engen wec
mit stichen unde mit starken slegen.
dâ viel vil manic werder degen
von den wîganden;
den walt si verswanden
an der schumpfentiure
mit maneger jostiure.
der strît wart dâ harte grôz;
daz bluot ûf dem velde vlôz
von wunden unde von tôten
die sêre wârn verschrôten.
vil schoener rosse lac dâ erslagen;
dar ûz sach man die schefte ragen
unde maneger hande zeine,
grôz unde kleine.
her gwîgâlois die poinder brach;
einen herzogen von särvîe er stach
mit orse betalle nider;
sus hiw er vür unde wider.
vil manegen tôten valt er
beidiu mit swerte unde mit sper,
unz er den hêrren gâwein vant;
der hêt erslagen mit sîner hant
Lîônen an der stunde.
ze vliehen dô begunde
gegen der stat daz inner her;
dâ wart enschumpfiert ir wer.
der truhsaeze von roimunt
unde sîne gesellen an der stunt
vil manegen rîter viengen.
die sarjande giengen
mit den vînden in die stat.
dâ mohte ein man wol werden sat
strîtes, swer des gerte.
die helde man dâ werte
beidiu mit schüzzen unde mit slegen.
Zaradech, ein werder degen,
der junge künec von asîâ,
wart mit eime schuzze dâ
gevellet in daz wal.
von vlühte huop sich grôzer schal.
die geste drungen durch diu tor
mit den die dâ wâren vor.
die strâze wurden enge.
des tôdes gedrenge
huop sich mit den swerten dâ.
des küneges vanen sach man sâ
mit gewalte vüeren durch die stat;
darinne von rôtem golde daz rat
vlouc gegen den lüften.
dô liezen si ir güften.
die geste gewunnen oberhant.
golt, silber unde gewant
unde die aller groesten rîcheit
dâ von ie wart geseit,
die nâmen die vînde dâ.
her gwîgâlois beriet sich sâ
daz man die burgen lieze leben,
ob si sich wolden im ergeben
mit ir dienste in sînen gewalt.
gar diu stat, junge unde alt,
swuoren im dô hulde.
dô liez er die schulde
unde swaz im leides was getân.
er gap in einen houbetman
der des lândes wielte
unde im die stat behielte.
dar zuo wolder gîsel haben
daz wider in iemer würde erhaben
deheiner slahte sicherheit;
daz muose vesten ir aller eit.
der vride dem her dô wart geseit.
Namûr daz was ein herzentuom;
vil manegen rîterlîchen ruom
hêt er erworben der sîn pflac,
der tôter in dem wal gelac.
daz herzentuom unde die stat,
als es diu vrouwe lârîe bat,
lêch er dem grâven môrâl
mit dem zepter âne twâl.
sîn staete diu was niht niwe;
er hêt ouch sîne triwe
an sîner vrouwen behalten ie;
des man in dô geniezen lie.
drîzic tûsent marc von golde
die burgaer dô ze solde
gâben dem künege ir hêrren.
sine wolden im niht verren
ir getriweclîch dienest unde ir habe;
dâ teilte er den vürsten abe,
dem derz nemen wolde.
die sarjande mit solde
man nâch ir willen werte,
als sîn der man ie gerte.
die gevangen beschatzte ein ieglîch man
ders ûz dem wal brâhte dan
als er hôhest mohte.
swaz den wunden tohte
die den künec hôrten an,
daz wart ze gemache in getân.
her gâwein dô gebunden wart
unde manic rîter von hôher art,
der rîterlîch was worden wunt.
der künec hiez dô an der stunt
die tôten alle samt begraben,
die wunden binden unde laben.
Lîôn dô schône bestatet wart,
durch daz er was von hôher art,
swie er in doch leide hêt getân.
den künec âmîren truoc man dan
mit klägelîchem sêre
dâ vrouwe lîamêre
besigelt in einem sarke lac.
der was lieht alsam der tac
von golde unde von gesteine;
dar inne lac diu reine.
der sarc der was niwe,
Lîôn durch ir triwe
hêt si bestatet schône.
ein guldîniu krône
was gehangen über den sarc,-
diu koste mê dan tûsent marc,-
durch daz si was ein künegîn.
in den sarc zuo ir dar în
leit man dô ir gesellen.
mit vil liehten pfellen
wurden si bewunden.
an den selben stunden
satzte man darîn ein lûter glas;
mit balsam daz gevüllet was.
dâ bî was vrouwe lârîe,
des wunsches âmîe.
si klagt vil sêre ir beider tôt.
den burgaern si daz gebôt
daz si ein kapellen mûrten dar
unde daz diu würde von marmel gar.
daz gelobten si unde liezens wâr.
Her gwîgâlois der künec hêr,
des lândes marke besatzt er
unde gebôt in allen bî der wide
guot gerihte unde staeten vride.
sus kêrte er dan mit sîner schar.
der werde künec panschafar
von asîâ nam urloup sân;
sînen tôten bruoder vuorte er dan.
alsô stuont des heldes muot:
ern wolde deheiner slahte guot;
daz was iedoch dem künege leit.
mit grôzer klage er danne reit.
der ez von im nemen wolde,
mit gesteine unde mit golde
vulte man in die schilte.
her gwîgâlois was milte
bescheidenlîch wider alle diet.
ân gâbe nieman von im schiet.
vrouwe êlamîe diu künegîn
diune wolde niht lenger bî im sîn;
si nam urloup von im dâ.
den vürsten allen dancte er sâ
mit worten unde mit guote,
nâch iegelîches muote.
Rîâl unde die gesellen sîn
kêrten gegen jeraphîn.
si vuorten guotes michel kraft
unde vil gevangner rîterschaft.
Darêl, gamêr unde arîûn
die kêrten gegen belakûn.
der grâve adân nam urloup dô;
des herze vor leide was unvrô:
des twanc in vil strengiu nôt
umb der vrouwen marînen tôt
diu an dem strîte was gelegen.
si vuorte mit im der werde degen,
er unde sîn kumpanîe,
gegen dem lânde z'' alarîe.
drî grâven vuortens mit in hin
gevangen; daran lac grôz gewin.
sus kêrten dan die geste;
iegelîcher an sîne veste
brâhte grôze rîcheit;
daz was den burgaeren leit.
der künec die vürsten sande
gegen sînem lânde
mit dem her ze korntîn.
dô vuorter die gesellen sîn,
Êrec unde den hêrren îwein,
lânzelet unde hêrren gâwein,
unde hundert rîter wol geborn,
der manheit was ûz erkorn.
daz was dô sîn gesinde.
zweinzic wol geborner kinde
vuorter unde diu künegîn
in daz lânt ze britanje hin.
sus vuorens âne swaere.
dô brâhte in leidiu maere
ûf dem wege ein garzûn.
des roc was gel unde brûn
in ein ander geparrieret;
sîn houbet was gezieret
mit einem schapel bluomîn;
ouch truoc er in den henden sîn
einen stap von helfenbeine.
der knappe lief vröuden eine,
ich waen diu was im kleine.
Als er die knappen komen sach,
der garzûn trûriclîche sprach
 <ei, guote knappen, tuot mir kunt
âne zorn, wider mînen munt,
wes sî ditz gesinde .>
dô sprach einez der kinde
 <daz sol iu unversaget sîn:
des küneges von korntîn,
her gwîgâlois ist er genant .>
dô sprach der garzûn zehant
 <hêrre, zuo dem bringet mich;
mit iwer helfe sô hân ich
mînen louf wol bewendet;
ich bin zuo im gesendet .>
der juncherre sprach < daz sî getân .>
ze sînem hêrren vuorter in sân.
der garzûn durch die rîter dranc;
an des küneges zoum er spranc.
her gwîgâlois sprach wider in
 <juncherre, wâ welt ir hin?>
er sprach < hêrre, niwan her .>
bî der rede erkande er
sîner muoter garzûn.
der geburt was er ein britûn.
er sprach < du solt mir willekomen sîn!
nû sage mir von der muoter mîn,
wie sich der reine lîp gehabe;
ich weiz wol si tete sich abe
ir vröude, dô si mich verlôs.
ir herze ist ganzer triwen vlôs .>
der garzûn weinende sprach,
daz ir aller vröude brach
 <owê leider, jâ ist si tôt!
daz vuorte ir jâmer unde diu nôt
die si nâch iwerm lîbe leit;
diu swaere ir abe daz herze sneit.
si schiet mit solhen riwen hin
daz ich des gewis bin
daz got die sêle im habe erkorn.
ir schoenen lîp hât si verlorn,
daz wizzet, von den beiden:
daz ein was daz scheiden
daz von ir tete ir lieber man,
nâch des minne ir herze bran;
daz ander daz si iuch verlôs.
von disem leide si erkôs
den tôt mit jaemerlîcher klage.
ez ist hiute an dem drîzigesten tage
daz bestatet wart diu reine
under einem edeln steine
in der stat ze riodach;
mit mînen ougen ich daz sach.
daz vingerlîn sande si her;
daz was ir jungestiu ger
daz ich iu daz braehte
unde man dâ bî gedaehte
muoterlîcher triwe
unde senlîcher riwe .>
daz vingerlîn enpfie sîn hant;
daran er geschriben vant
 <owê, geselle unde ouch mîn kint!
von iu mîn varwe ist worden blint,
mîn rôtez golt gar überzint .>
Von disem maere gestoeret wart
ir aller vröude an der vart.
her gwîgâlois ze hêrren gâwein sprach
 <ditz leit ist alles leides dach
daz uns got noch ie erbôt;
unser beider lîp ist an ir tôt:
si was mîn muoter unde iwer wîp.
ist rehtiu konschaft ein lîp,
diu ist mit staete iu an ir tôt .>
von dirre klage wurden rôt
ir ougen unde ir herzen sêr.
 <waz mac ich nû sprechen mê>
sô sprach her gâwein der degen,
 <wan daz mîn vröude sî gelegen
mit ir hiute vür disen tac
der ich mit hôhem muote ie pflac.
ichn wil konlîcher ê
mit staete gepflegen niemer mê,
noch rîterschaft, michn twinges nôt.
owê dir, unbescheiden tôt!
du nimest manegen schoenen lîp
unde laest vil wundernaltiu wîp
leben gar über ir zil.
du gîst der werlte jâmers vil!>
sus riten si mit grôzer klage
unde kômen an dem zwelften tage
in die stat ze nantasan.
dâ was vîl manic werder man
bî artûs, dem künege hêr.
dô si gehôrten rehte wer
dâ kaeme des wurdens alle vrô.
ûf ir ors si sâzen dô
unde enpfiengen si mit rîterspil.
man sach dâ kurzewîle vil
von rîtern unde von vrouwen,
die gerne wolden schouwen
die küneginne von korntîn.
Artûs unde daz wîp sîn,
mit in diu mässenîe gar,
dîe kômen ûf daz velt dar
zenpfâhen die geselleschaft
mit williges herzen kraft.
deiswâr, daz was billîch;
dar kâmen vünf vürsten rîch,
gesellen der tavelrunder,
unde aller schoene ein wunder.
diu künegîn lârîe,
des wunsches amîe.
si wurden wol enpfangen.
dô daz was ergangen,
durch die stat si dô riten
mit vil rîterlîchen siten
unde kômen vür des küneges hûs.
der vil getriwe artûs,
sîn wîp, vrouw ginovêre,
unde ander vrouwen mêre
die kômen ûf den helfant,
dâ man den wunsch von rîcheit vant
unde die küneginne.
ir schoene was der minne
geleite unde ir krône;
den jâmer si ze lône
gap mit süezen blicken;
si kunde wol verstricken
die sinne dem herzen
mit êwiclîchem smerzen.
der künec artûs enpfie,
dar nâch vrouw ginovêre gienc
mit maneger vrouwen wol getân.
die künegîn si kuste sân
unde enpfie vil minneclîche
ir juncvrouwen alle gelîche.
dâ wart vil manic kus getân
von den vrouwen wol getân;
si giengen mit ein ander dan.
Diu künegîn vrouwen lârîen nam,
als ez ir êren wol gezam,
unde der künec artûs.
si leiten si in ir hûs
mit vroelîchem schalle.
die edeln rîter alle
enpfiengen vrouwen lârîen,
des wunsches âmîen.
alle die si gesâhen
des prîses si ir jâhen
an schoene unde an saelicheit
unde daz ir lîbe waere bereit
der wunsch an wîplîchem zil;
sus wart si geprîset vil
von der mässenîe.
diu künegîn lârîe
gienc dô mit der wirtîn.
ir kamergwant truoc man în
unde entladete den helfant.
künec artûs nam bî der hant
den jungen künec von korntîn;
in unde den vater sîn
vuort er mit vröuden ûf den sal,
dâ daz gesinde über al
si vil williclîche enpfie.
der grâve hojir dô gienc;
er unde sîne amîe,
mit rehter kurtôsîe
enpfiengen si den werden degen.
swie sîn prîs waere gelegen
von des heldes manheit,
im was iedoch sîn dienest bereit.
sîns gelückes wâren si alle vrô.
alrêrst gevrieschen si dô
daz sîn vater was her gâwein,
des zuht ie âne wandel schein.
der helt beleip mit vröuden dâ
siben tage, unde gerte sâ
urloubes, er unde sîn gespil:
si hêten ze tuonne vil
dâ heime in ir lânde
daz was in allen ande,
rîtern unde vrouwen.
doch muosen si schouwen
daz der helt danne schiet,
als im sîn unmuoze riet.
der helt urloubes gerte;
des in ungerne gewerte
sîn neve der künec artûs.
er sprach < daz ir ûz mînem hûs
nû ze disen zîten
sô gâhes müezet rîten,
daz ist mir inniclîche leit;
mîn dienest ist iu bereit,
dar zuo mîn helfe unde mîn rât,
swenne ir mich daz wizzen lât,
wand ir mîn naehster mâge sît.
neve, ir sult vür dise zît
triwen an mich warten
âne valsches scharten .>
her gwîgâlois sprach âne spot
 <hêrre, daz vergelte iu got!
der rede ist mir von iu ze vil;
nû wizzet daz ich iemer wil
iu dienstes wesen undertân
die wîle unde ich den lîp hân .>
urloup nam der helt dâ
zem künege unde ouch anderswâ,
unde vrouwe lârîe, sîn gespil.
die buten dienstes harte vil
den vrouwen unde der rîterschaft.
her gâwein unde sîn geselleschaft
die konduwierten si von dan,
unde manic ander werder man,
der ich niht genennen kan.
Dô kêrte der helt gegen korntîn;
her gâwein, der vater sîn
reit mit im besunder.
er sprach < got hât sîn wunder
unde sîn gnâde an iu getân.
ir sult im wesen undertân
unde minnet in herzelîche.
der sinne sît ir rîche,
des guotes unde der êren;
daz sult ir allez kêren
swâ ir muget nâch sînem gebot.
swer herzelîche minnet got,
der ist behalten hie unde dort.
sun, nû merket disiu wort
unde behalt diu âne missetât,-
daz ist mînes herzen rât:-
sît bescheiden an allen dingen
unde lât niht verdringen
die jugent iwer sinne;
der iuch mit triwen minne
an den sult ir iuch lâzen
unde boeses schimpfes mâzen;
vernemet armer liute klage
unde büezet ir kumber alle tage;
sît gewizzen unde guot;
den vînden traget hôhen muot,
den vriunden sît geselliclîch
unde milte: sô werdet ir lobes rîch;
bietet den gesten êre
nâch iwer gewizzen lêre;
sît dem gehülfic unde guot
der iwern willen gerne tuot.
disem râte volget nâch:
lât iwern zorn niht wesen gâch;
tragt scham ob allen iwern siten.
ich wil iuch manen unde biten
daz ir gedenket der vrouwen mîn,
bî der ich wil mit jâmer sîn,
der reinen vlôrîen.
sold iemen wâfen schrîen
über gotes gwalt, daz taete ouch ich,
wand er hât beroubet mich
mîner hoehsten wunne;
si was ein brehendiu sunne
enmitten in mînem herzen.
owê des grôzen smerzen
den ich nû ewiclîche trage
mit tôtlîcher jâmers klage!>
vor leide si beide weinden;
mit triwen si bescheinden
daz si in beiden liep was.
 <munt von wîbe nie gelas,>
sprach her gwîgâlois der degen,
 <diu gänzlîcher kunde pflegen
wîplîcher güete;
ir herze in tugent blüete
alsô der süezen rôsen bluot
des morgens gegen der sunnen tuot .>
sus truogen si des jâmers last;
diu vröude was ir herzen gast.
ganziu triwe ir beider pflac
unz an ir ende manegen tac.
sînen vater er mit vlîze bat
swen im der reise würde stat,
daz er kaeme in sîn lânt;
daz lopte her gâwein zehant.
ein ander si dô kusten;
si truogen under ir brusten
triwe âne wenken,
die valsch niht mohte beschrenken.
sîne liebe tohter kuste er dô;
der herze wart vor leide unvrô
daz si sich muosen scheiden.
den gelieben beiden
gap der helt vil süezen segen
unde bat ir got aller pflegen.
sus nâmen si dô urloup dâ;
mit jâmer si sich schieden sâ.
her gâwein unde des küneges man
die kêrten gegen nantasan,
her gwîgâlois gegen korntîn.
vrouwe lârîe diu künegîn
weinde unde was unvrô.
her gwîgâlois si trôste dô;
mit schimpflîchem maere
benam er ir die swaere.
si was untriwen laere.
Sus kômen si ze korntîn.
der künec unde diu künegîn
besâzen dâ ir eigen lânt,
dâ man sît iemer mêre vant
vröude nâch des herzen gir.
ezn liege diu âventiure mir,
sît si dâ wurden sedelhaft,
vrouwen unde rîterschaft
vant man dâ zallen zîten vil.
die burc nant man der vröuden zil.
ein wîtiu stat dâ vor lac
wüeste vil manegen tac;
die besatzter unde bûwet si wol.
daz lânt wart allez vröuden vol
von des heldes saelicheit.
got sîn dienest was bereit
mit lûterm herzen; alle tage
vernam er armer liute klage
unde buozte in ir kumbers nôt,
als im diu mâze ie danne gebôt.
mit vröuden lebten si ir jâr.
vrouwe lârîe von im gebar
unde von gotes stiure
einen sun, des âventiure
mir ze wilde waere,
ze krump unde ze swaere,
von sô wunderlîcher geschiht
daz ich ez mit mînem getiht
niemer triwe errecken.
er muoz die sinne endecken
swer si ze rehte tihten wil;
daz maere ist hôher sinne ein zil.
der selbe sun wart genant,
sîn nam wîten erkant,
Lifort gâwânides.
sîn âventiure giht des
daz rîters tât zer werlte nie
gesteic mit wârheit hoeher ie.
er kunde mit rîcher jost diu sper
hurticlîche nâch rîters ger
in dem poinder brechen,
durch herte schilte stechen.
sîn gernder prîs nâch êren ranc.
âvoy, wie dicke im sît gelânc
an manegem herten strîte!
er sluoc wunden wîte
durch helme unde durch härsenier.
der helt wart mänlîch unde vier.
dise âventiure nem sich an
ein sô künstiger man
der wildiu wort künne zamen.
vremdiu maere unde vremde namen
hât diu âventiure.
ich gibim daz ze stiure
swer si gerne tihten wil,
daz ich in wîse ûf ir zil
dâ si geschriben hât ein man
der ir im wol ze tihten gan,
von der wälsche in diutsche zungen.
mich hât von ir gedrungen
mîn krankiu kunst unde mîn sin;
von ir ich sus gescheiden bin.
swie kranker kunst ich doch sî,
ich belîbe der âventiure bî.
diuhte mîn werc die wîsen guot
unde vünde ich ein sô ringen muot
der mich dâ zuo beriete,
mîn zunge si verschriete
unde begunde si wider lîmen
mit ganzen niwen rîmen.
als ich waene, des envinde ich niht.
owê der jaemerlîchen geschiht
daz diu werlt niht vröuden hât!
ir hoehstez leben mit grimme stât;
daz ist rîters orden!
ich bin wol innen worden
daz der werlte vröude sinket
unde ir êre hinket;
daz prüevet in diu gîticheit,
diu boesen muot unde erge treit.
owê! daz ist mîn herzeleit.
Ich wil daz maere volenden hie,
als mich ez ein knappe wizzen lie
der mirs ze tihten gunde.
niwan eines von sînem munde
enpfie ich die âventiure;
dâ von was mir tiure
daz maere an manegen enden.
mînen sin wil ich wenden
an ein ander, unde wizzet daz
diu wirt von mir erriten baz.
her gwîgâlois unde sîn wîp
rîcheit unde êren pflac ir lîp
ân alle missewende
schône unz an ir ende.
ir reinez leben verdiente hie
daz gotes gnâde si dort enpfie
dâ tûsent jâr sint ein tac.
deheines herzen sin gemezzen mac
der vröude niht gelîche
diu ist in himelrîche;
dar uns noch got gesende
ûz disem ellende!
hie hât daz buoch ein ende.
