Ich prüeve in mîme sinne
daz lûterlîchiu minne
der werlte ist worden wilde.
darumb sô sulen bilde
rîter unde vrouwen
an disem maere schouwen,
wand ez von ganzer liebe seit.
des bringet uns gewisheit
von strâzburc meister gotfrit:
swer ûf der wâren minne trit
wil eben setzen sînen vuoz,
daz er benamen hoeren muoz
sagen unde singen
von herzeclichen dingen,
diu ê wâren den geschehen
die sich dâ haeten undersehen
mit minneclichen ougen.
diu rede ist âne lougen:
er minnet iemer deste baz
swer von minnen etewaz
hoeret singen oder lesen.
darumbe wil ich vlîzec wesen
daz ich diz schoene maere
mit rede alsô bewaere
daz man darane kiesen müge
ein bilde daz der minne tüge,
diu lûter unde reine
sol sîn vor allem meine.
Ein rîter unde ein vrouwe guot
diu haeten leben unde muot
in einander sô verweben,
daz beide ir muot unde ir leben
ein dinc was worden alsô gar:
swaz der vrouwen arges war,
daz war ouch deme rîter;
dâ von ze jungest bitter
wart ir ende leider;
diu minne was ir beider
worden sô gewaltec,
daz si vil manicvaltec
machte ir herzesmerzen.
grôz smerze wart ir herzen
von der süezen minne kunt.
si haete si biz an den grunt
mit ir viure enzündet
unde alsô gar durgründet
mit minneclicher trûtschaft,
daz niemer möhte ir liebe kraft
mit rede werden zende brâht.
ir lûterlichen andâht
nieman künde vollesagen.
nie ganzer triwe wart getragen
von manne noch von wîbe,
danne ouch in ir lîbe
si zwei zesamne truogen.
doch kunden sie mit vuogen
zuo einander komen niht
alsô daz si zer minne pfliht
ir gernden willen möhten hân.
daz süeze wîp vil wol getân
het einen werden man zer ê,
des wart ir herzen dicke wê:
wande ir schoene was behuot
sô vaste daz der hêrre guot
nie mohte an ir gestillen
sîns wunden herzen willen,
daz nâch ir minne lac versniten.
des wart diu nôt von in geliten
diu strenge was unde engestlich,
nâch ir lîbe minneclich
begunde er alsô vaste queln
daz er sînen pîn verheln
niht mohte vor ir manne.
zuo der schoenen danne
reit er swenne ez mohte sîn,
unde tete ir dô mit klage schîn
sînes herzen ungemach;
dâ von ze jungest im geschach
ein leit daz in beswârte.
der vrouwen man dâ vârte
mit starker huote ir beider
sô lânge biz er leider
an ir gebaerden wart gewar
daz si diu süeze minne gar
het in ir stric verworren,
daz si muosten dorren
nâch einander beide.
darumbe wart vil leide
disem guoten hêrren dô.
er dâchte wider sich alsô:
 <enhüete ich mînes wîbes niht,
mîn ouge lîhte an ir gesiht
daz mich hernâch geriwet,
wan si mir schaden briwet
mit disem werden edeln man.
deiswâr ob ich ez gefüegen kan,
ich bringes ûzer sîner wer.
über daz vil wilde mer
wil ich zwâre mit ir varn,
durch daz ich künne si bewarn
vor im biz daz er gar von ir
gewende sînes herzen gir
unde si den muot von im geneme.
ich hôrte sagen ie daz deme
sîn liep vil sanfte würde leit
daz mit lânger staetekeit
von im gescheiden würde gar.
darumbe ich gerne mit ir var
zuo dem vrônen gotes grabe,
biz daz si gar vergezzen habe
der hôhen minne die si treit
dem werden rîter vil gemeit>.
Alsus quam er überein
daz er den gelieben zwein
ir trûtschaft wolde leiden,
diu niemer doch gescheiden
mohte werden under in.
er kêrte dar ûf sînen sin
daz er mit der vrouwen
benamen wolte schouwen
Jerusalem daz reine lânt.
unde dô der rîter daz bevant,
der nâch ir süezen minne bran,
dô wart der muotsieche man
vil schiere des ze râte
daz er nâch ir drâte
wolte ouch varen über mer.
in dûhte daz er âne wer
dâ heime tôt gelaege,
ob er sich des verwaege
daz er wendic würde.
der strengen minne bürde
twanc sô vaste sînen lîp
daz er durch daz schoene wîp
waer in den grimmen tôt gevarn;
darumbe er doch niht lânger sparn
wolte nâch ir sîne vart.
unde dô des an im innen wart
diu süeze tugende rîche,
dô besande in tougenlîche
daz vil keiserlîche wîp.
 <vriunt, hêrre>, sprach si, < lieber lîp,
mîn man ist an den willen komen,
als du wol selbe hâst vernomen,
daz er mich vüren wil von dir.
nû volge, trûtgeselle, mir
durch dîner hôhen saelden art
unde erwende dise vart,
die sîn lîp hât ûf geleit
über daz wilde mere breit:
var alters eine drüber ê,
darumbe daz er hie bestê.
wan swenne er hât von dir vernomen
daz du bist vor im über komen,
sô belîbet er zehant,
unde wirt der arcwân erwant
den sîn lîp hât ûfe mich,
wand er gedenket wider sich:
waere an disen dingen iht
der mîn herze sich versiht
an mînem schoenen wîbe guot,
der werde rîter hôchgemuot
waere niht von lânde komen.
sus wirt der zwîvel im benomen
den wider mich sîn herze treit.
ouch sol dir niht wesen leit
ob du bist eine wîle dort,
biz man verredet hie daz wort
daz von uns vliuget über lânt.
sô dich her wider hât gesant
der vil süeze reine krist,
sô hâstu sam mir alle vrist
dînen willen deste baz,
ob man gar verredet daz
daz man ûf uns ze maere saget.
dem edeln gote sîz geclaget
daz du nâch dem willen dîn
niht iemer maht bî mir gesîn
unde ich bî dir nâch mîner ger.
nû genc, vil lieber hêrre, her,
enpfâch von mir diz vingerlîn:
dâ bî soltû der swaere mîn
gedenken under stunden,
dâ mite ich bin gebunden,
sô dich mîn ouge niht ensiht:
wan zwâre swaz sô mir geschiht,
ich muoz an dich gedenken,
dîn vart diu kan mir senken
jâmer in mîns herzen grunt.
gip mir her an mînen munt
einen süezen vriundes kus
unde tuo durch mînen willen sus
als ich hân gesaget dir>.
 <gerne, vrouwe>, sprach er zir
ûz trüebes herzen sinne,
 <swaz ich daran gewinne,
ich tuon mit willen swaz ir went.
ich hân sô gar an iuch versent
herze muot unde ouch den sin,
daz ich iu von rehte bin
eigenlichen undertân.
nû lâzent mich iwern urloup hân,
ûzerwelte vrouwe guot,
unde wizzent daz mîn sender muot
nâch iu muoz grôzen kumber doln.
ich bin sô gar an iuch verquoln
mit herzen unde mit lîbe,
liebest aller wîbe,
daz ich des michel angest habe,
man trage tôten mich ze grabe,
ê daz diu saelde mir geschehe
daz ich iuch iemer mê gesehe>.
Hie mite was diu rede hin
die si dâ triben under in
von ir herzeleide.
diu zwei gelieben beide
schieden sich mit marter,
unde twungen sich dô harter
ze herzen an der stunde
danne ich mit dem munde
iu bescheiden künne.
an werltlicher wünne
lag ir beider herze tôt:
ir liehten münde rôsenrôt
vil senfter küsse pflâgen,
dar nâch si sich verwâgen
aller vröuden under in.
der werde rîter kêrte hin
mit jâmer an daz mer zehant;
den êrsten kiel den er dâ vant,
darinne wart er über brâht.
er haete sich des wol bedâht
daz er ûf der erden
niemer wolte werden
vröudehaft noch rehte vrô,
got gefuoctez danne alsô
daz er ze lânde quaeme
unde etewaz vernaeme
von der lieben vrouwen sîn.
des wart sîn herzeclicher pîn
vil strenge unde ouch vil bitter:
der tugenthafte rîter
begunde nâch ir trûren
unde in sîn herze mûren
vil jâmerlîche riwe.
sîn altiu sorge niwe
nâch ir süezen minne wart.
der reinen turteltûben art
tete er offenlîche schîn,
wande er nâch dem liebe sîn
vermeit der grüenen vröuden zwî
unde wonte staeteclîche bî
der dürren sorgen aste.
er sente nâch ir vaste,
unde wart sîn leit sô rehte starc
daz im der jâmer durch daz marc
dranc biz an der sêle grunt;
er wart vil tiefer sorgen wunt
unde inneclicher swaere.
der sende marteraere
sprach ze maneger stunde
mit siufzendem munde:
 <gêret sî daz reine wîp,
der leben unde der süezer lîp
mir gît sô herzeclichen pîn.
jâ si liebiu vrouwe mîn,
wie kan ir süeziu meisterschaft
sô bitterlicher noete kraft
senden mir ze herzen!
wie mac sô grôzen smerzen
ir vil saelic lîp gegeben!
sol si troesten niht mîn leben,
sô bin ich endelîche tôt>.
In dirre klagenden herzenôt
was er mit jâmer alle tage,
unde treip sô lânge dise klage
biz er ze jungest wart geleit
in alsô sende siecheit
daz er niht lânger mohte leben.
im wart sô grimmiu nôt gegeben
daz man wol ûzen an im sach
den tougenlichen ungemach
den innerhalp sîn herze truoc.
unde dô der werde rîter kluoc
der leiden maere sich versach
daz im ze sterbenne geschach,
dô sprach er zuo dem cnehte sîn:
 <vernim mich, trûtgeselle mîn;
ich bevinde leider wol
daz ich benamen sterben sol
durch liebe mîner vrouwen,
wan si mich hât verhouwen
biz ûf den tôt mit sender klage.
darumbe tuo daz ich dir sage:
swenne ich sî verdorben
unde ich lige erstorben
durch daz keiserlîche wîp,
sô heiz mir snîden ûf den lîp
unde nim dar ûz mîn herze gar,
bluotic unde riwevar;
daz soltu denne salben
mit balsam allenthalben,
durch daz ez lânge vrisch bestê.
vernim waz ich dir sage mê:
vrum eine lade kleine
von golde unde von gesteine,
dar în mîn tôtez herze tuo,
unde lege daz vingerlîn dar zuo
daz mir gab diu vrouwe mîn:
sô diu zwei bî einander sîn
verslozzen unde versigelet,
sô bring alsô verrigelet
si beidiu mîner vrouwen,
durch daz si müge schouwen
waz ich von ir habe erliten,
unde wie mîn herze sî versniten
nâch ir vil süezen minne.
si hât sô reine sinne
unde alsô ganze triwe
daz ir mîn jâmer niwe
lît iemer an ir herzen,
bevindet si den smerzen
den ich durch si lîden sol.
darumbe tuo sô rehte wol
unde erfülle mîn gebot.
der reine unde der vil süeze got,
der kein edel herze nie
mit der helfe sîn verlie,
der ruoche sich erbarmen
über mich vil armen,
unde müeze der vil lieben geben
vröud unde ein wünneclichez leben,
von der ich hie muoz ligen tôt>.
Mit dirre klagenden herzenôt
der rîter nam sîn ende.
darumbe sîne hende
der cneht vil jâmerlîche want;
er hiez in snîden ûf zehant
unde erfulte im sîne bete.
swaz er in ê gebeten hete
daz tete er unde kêrte dan
als ein vröudelôser man
mit dem herzen alsô tôt.
er vuorte ez, als er im gebôt,
zuo der selben veste
dâ er si ûfe weste
durch die der liebe hêrre sîn
leit des grimmen tôdes pîn.
Dô er zuo der veste quam
dâ diu vrouwe tugentsam
was inne bî der selben zît,
dô reit im ûf dem velde wît
ir man engegen von geschiht
unde wolte, als uns daz maere giht,
dâ lîhte hân gebeizet.
des wart der cneht gereizet
ûf klegelichez ungemach;
wan dô der rîter in gesach,
dô gedâhte er al zehant:
 <zwâre, dirre ist her gesant
umb anders niht wan umbe daz
daz er maeres etewaz
bringe mînem wîbe
von sînes hêrren lîbe
der nâch ir minne jâmer treit>.
hie mite er zuo dem cnehte reit
unde wolte in maere vrâgen sâ.
dô gesach er schiere dâ
die lade von gezierde kluoc,
darinnen er daz herze truoc
unde der vrouwen vingerlîn.
er haetes an den gürtel sîn
gehenket beidiu von geschiht
als ob ez waere anders iht.
Dô der rîter daz ersach,
den cnappen gruozte er unde sprach,
waz er dar inne trüege.
dô sprach der vil gefüege
unde der getriwe jungelinc:
 <herr, ez ist einer hande dinc
daz verre bî mir ist gesant>.
 <lâ sehen>, sprach er al zehant,
 <waz drinne sî verborgen!>
dô sprach der cneht mit sorgen:
 <zwâre des entuon ich niht,
kein mensche ez niemer gesiht
wan der ez sol von rehte sehen>.
 <nein, alsô mac ez niht geschehen>,
sprach der riter aber zime,
 <wand ich dirz mit gewalte nime
unde schouwe ez sunder dînen danc>.
Dar nâch was vil harte unlânc
biz daz er im daz ledelîn
brach von deme gürtel sîn.
daz tete er ûf mit sîner hant:
daz herze sach er unde vant
dâ bî der vrouwen vingerlîn.
an den zwein wart im schîn
daz der rîter laege tôt
unde disiu beidiu sîner nôt
ein urkünde waeren
ze der vil saeldenbaeren.
Der rîter sprach dem cnehte zuo:
 <ich sage dir, cnappe, waz du tuo:
var dîne strâze, wellest du,
ich wil daz kleinoete nû
mir selben hân, daz sage ich dir>.
Sus reit er heim nâch sîner gir
unde sprach ze sînem koche sâ,
daz er im ûz dem herzen dâ
ein kleine sundertrahte
mit hôhem vlîze mahte.
daz tete der koch mit willen gar:
er nam zuo im daz herze dar
unde mahte ez alsô rehte wol
daz man enbîzen niemer sol
deheiner slahte spîse,
diu alsô wol nâch prîse
mit edeln würzen sî gemaht
als daz herze vil geslaht.
Als ez wart gar bereitet,
dô wart niht mê gebeitet;
der wirt gienc ezzen über tisch
unde hiez tragen alsô vrisch
die trahte sînem wîbe dar.
 <vrouwe>, sprach er suoze gar,
 <diz ist ein spîse kleine,
die solt du ezzen eine,
wan du ir niht geteilen maht>.
sus nam diu vrouwe vil geslaht
unde az ir vriundes herze gar,
alsô daz si niht wart gewar
welher slahte ez möhte sîn.
daz jâmerlîche trehtelîn
sô süeze dûhte ir werden munt
daz si dâ vor ze keiner stunt
nie deheiner spîse gaz
der smac ir ie geviele baz.
Dô diu vrouwe staete
daz herze gezzen haete,
dô sprach der rîter al zehant:
 <vrouwe, nû tuo mir bekant,
wie disiu trahte dir behage.
ich waene daz du dîne tage
enbizzest keiner spîse nie
süezer, vrouwe, denne die>.
 <
Lieber hêrre>, sprach si dô,
 <niemer werde ich rehte vrô,
ob ich ie spîse gaeze
diu sô zuckermaeze
mich dûhte unde alsô reine
sô disiu trahte kleine
der ich iezuo hân bekort.
aller spîse ein überhort
muoz si mir benamen sîn.
sprechent, lieber hêrre mîn,
ist diz ezzen lobesam
gewesen wilde oder zam?>
 <
Vrouwe>, sprach er aber zir,
 <vernim vil rehte waz ich dir
mit worten hie bescheide:
zam unde wilde beide
was disiu trahte, sam mir got!
den vröuden wilde sunder spot,
den sorgen zam ân underlâz:
du hâst des ritters herze gâz
daz er in sîme lîbe truoc,
der nâch dir hât erliten gnuoc
jâmers alle sîne tage.
geloube mir waz ich dir sage.
er ist von sender herzenôt
nâch dîner süezen minne tôt,
unde hât dir daz herze sîn
unde daz guote vingerlîn
zeim urkünde her gesant
bî sînem cnehte in ditze lânt>.
Von disem leiden maere
wart diu saeldenbaere
als ein tôtez wîp gestalt,
ir wart in deme lîbe kalt
daz herze, daz geloubent mir.
ir blânken hende enphielen ir
beide vürsich in die schôz,
daz bluot ir ûz dem munde dôz,
als ir diu wâre schult gebôt.
 <ja>, sprach si dô mit maneger nôt,
 <hân ich sîn herze denne gâz
der mir hât ân underlâz
von grunde ie holden muot getragen,
sô wil ich iu benamen sagen,
daz ich nâch dirre spîse hêr
deheiner trahte niemer mê
mich vürbaz wil genieten.
got sol mir verbieten
durch sînen tugentlichen muot,
daz nâch sô werder spîse guot
in mich kein swachiu trahte gê.
enbîzen sol ich niemer mê
deheiner slahte dinges,
wan des ungelinges
daz geheizen ist der tôt.
ich sol mit sender herzenôt
verswenden hie mîn armez leben
umb in der durch mich hât gegeben
beidiu leben unde lîp.
ich waere ein triwelôsez wîp,
ob ich gedaehte niht daran
daz er vil tugenthafter man
sante mir sîn herze tôt.
wê daz mir ie nâch sîner nôt
wart einen tac daz leben schîn!
zwâr ez enmac niht lânger sîn
daz ich âne in eine lebe,
unde er in deme tôde swebe
der von mir triwe nie verbarc>.
sus wart ir nôt sô rehte starc
daz si von herzenleide
ir blânken hende beide
mit grimme zuo einander vielt.
daz herze ir in dem lîbe spielt
von sender jâmerunge.
Hie mite gap diu junge
ein ende ir süezen lebene
unde widerwac vil ebene
mit eime swaeren lôte
swaz ir dâ vor genôte
ir vriunt geborget haete.
si galt mit ganzer staete
unde ouch mit hôhen triwen im.
Got welle, swaz ich dinges nime,
daz ich wider geben daz
müeze sanfter unde baz
dann ir vil reinez herze tete.
ich waene daz an keiner stete
wart nie vergolten alsô gar
noch niemer wirt: des nim ich war
an den liuten die nû sint;
wand in vroun minnen underbint
lît niht sô strengeclichen an
daz beidiu vrouwen unde man
zesamene gebunden sîn,
daz si des grimmen tôdes pîn
nû durch einander lîden.
man slîzet ab der wîden
ein bast vil sterker mit der hant,
dann iezuo sî der minne bant
dâ nû liep bî liebe lît.
âne grimmes tôdes strît
werdent si gescheiden wol
die nû kumberlîche dol
durch einander wellent tragen.
vrouw minne gît bî disen tagen
in selten alsô guoten kouf.
wîlen dô sie niender slouf
ze tugentlôser diete
umb alsô swache miete,
dô dûhte ir süezekeit sô guot
daz durch si manic edel muot
biz ûf den tôt versêret wart.
nû hât verkêret sich ir art
unde ist sô kranc ir orden,
daz sie wol veile ist worden
den argen umbe ein kleinez guot.
darumbe lützel iemen tuot
durch si nû dem lîbe wê.
man wil dar ûf niht ahten mê,
unde tiuret daz vil kleine
daz sich algemeine
den liuten hât gemachet:
daz ist dâ von geswachet.
als ist ez umb die minne:
gewünne si die sinne
daz si noch tiurre würde,
ez waere jâmers bürde
nie geleget vaster an
dann iezuo vrouwen unde man:
ez würde nâch ir sô gestriten
unde vür einander sô geliten
daz man ez gerne möhte sehen.
Niht anders kan ich iu verjehen,
von wirzeburc ich cuonrât.
swer alsô reine sinne hât
daz er daz beste gerne tuot,
der sol diz maere in sînen muot
darumbe setzen gerne,
daz er dâ bî gelerne
die minne lûterlichen tragen.
kein edel herze sol verzagen!
