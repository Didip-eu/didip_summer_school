Zu jherusalem wart ein kint geborn,
daz sich zu vaugte wart erkorn
über alle christen diet.
daz was der künec salmon,
der manec wizheit geriet
Er nam ein wîp von endian,
eins heiden dochter her unde lobesam.
durch sie wart manec helt verlorn.
es war ein ubel stunde,
daz sie an die welt geborn.
Ir vatter hiez krispian.
salmon im sie sunder sinen danck nam.
er vurte sie über den wilden se.
er hatte sie gewalticliche
ûf der guoten burge jherusale.
daz ich iuch sage, daz ist war:
er dette sie teûfen unde lerte sie
den salter ein gantz jar.
er lerte sie spielen in dem brett.
im was die künegin liep,
wie vil sie im zu leide ie gedet.
Ir kele die was wiz als der sne,
es wart nie schoner vrauwe mê.
ir münt recht als ein robin bran.
dâ spieltent ir die augen
als irem adel wol gezam.
Ir hare was den gelwen siden glich.
sie was schone unde ouch miniclich.
wolgestalt was ir der lîp.
sie was geheissen salome
unde was ein wonder schones wîp.
Die nehste waht, die sie trug,
daz was ein hemde von wizer siden klug.
ir gebende, daz sie umb trug,
daz was ein smaler bortt
unde was von golde unmassen guot.
Ein velle drug die künegin,
die mochte besser nit gesin.
sie was von edelm gestein unmassen liecht.
dem rîchen künec salmon
was sin schoene vrouwe liep.
Ein kron trug die künegin,
die luchte recht als der sonnen schin.
dar inne lag der liechte karfunckl stein.
rechte als der morgen sterne
ir antlitz ûz den vrauwen schein.
daz beschach an einem pfingstag,
daz die künegin zu der kirchen trat.
dâ gingent ir dâ neben bî
zwen rîche vürsten
unde leiten die here künegin.
Dâ ging vor der vrauwen wol getân
des tages vil manec werder spilman,
zu der rechten siten manec stolczer degen
inn ritterlicher wate,
alsô sie der vrauwen soltent pflegen.
Dâ ging ir anderthalp bî
vil manec schones megetin vri,
nach ir vil manec dinstman
inn ritterlicher wette,
vier scharen die warent wünnesam.
Dâ sie inn daz munster kam,
die vrone mez hup man an.
man gap ir einen salter in ir sne wisse hant.
mit guldenen buchstaben
was er geschriben allersant.
Dâ man daz ewangelium laz,
nû horent, was der vrauwen opffer waz:
ein alrot gulden vingerlin
von edelme gesteine
kunde es besser dâ nit gesin.
Dâ man gesang über al,
die stule richte man in dem sal.
dâ sas der künec salmon
bî sîner schoner vrauwen,
sie was sô rechte wonesam.
Vor ir vil manec rîter saz,
der sîner sinne vil gar vergaz.
in was zu schouwen alsô nôt.
sie vergassent inn den henden
beide win unde brott
Sie was schone unde dâ bî wol getân.
sie versumte manchen rîter an sînem mal.
sie was sô rechte wunnesam.
sie vergassent ir spise in dem munde
unde gafftent die edele künegin an.
Ein kopff was von golde rott,
wann sie ine gein dem munde bot,
ir varwe als ein rose in dem win bran.
Salmon selber nit enwuhst,
was geberden er von vröuden solt hân.
Alsô kundet uns diz lieht:
künec salmon was sin vrauwe liep.
gantzer vröuden er mit ir pflag,
dâ er in der kamenaten
an iren sne wizen armen lag.
Des was der künec wol gemeit.
sich hup dâ leit unde arbeitt:
umb daz vil wonder schone wîp
muste manec stolczer rîter
verlieren sinen werden lîp.
daz ich iuch sage, daz ist war:
er hatte sie mit ruwen
bitz an daz vierde jar.
dâ saz anderhalp bî dem see
ein gewaltiger heiden,
dem wart nach der schonen vrauwen we.
Des vatter hiez minnolt.
er waz ein heiden alsô stoltz.
selber was er vore genant.
er was ein ubermutig heiden
unde hette erkant vil der lânt.
dem heiden dienten ûf sînem hoffe
sechs unde drizig herzogen
unde vunfftzig graffen sunder wan.
sechtzehen heidensche kunige
die warent dem heiden untertan.
unde daz beschach an einem suntag:
er ging vor sin helden in den sal.
er sprach: < nû raten, alle mîn man,
umb ein schone vrauwe,
die wolte ich sô rechte gerne hân.
Die mînem adel wol gezeme,
die wolte ich gern nach uwerm rate nemen.
ein edele künegin her,
die mir wol gezeme zu einer vrauwen
über diz guot lânt zu wendelse .>
Dâ sprachent alle sin man:
 <herr, unser keiner iuch geraten kan
umb ein edele künegin her,
die iuch gezeme zu einer vrauwen
über daz rîche lânt zu wendelse .>
Bitz einer daz wort ie vollen gesprach,
der künec von zorn nider sach.
dâ truretten alle sin man,
daz sie im alle nit kundent geratten
umb ein vrauwe wol gethan.
Dâ sprach ein alt grizig man:
 <alsô vil ich der lânde erkennet hân,
sô weiz ich über den wilden see
ein kristen küneginne
ûf der guoten burg czu jherusalem.
Sie ist schone unde dâ bî wolgetan.
sie hât der künec salmon.
sie ist ein künegin her.
sie gezeme iuch wol zu einer vrauwen
über daz guot lânt zu wendelse .>
Bitz er daz wort ie vollen gesprach,
der künec von vröuden ûf sach:
 <sô enkan der künec salmon
sine schone vrauwe
nit lânge vor mir gehan.
Es stande kurtz oder lâng,
ich wil sie im nemen sunder sinen dang.
ich wil mit heres kreffte über see.
wer mir des gehilffet,
den wil ich rîchen iemer mê .>
Dâ sprach der künec krispian:
 <here, es ist mîn schone dochter wolgethan.
Salmon sie mir sunder mînen danck nam.
ich klage dir, lieber here,
daz mîn herze sie im nit engan .>
Alsô sprach der künec krispian:
 <hêrre, wiltu varen dar,
ich sende dir ein jare âne dînen schaden
vier tusent sneller helde,
die mac ich recht wol gehaben.
Ich sende dir sie über den wilden se
vor die guot burg czu jherusalem
nach mîner dochter wol getân.
sie muz mich iemer riwen,
daz sie hât den kristen man .>
Dâ sprach der künec us duscan:
 <here, wilt du varen dan,
ich vure dir ein jar âne dînen schaden
vunff tusent sneller helde,
die mac ich recht wol gehaben.
Ich vure sie dir über den wilden se
vor die stat zu jherusalem
nach der edeln künegin.
sie muz mich umer ruwen,
sol sie in der kristenheit sin .>
Dâ sprach der künec princian:
 <her, wiltu varen dan,
ich sende dir ein jare âne dînen schaden
sechs dusent sneller helde,
die mac ich rechte wol gehaben.
Es dienet mir ûf mînen hoffe
sechs unde drizig herzogen,
vunfftzig graffen, daz ist war.
ich sende dir drissig dusent man
âne dînen schaden ein gantz jar.
Ich senden sie dir über den wilden se
vor die guot burg czu jherusalem.
komest du mit heres krefften dar,
sô enmac der künec salmon
sine schone vrauwe nit lâng vor der gehan .>
Wie balde der heidensche man
einen botten dâ gewan!
er sante ine über den wilden se
dem rîchen künec salmon
ûf die guot burg gein jherusalem.
Er sprach: < here, es ste kurtz oder lâng,
mîn here wil iuch nemen sunder uwer dang
uwer vil wonder schones wîp
mit gantzer heres kreffte,
oder es muz im gen an sinen lîp .>
Dâ sprach der künec salmon:
 <daz kan ich vil wol understan.
ich hân ûf mînem hoff ertzogen
mit harte grozen êren
beide graffen unde herzogen.
Komet mir der hochvertige man,
es muz im an sin leben gan,
sô mir sele unde lîp,
mac ich, sô wil ich vor im behuten
Salome daz wonder schone wîp .>
Wie balde der heidensche man
viertzig kiele gewan!
dâ hiez er an die kiele tragen
kleider unde ouch spise,
daz sie zu einem jar solden haben.
Dâ die kiele wurdent bereit,
dâ hup sich nôt unde arbeit.
sie vurent über des wildes meres tran
mit dem rîchen künec vore
vil manec heidenscher man.
Alsô die kiele wurdent geladen,
sie jagtent balde von dem staden.
sie vurent über den wilden see.
an dem zehenden morgen
dâ sahent sie die guote burg zu jerusalem.
Dâ vore die burg âne sach,
gern mogent ir horen, wie er sprach:
 <nû kan der künec salmon
sin schone vrauwe
dizen tag nit vor mir gehan .>
Des vermassen sich alle sine man.
dâ hette ouch der künec salmon
manec stoltzer rîter unde heren,
die im hulffent sîner êren
vor der guoten stat zu jherusalem.
Vor der stat hub sich der stryt
dorch pfaros hoffart
unde salome daz schone wypp.
Sehent, dâ wart er segeloiz!
selber wart er gefangen,
manchen heiden er verloiz.
Dâ sie koment gein jherusalem in die habe,
die marner riechten die kiele zu dem staden,
die heiden leitent an ir steheln gewant.
ein herzog hiez elian,
der nam daz baner in die hant.
Sie zugent gein jherusalem ûf daz velt,
ûf slahen daz heiden gezelt.
sie herbergten ûf dem witen plân.
dâ was mit heres krafft besessen
der edel künec salmon.
Dâ sprach vore der heidensche man
zu dem herzogen elian:
 <
Mochtent wir einen botten haben,
der dem künec salmon
durste widersagen,
daz er mir gebe sin schones wîp
oder daz er vor jherusalem
mit mir vechte einen stritt.
under den zwein muz daz ein ergan:
er muz mir geben die vrauwe
oder er muz mich strites hie bestan .>
Dâ sprach der herzog elian:
 <sô wil ich wider sagen dem künec salmon
unde wil ûf die burg hin dan.
die botschafft wil ich werben,
solde ich den lîp zu pfand lân .>
Der selbe herzog elian
ein hermelin gewant leit er an,
daz was mit golde wol durch slagen.
er hup sich gegen der burge hin dan,
er wolte dem kunige wider sagen.
Vor war sô sollent ir wissen daz:
Salmon was gesessen in sînem palaz,
bî im saz die edele künegin.
dâ saz im zu der andern siten
Morolff der liebe bruoder sin.
Elian ûf den palast ging,
Salmon ine vil schone enphing.
er hiez ine got wilkumen sin.
dâ enphing in dugentliche
Morolff unde die edele künegin.
Dâ ine salmon enphie,
er liez sich schone ûf sin knie.
er sprach: < rîcher künec salmon,
ein botschafft solt ich werben,
mochte ich den urlaup von dir hân .>
Dâ sprach der künec salmon:
 <
Sage an, was du wollest,
den urlaup solt du von mir hon .>
er sprach: < hast du die mere nit vernomen?
es ist der künec von wendelse
mit gewalt dâ here komen.
Du solt im geben dîn schones wîp
oder du solt vor jherusalem
mit im vechten einen strit.
under den zwein muz daz ein ergan.
du solt im geben dine vrauwe
oder du solt ine hie strites bestan .>
Dâ sprach der künec salmon
zu dem herzogen elian:
 <ê daz ich im gebe mîn schones wîp,
vil manec stolczer rîter
muste ee verlieren sinen lîp .>
Elian wolt von dannen gan,
Morolff hiez ine stille stan.
Er sprach: < elian, kanst du mir gesagen
ûf dîn rechte truwe,
was kreffte mac dîn here haben?>
Dâ sprach der herczog elian:
 <er hett wol viertzig tusent man .>
dâ sprach morolff der tegen:
 <mac ich es dann gefugen,
es gat ine allen an daz leben.
Elian, du solt dînem heren sagen,
wir sint czu strite bereit
über viertzehen tage .>
alsô sprach der listige man:
 <es müz den ubeln heiden
allen an daz leben gan .>
Elian urlaup dâ genam,
er hup sich in daz here hin dan.
man sach im die heren alle gegen gan.
dâ sprach der künec vore:
 <was enbut mir der künec salmon?
Wil er mir geben sin schones wîp
oder wil er vor jherusalem
mit mir vechten einen strit?
under den zwein muz daz ein ergan:
er muz mir geben die vrauwe
oder muz mich strites hie bestan .>
Er sprach: < here, ist es alse ich sie beide hore sagen,
sie wellent an stritte nit vertzagen.
ich vorchte, ee uns werde daz schone wîp,
daz vil manec stoltzer rîter
ee muz verliesen sinen lîp .>
Der edel künec salmon
nû snelle botten dâ gewann.
er besante manegen rîter lobesam,
die im in dem herten stritte
mit iren truwen soltent bî gestan.
Dar kam der künec von marroch,
den man mit heres krefften zu riten sach.
er kam gein jherusalem in daz lânt
mit manegem stoltzen helde,
er det im sin helffe erkant.
Die burger von naplis kament dar,
die von marsilie brachtent im ein krefftige schar.
sie kament gein jherusalem in daz lânt.
unde der rîche künec von schrap
der det im sin helffe wol erkant.
Alsô gewan der künec salmon
manegen werden dinstman.
die stoltzen helden lobesann,
die im hulffent mit truwen,
der was vunff unde drissig dusent man.
dô sprach der listige man:
 <mac der heiden vunff dusent mê gehan,
sô sint wir doch eine kristin diet.
der rîche krist von himelrîche
der lat uns under wegen nit .>
Morolff dâ des nit enliez,
ein banner von roter siden er wircken hiez.
dâ hiez er von golde ein bilde wircken in.
daz bezeichnent den heren,
daz die kristen solden sin.
Morolff der listige man
die baner in die hant genam.
die here wurdent alle schone bereit.
dâ wart den ubeln heiden
ine daz here wider seit.
Dâ bliez man ûf daz herhorn,
zu samen zugent die konige hochgeborn.
inn dem stritt hup sich ach unde we.
vil manec stoltzer rîter
von den wunden lute < waffen> schre.
Der strit was unmassen groz,
man horte von slahen manegen herten stoz.
ir gewalt wart vor jherusalem krang:
wellicher heiden ûz dem stritte entweich,
wie der schiere in dem mere ertrang!
Vor der stat hup sich der strit
um konig voren hochfart
unde umb salome daz schone wîp.
der strit werte bitz an den vierden tag,
bitz daz der ubel heiden
vunff unde drizig dusent dot gelag.
Alsô lânge wert der strit,
dâ verlore manec man sin lîp.
künec vore der wart sigeloz.
selber wart er gefangen,
vil manegen heiden er dâ verloz.
Der edel künec salmon
vurte den künec voren
mit gewalt ûz dem strit hin dan.
er vurt ine gein jherusalem ûf die burg sin,
dâ enphing ine dugentliche
Salome die here künegin.
Alsô der künec salmon
den sieg an voren dâ gewann,
er sprach: < nû ratent, alle mîn man,
in wellicher slacht banden
sol ich den rîchen künec hân?>
Dâ sprach der listige man:
 <herr, ich dir wol geraten kan.
nû mercke, lieber here mîn,
mit wellicher slachte truwe
künec vore komen si.
Du solt gedencken dar an,
daz der hochfertige man
wolte hân genomen dîn schones wîp.
nein, lieber here,
es sol im gan an sinen lîp.
rîcher künec salmon,
gedarest du voren nit bestan,
sô antwurt mir in, uzerwelter degen.
ich gibe dir des mine truwe,
ich hân mich der êren gar erwegen .>
Dâ sprach der künec salmon:
 <des muste ich umer laster hân,
er were dann in dem strit erslagen.
ich gibe dir mîn truwe,
sô wolte ich ine rechte wol verclagen.
Ich wil ine heizen versmiden.
er muz in mînem bande ligen.
dar inne verluret er sinen lîp,
unde wil sin lazen huten
Salome daz wonder schone wîp .>
Morolff sprach: < here, daz duncket mich nit guot.
wer strohe nahe bî vuwer dut,
villicht entzundet es sich an.
alsô beschicht dir mit konig vore,
wilt du ine bî dîner vrauwen lân .>
Dâ sprach der künec salmon:
 <
Morolff, was hât sie dir gethan?
du dreist gegen ir vil argen wa.
ich gibe dir mine truwe,
daz ich des keine sorge hân .>
Dâ sprach der listige man:
 <rîcher künec salmon,
du machest dir selber laster unde schande.
ich gibe dir mîn truwe,
du gedarest mir es niemer geclagen .>
Salmon der wart der rede czorn.
er sprach: < morolff, mîn hulde hastu verlorn.
die gewinnest du niemer mê,
daz du nit wilt getruwen
der edeln künegin her .>
Dâ sprach der listige man:
 <rîcher künec salmon,
ich wil dir es nemlichen sagen:
wurdest du von ir verdoret,
es wirt dir von mir ûfgehaben .>
Salmon daz gebott über gienc,
die vrauwe er sin huten lie.
dâ endet er nit wizlich an!
dâ wart sie heimeliche
kunige voren dem heidenschen man.
Alsus er ine versmiden hiez,
die vrauwe er sin huten liez.
dâ was er alsô rechte wol behut,
alsô der sin geiz
zu schonen bocken dut.
Nû horent, wie der gehutet si,
alsô was behut die edele künegin.
künec vore was ein listiger man,
mit sînem grozen zauber
gewan er die vrauwe wol gethan.
Ein heiden, der hiez elias,
der zauber kunste ein meister was.
künec vore was sin oheim.
mit vil grossem zauber
machte er in ein vingerlin einen stein.
Dâ daz zauber wart bereit
unde in daz vingerlin wart geleit,
er sante es über den wilden se.
dem rîchen künec voren
was in sinen banden we.
Dâ im daz vingerlin wart gesant,
er gap es der vrauwen in die hant.
er sprach: < vil edele künegin,
nû tragent durch mînen willen
daz rot gulden vingerlin!>
Dâ sie daz vingerlin angesach,
von dem zauber daz geschach,
vil schiere geliebte ir daz golt.
dem rîchen künec voren
dem wart sie uzer der massen holt.
Sie nam daz vingerlin in die hant,
sie truge es, dâ sie morolff vant.
sie bat es gein der sunnen haben,
ob er dar âne uht sehe,
daz ir an den êren mochte geschaden.
Morolff es gein der sunnen bott,
dâ was daz golt alsô rot,
daz morolff mit den listen sin
den zauber nit kunde kennen,
der dâ lag in dem vingerlin.
Sie stiez daz vingerlin an die hant,
vil schiere wart ir wol erkant
von dem zauber, der in dem stein lag,
daz sie des rîchen konig voren
zu allen ziten gerne pflag.
Er saz ir eins tages nahe bî.
er sprach: < gnade, ein edel künegin,
du solt gedencken dar an,
ich hân durch dînen willen
beweget manegen werden man .>
Dâ sprach die vrauwe wolgetan:
 <künec vore, nû laz die rede stan.
künec salmon ist ein wiser man,
sô vorcht ich noch vil sere
Morolff sinen dinstman .>
Er sprach: < vil edele künegin,
hette ich es an dem willen dîn,>
sprach der hochfertige man,
 <mit mînen spehen listen
gewin ich ine beiden vil wol an.
Du weist, vrauwe wol gethan,
sie soltent dich bî mir nit hân gelân.
du weist, daz sie wise sin,
ich gibe dir mine truwe,
ich bin noch wiser dan ir dri .>
Dâ sprach die vrauwe wol getân:
 <konig vore, nû la die rede stan.
es wart geborn nie slachte man,
der morolff mit seinen listen
daz zehende teil glichen kan.
Ja er sicht an der varben mîn,>
alsô sprach die edele künegîn,
 <wanne sich mîn gemuote verkeret hât.
ich weiz wol, küneg vore,
daz es uns beiden an daz leben gat .>
Er sprach: < mir dienent ûf mînem hoffe
sehs unde drissig herzogen
unde vunfftzig graven, âne wan,
sechczehen heidenscher künec,
vrauwe, die mache ich dir undertan.
Mir dienet dîn vatter krispian,
vrauwe, den wil ich vri lân
hinnen vor iemer mê .>
 <
Sô wil ich dir gerne volgen,>
sprach die künegin her.
Küneg vore wart der rede vro
unde sprach der ubel heide dô:
 <vrouwe, ich wil ir geben mê.
du solt gantz gewaltig werden
über daz rich lânt zuo wendelsee .>
Er sprach: < von hute über ein halbs jar
sende ich dir, vrauwe, daz ist war,
einen heidenschen spilman,
der vuret zwo durtel duben,
den solt du, vrauwe, schone enphan.
Ein dutsche harpff dreit er an der hant,
vrauwe, die sol dir sin bekant.
sie ist von edelm gestein klar.
er bringet dir ein zauber wurtz,
daz sin niemant wirt gewar.
Die lege du inn den munt,
vrauwe, sô wirst du ungesunt.
du vellest ûf die erde vur dot
dine vil lichte varwe
die ist dannoch unverwandelt .>
Dâ sprach die künegin her:
 <es dut mir hut unde iemer we,>
sprach die vrauwe wol gethan,
 <daz ein sô rîcher vürste
zu vusze sol von hinnen gan .>
Dâ sprach der heidensche man:
 <ich mac zu vusse vil wol gan,
ich lige hie ûf des libes niht.
nû lose mich, künegin edele,
ja duncket mich zu vuz gan guot .>
Dem heiden lozte sie sine bant.
Sie sprach: < here, nû rume balde daz lânt
unde sende mir einen botten an der ziit,
wann ich bin ungern
des konig salmons wîp .>
Dâ der heiden ûz entran
unde man zu hoffe die mere vernam,
dâ sprach der listige man:
 <in hât die künegin here
durch ein groz untruwe ûz gelân .>
Dâ sprach der künec salmon:
 <
Morolff, was hette sie dir gethan?
du dreist gein ir vil argen wan.
ine hât ein jungfrauwe edele
vil gar âne ir schulde ûz gelân .>
Dâ sprach morolff der tegen:
 <künec, du solt ir vil schone pflegen.
daz ich iuch sage, daz ist war,
du solt die künegin edele
nit lenger haben dann ein halbes jar .>
Dâ sprach der listige man:
 <rîcher künec salmon,
der warheit wil ich dir verjehen
unde mochte ich es rechte wol erwinden,
du must es mit den augen sehen .>
Der rede geswigent si vil gar.
es stund dannoch ein halbes jar,
dâ kam der heidensche spilman.
er brachte zwo durtel duben,
er wart der vrauwen undertan.
Ein tutsche harpff trug er an der hant,
die wart der vrauwen woll erkant.
sie was von edelme gestein klar.
er brachte ir die zauber wurtz,
daz sin niemant wart gewar.
Der zauber wart ir kunt gethan,
dâ sie zu der kirchen solde gan,
dâ begeinte ir der heidensche spilman.
nach sagenden dingen
erkante er die vrauwe wol getân.
Die harpffe nam sie im ûz der hant.
die zauber wurz bot er ir zuhant,
die harpfen bot si im wider dar.
sie sprach: < helte, nû rume balde den hoff,
ee daz dîn morolff werde gewar .>
Dâ sie inn daz munster kam,
die vrone messe hup man an.
ir pater noster was nit zu lâng,
daz schûfe die zauber wurtze,
nach der stunt aller ir gedanck.
Zu got stunt wenig ir gebett,
sie gebeite vil kume,
untz man den segen dâ gedett.
dâ gedachte die edele künegin:
 <nû muz ich doch versuchen,
was an der wurtzen moge gesin .>
Sie leit es daugen in den munt,
vil schiere wart sie ungesunt.
sie viele ûf daz graz vor dot,
ir viel lichte varwe
was dannoch unverwandelt.
Von den vrauen hub sich angst unde nôt:
die konigin wer gelegen dot!
sie hede boser mere geplegen!
daz vernam wonder schier
Morolff der usserwelte degen.
Die mere seit man zu hoff durch nôt,
die künegin were eins gehen dodes dot.
dâ sprach der listige man:
 <sô ist der künegin edele
der dot mit zauber hie gethan .>
Alsus sprach der tegen jung:
 <sie begegent mir hut an der stunt
die schone vrauwe wol gethan,
dannoch was sie wol gesunt,
dar âne ich keinen zwiffel stan .>
Dâ der künec salmon
die rechte mere dâ vernam
daz er es mit den augen sach,
von herzelichem leide
er sin hare ûz sînem heubt brach.
Dâ sprach morolff der tegen:
 <daz ist schade,
daz man eins vürsten hant sol sehen
in sînem kruzen valwen har!
es ist der künegin edele
der dot mit zauber hie getân .>
Alsus sprach der tegen wol erkant:
 <ich hân erkundet vil der lânt
unde bin ein arczet knecht gewesen,
der mich zu der vrauwen liez,
sie mochte rechte wol genesen .>
Dâ sprach der künec salmon:
 <
Morolff, nü las die rede stan.
du hast mir unde der konigin edele
rechte vil zu leide gethan.
ich gibe dir mine truwe,
du mohtest wol dîn spotten lân .>
Salomon des niht enliez,
czu der konigin daz er ging.
Synes herzen jamer was sô groz,
daz er sîner truwen
an der konigin nyt genoz.
Morolff gedachte in dem gemüte sin:
 <ich muz baz versuchen die edele künegin,
daz die mir werde baz bekant.
entrinnet sie mir von hinnen,
sô muz ich nach ir kunden vremde lânt .>
Nû horent wie er es anefing:
zu der künegin er dâ ging,
er goz ir ein heiz golt durch ir sne wiz hant,
von dem grozen zauber
sie des nit enpfant.
Dâ sprach der künec salmon:
 <
Morolff, aller erst hast du unrecht gethan!
strîche balde von den augen mîn!
was hast du getzigen
die dot künegin?>
Dâ sprach der listige man:
 <here, es duncket mich gar billich getân.
sie enist aber noch nit dot,
ir vil liechte varwe
ist nit verwandelt.
Der tôt het sô mengen sit,
er entlat die lüt alsô geverwet nit.
ir varwe brinet als ein rose rot.
ich gib dir des mîn trüwe,
sie ist von rechter schalkeit tôt .>
Salmon wart der rede zorn:
 <
Morolff, mîn hulde hastu verlorn.
strich mir balde von dem wege,
daz dich mîn augen, weis got,
niemer mê gesehen .>
Morolff der usserwelte tegen,
der sach ein ofen bî dem wege.
dar in schloff der listig man.
dô mit wolt er spotten
des rîchen kunigs salmon.
dô er in den ofen gesach,
gerne mügen ir hoeren, wie er sprach.
dô sprach der küneg salmon:
 <daz ist nit daz erste laster,
daz du mir bî dînen tagen hast geton .>
Morolff sprach: < ir hant bî uwerem eit
mir uwer hulde gantz verseit
unde verbüte mir ouch daz antlit dîn,
nû schouwe, lieber hêrre,
wie ich dô hinden geschaffen sie .>
Der edel künec salmon
von zorn lachen dâ began.
Dâ sprach der wise man:
 <hette ich sin nit schande,
es must dir an dîn leben gan.
Werest du der bruoder mîn,
du liezest ouch dîn spotten sin,
mîn groz jamer were dir leit.
du enwurde nie mîn bruoder,
mîn hulde si dir gar verseit .>
Salmon dâ nit enliez,
die künegin er dâ verwircken hiez
inn einen sarck rot guldin,
recht als sie ein engel were,
dar inne leite man die künegin.
Dâ sprach der tegen morolff:
 <es ist schade, daz man verwusten sol daz golt.
ich wil es iuch werlich sagen,
der mins rats hette gevolget,
man hette sie in ein wildes mos getragen .>
Morolff dâ nit enlie,
heimliche er zu dem sarcke gienc.
er leit darûf einen vuderigen stein.
dâ kam der heidensche spilman
unde vurte sie sime heren heim
darnach an dem dritten tage,
als uns die âventiure saget,
dâ sich der sarck ûf entsloz
unde der künec salmon
sîner truwen nit genoz,
daz die vrauwe wol gethann
stal sich von dannen
mit dem heidenschen spilman.
sie vure mit im über den wilden see.
ee daz sie morolff wider gewunne,
dâ wart im weiz got vil dicke we.
Darnach an dem vunfften tag
Salmon jamer dâ gewan.
er gedachte in dem gemute sin:
 <nû muz ich doch versuchen,
obe sie inn dem sarcke noch mochte gesin .>
Salmon dâ nit enlie,
heimliche er zu dem sarcke gienc.
dâ er den sarck zubrochen sach,
ich wene, daz im in aller welte
von herze leide nie sô we beschach.
Er sprach: < owe, nü mus ich es vertragen,
ich getar vor morolff
die mere nit zu hoffe sagen .>
Er sach ein schones megethin,
er wincket ir mit der hende.
er sprach: < wan berouchest du die vrauwe mîn?>
Mit den worten schiet er balde von dan.
die junckfrauwe ein silberin rauchfaz
zu iren henden dô genam.
dâ sie den sarck zurbrochen vant,
dâ det sie die mere
zu hoffe schier bekant
unde seite es salmon dem tegen,
der hette es von erste wol gesehen.
er sprach: < es ist uns entrunnen die künegin,
ich nime es ûf mîn truwe,
daz seit mir morolff der bruoder mîn .>
Salmon dâ nit enlie,
zu morolff er vil balde gienc.
er sprach: < morolff, lieber bruoder mîn,
ich klagen dir ûf gnade,
uns ist entrunnen die künegin .>
Dâ sprach der listige man:
 <here, ich daz nit gleuben kan,
daz dich habe betrogen die vrauwe dîn.
ich gibe dir es mine truwe,
sie czoch dir vor ein kleines helmelin.
Were ich alsô wise als du, künec salmon,
unde were alsô schone als abselon
unde sunge als wol als horant,
mochte ich mîn vrauwe nit betwingen,
ich hette ein laster an der hant .>
Dâ sprach der künec salmon:
 <nû lassent wir die rede stan
unde suche mir die künegin her,
sô wil ich mit dir teilen
daz guote lânt czu jherusalem .>
Als die künegin von jherusalem entran,
dâ sprach der künec salmon:
 <
Morolff, lieber bruoder mîn,
du solt mîn botte werden
nach der edelen künegin .>
Dâ sprach morolff der listige man:
 <rîcher künec salmon,
sit du mîn zu bruoder hast verjehen,
was du mir dann gebuttest,
here, daz sol alles beschehen .>
Morolff ging zu jherusalem in die stat,
einen alten juden er dâ rattes batt,
der was von alter wiz als der sne,
sinen grisen bart
sach man im über den gurtel gen.
Der jude was geheizen berman.
dâ sprach der rîter lobesam:
 <nû rate du mir, berman,
mich wil der künec senden
nach sîner vrauwen wol gethan .>
Er nam ine balde bî der hant,
er vurte in inn ein kamennate
unde wolt im raten dâ zuhant.
Morolff zoch ûz ein messer scharff unde lâng,
er stach es dem juden durch sin herz,
daz es im an der hende wider want.
Morolff salmons drut
oberthalb dem gurtel
loste er dem juden abe die hut.
er balsamte sie unde leite sie an sinen lîp.
er sprach: < nû wil ich niemer erwinden,
ich vinde dann daz wunder schone wîp .>
Der vil listige man,
er hette der lânde vil erfarn.
inn der hute ging der rîter lobesan
in allen den geberden,
als were sie im gewachssen an.
Morolff des dâ nit enlie,
vor den künec salmon er dâ gienc.
er sprach: < edeler künec lobelich,
durch aller vrauwen êre
mach mich dins guotes rich .>
Dâ sprach der künec salmon:
 <die vröude die ich von mîner vrauwen hân,
mînes guottes gibe ich dir nit zu vil.
wilt du es durch got von himele
mîn guot ich mit dir teilen wil .>
Dru marg goldes hiez er im geben zuhant.
dannoch sach im morolff
ein gulden vingerlin an der hant.
er sprach: < künec, durch die beste tugent dîn,
durch aller vrauwen êre,
gip mir daz gulden vingerlin.
Wann es dir zu einer gabe wol gezeme,
sô wil ich es gern von dir nemen .>
Abe zoch es der künec rich,
er bot es im alsô schone.
er neigt im vil gezugentlich.
Er stiez daz vingerlin an die hant
unde dannen hup er sich zuhant.
Morolff der stolcze tegen guot,
daz ine der künec nit erkant,
des gewann er ein vröudenrîchen muht.
Alsô kam der listige man
unerkant von dem künec lobesan.
er ging in ein schone kamenate dan,
abe zoch er des juden hut,
guot scharlach kleider leit er an.
Morolff des nit enlie,
vor den künec salmon er dâ gienc.
er sprach: < künec, durch die beste tugent dîn,
durch aller vrauwen êre,
wo ist dîn gulden vingerlin?>
Dâ sprach der künec salmon:
 <ich gap es einem alten grizen man .>
Morolff lachen dâ began.
er sprache: < nû schauwe, künec edele,
wo ich es an mîner hende hân .>
Von vröuden kuste ine der künec rich.
er sprach: < lieber morolff,
dîn liste sint wunderlich.
vor den kan sich nieman wol bewarn
in aller dirre welte,
wo du wilt in dem lânde varn .>
Dâ hiez er im her vure tragen
stap unde desche, daz wil ich iuch sagen,
die warent beide wol beslagen.
er sprach: < ich vinde die dote künegin
oder ich wil es iemer tragen .>
Morolff im bereiten hiez
ein schiffelin von leder,
wann er es ûf daz mere gestiez,
daz was mit beche wol berant.
czwei venster gabent im daz liecht,
alsô machte er es selber mit sîner hant.
Die winde kundent im nit geschaden
ûf dem wilden mere, daz wil ich iuch sagen.
er truge es an der siten sin,
als es ein bulge were.
es vriste im dicke daz leben sin.
Er sprach: < vil lieber here mîn,
ich bevilhe dir malen daz klein kindelin .>
Man hiez des kint her vure tragen.
er sprach: < ich bevilhe dir alle die lehen,
die dîn vatter morolff solde haben .>
Der vil listige man
nam urlaup zu dem kunige lobesan
unde zu mengem stolczen rîter her.
dâ wallete er mit grozem jamer
nach der künegin über den wilden se.
daz ich iuch sage, daz ist war,
er wandelt von einer burge
zu der andern vollenclich sieben jar,
bitz er kam gein wendelse in daz lânt.
dâ schilt er daz schiffelin
durch daz rore ûf den sant.
Morolff liez sin schiffelin stan.
er sach einen alten heiden
vor im ûf der strassen gan,
vil verre von im ûf dem wege.
er rieff im nach vil lute:
 <du must mir hier lassen dîn leben .>
Dâ sprach der heidesche man:
 <neina, rîter lobesan,
du solt mich lazen genesen.
ich bin vor manegen jaren
czu wendelse ein portener gewesen .>
Dâ sprach der listige man:
 <sage mir, du alter heiden,
wie ist es ûf dînes heren burge getân?
mir ist geseit, er habe ein wunder schones wîp,
die minne er alsô gerne,
sie si im liep als der lîp .>
Dâ sprach der heidesche man:
 <here, ich iuch wol gesagen kan,
ir varwe burnet als ein rose licht,
ich gesach bî mînen ziiten
sô schone künegin niht .>
Morolff der listige man,
er zoch ûz ein messer
schone unde wonesam,
es was scharff unde ouch lâng,
er stach es dem heiden durch sin herze,
daz es im in der hende wider want.
Morolff der stoltze degen guot
den alten heiden ûf gehup.
er warff ine inn eine dieffen graben.
er sprach: < were dich der mere vraget,
sô solt du nieman nutzit sagen .>
Morolff salmons drut
sloff zu dem andern male in die hut.
einen kotzen leit er an,
einen balmen ûf den rucken,
ein kruge er under sin achssel nam.
Von dannen walte der tegen her
ûf die guot burg zu wendelse.
dô er ûf den hoff bekam,
dâ sach er den künec voren
unde manegen heideschen man.
Sie tribent maneger hande spieles krafft,
ettlich schussent dâ den schafft,
ir genuge stiezent dâ den stein.
sie triben maneger hande spiel
vor dem rîchen künec voren ein.
ûf dem hoffe stunt ein linde, die was breit,
als uns die âventiure seit.
dar under stunde ein gestule wonesan,
dâ geturste nieman ûf gesitzen,
er were dann von art ein edelman.
Als morolff die rede dâ vernam,
nit lenge beitte dâ der listige man.
er hup sich ûf den hoff hin dan
vil wunderlichen balde
gein der grunen linden gan.
unde dâ er vor daz gestule kam,
dâ saz dar ûf der listige man.
dâ er ûf daz gestule gesaz,
dâ rugte der tegen here.
den stap stiez er in daz graz.
ûf dem hoff hing ein taffel, wan die erclâng,
der künec vore balde zu der kirchen trang,
nach im manec rîter lobesan.
noch dan saz ûf dem gestule
Morolff der tegen lobesam.
Sie hiessent den uzerwelten tegen
balde strîchen von dem wege.
Morolff der werde helte guot
er wolt ir keinem nie entwichen
sô vil als einen einigen vuz.
Ein kamerer dort her vur sprang
selbe sehste, sie hetten alle stecken in der hant.
sie woltent slahen den vürsten lobesan.
dâ erwerte er sich vil schiere
Morolff der tegen lobesan.
Dâ sprach der listige man:
 <neina, rîter lobesam,
unde gibest du mir einen slag,
ich vergilte es dir mit dirre krucken,
du gedenckest mîn bitz an den jungsten tag .>
Konig voren lachen dâ began.
er sprach: < lânt ruwen den ellenden man.
ich hân an sînem libe ûz erkorn
unde prieff an sinen geberden,
er ist von hoher art geborn .>
Dâ ging zu der kirchen vore der künec rich,
nach im manec rîter lobelich
unde darnach ging die künegin wonneclich
unde daz was vrauwe salome
die schone vrauwe minneclich.
Dâ sie morolff verest âne sach,
gern mogent ir horen, wie er sprach:
 <ist daz nit salome die künegin,
bî mînen czitten
sach ich schoner vrauwe nie,
die uns von jherusalem entran?
ich vrauwe mich,> sprach der rîter lobesam,
 <daz ich ellender man
mîn lânges wallen
nit vergeben hân gethan .>
Mit der künegin gingent drige schar
schoner meigde minnecliche gefar.
sie gingent mit iren heubtern bar,
ire gebende warent smale borten.
man nam ir vur der megde war.
Morolff liez die graffen unde ouch die vrauwe vor sich gan
unde bleip alles ûf dem gestule sitzen der listige man.
dâ ging im engegen die künegin rich.
Morolff von dem gestule ûf sprang,
er neigt ir vil gezogentlich.
Wie balde er wider ûf daz gestule saz!
er vluchte dem heidenschen paffen,
daz die messe sô lânge waz.
er sprach: < du geschanter sarrasin,
was macht du hut gesingen,
daz tusent tûfel mit dir sin?>
Dâ die messe ein ende genam,
von der kirchen ging vore der heidesche man,
nach im manec rîter lobesam.
Morolff der stolcze tegen here
begunde von dem gestule ûf stan.
Er hub sich gein dem gestieg hin dan,
dâ die konigin von der kirchen solt gan.
der vil listig man
harte gezogentliche
ging dâ an ein ende stan.
Dâ sprach die vrauwe wol getân:
 <biz got wilkume, wallender man!
du vil alt grises barn,
wannen komest du der lânde
her in die heidenschafft gefarn?>
Er sprach: < vil edele künegin her,
ich hân lânge gewallet umb den wilden see,
ûf gnade bin ich komen zu dir.
edele künegin,
ein gabe solt du geben mir .>
Dâ sprach die vrauwe wol getân:
 <walle bruoder, wilt du hie bî mir gestan,
ich gibe dir williclich win unde brott,
daz dich dâ von nieman scheidet,
es tuge dan unser eins dot .>
Er sprach: < vrauwe, ich bin ein sundig man,
ich mac an einer stat die lenge nit bestan.
ich wil hie rugen dritzehen nacht,
die wile heissent mir die spise geben,
schone vrauwe wolgestalt .>
Dâ sprach die künegin her:
 <
Walbruder, keme du ie gein jherusalem?
gesehe du ie künec salmon
unde morolff sinen bruoder
den tugenthafften dinstman?>
Er sprach: < edele künegin rich,
es sint sieben jar,
dâ was zu jherusalem ich,
dâ sach ich den konig salmon
unde morolff sin bruoder
beide trurenclichen stan.
In was die künegin eins gehen dots tôt,
daz klagte der vürste unde morolff sin bruoder,
daz dett ine beiden recht nôt.
sie verwircktent sie in einen sarck under einen stein,
dâ kam der tûfel
unde vurte sie mit im heim .>
Die vrauwe lachen dâ began.
sie kerte sich wider umb,
bî der hende si ine nam.
sie befalch ine dem kamerer
unde bate ine, daz er dem pilgerin
bussett alle sin swer.
Sie sprach: < rîter lobesam,
pflig wol des ellenden man.
er ist ein weg muder bilgerin.
nû sich, daz zu sinen heubten
noch hinnacht stande der klare win .>
Morolff truge an dem libe sin
ein guot pantzer von stahel,
daz nam war ein junge herzogin.
die tische richte man vor voren dem heidenschen man,
als einem rîchen vürsten
nach sînem adel wol gezam.
Dâ man zu hoffe die tische ûf hup,
die junge herzogin von irme gesidel ûf stunt.
sie ging vor die künegin stan
harte gezogentliche
die schone maget lobesam.
Sie sprach: < vrauwe, getorste ich mit urlaup dîn,
ich seite dir von dem bilgerin,
was ich in an dem libe sach haben,
ein pantzer, ist guot unde stehelin,
es solt ein vromer rîter tragen .>
Dâ sprach die vrauwe wolgetan:
 <balde bringent mir den ellenden man
unde vragent ine, von wannen er si über see.
er seit mir lichte die rechte mere,>
sprach die künegin her.
Die maget hup sich von dannen zuhant
über hoff, dâ sie morolff vant.
sie sprach: < wol ûf, ellender man,
du solt viel wonderlichen balde
von mîner vrauwen kamenaten gan.
Sage mir, von wannen bist du über se?
du solt ouch der künegin her
aller erste vremde mere sagen.
die horet mîn vrauwe gerne,
sie enmac dir es lenger nit vertragen .>
Dâ sprach der vil listige man:
 <schone maget wol gethan,
nû laz mich rugen bitz morn zu tage.
hort mîn vrauwe gern vremde mere,
die kan ich ir rechte wol gesagen .>
Dâ sprach die meget lobesam:
 <du must ignotte mit mir czu ir gan .>
Morolff hette angst umb den lîp,
er begunde sere vurchten
Salome daz mort grime wîp.
Morolff daz gebott über gienc,
die maget ine dâ liegen lie.
sie seite es der vrauwen wolgetan.
sie sprach: < lânt rugen bitz morn tag
den vil ellenden man .>
Morn an dem morgen vrüe
künec vore bereite sich darzu,
er hiez im dar tragen sin birse gewant.
der rich konig vore
reit jagen zuhant.
An dem selben morgen vrue
Morolff ging der künegin listiclichen zu.
dâ er sie verest âne sach,
gern mogent ir horen,
wie er zu der künegine sprach:
 <
Vrauwe, wilt du triben kein kurtzewil?
sô heiz balde brengen dir.
mir ist guottes wurden nôt,
ich setze dir mîn houbet
an dîn liechtes goldes rot .>
Sie sprach, sie wolt es gerne tun.
dâ winckte sie der meide
unde wande bejagen grozen rum.
sie hiez balde her vure tragen
ein guot schachzabel brett,
daz was mit golde wol beslagen.
Vild edels gesteines dar inne lag,
daz luchte schone alsam der tag,
smaragden unde der liechte jochant.
die edel vrauwe
slug dar âne mit wizer hant.
daz gestein was wiz unde rot,
gele grune, sie wende,
sie brechte morolff in nôt.
sie sprach: < nû zuch, du ellender man,
du kanst dich doch vil kume erwern,
ich gewin dir dîn heubt an .>
Er sprach: < vrauwe, was setzest du gein dem heubte mîn?>
dâ sprach die edele künegin:
 <drissig marg goldes solt du zu wider wette hân.
dâ mit wil ich dir geleite geben,
ware du wilt in dem lânde varn .>
Er sprach: < vrauwe, wilt du spielen gein dem heubte mîn,
sô setze mir die schonste maget,
die du hast in der kamenaten dîn .>
dâ sprach die vrauwe wol gethan:
 <obe du daz spiel gewinnest,
wie kundest du mit meiden umbe gan?>
Dâ sprach der vil listige man:
 <schone vrauwe wol gethan,
ich wil es iuch nemlich sagen,
obe ich daz spiel gewinne,
sie muz mir mîn teschen tragen .>
Manege vrauwe lachen dâ began:
 <diz ist ein kluger gryzer man .>
sie sprach: < nû wele selber under in,
welliche dir aller bast gefellet,
die sol dîn gegen wette sin .>
Morolff wizte an ein stat,
dâ des kuniges voren swester saz.
er sprach: < wirt mir daz schone megetin,
viel edele künegin,
durch die wage ich daz heubte mîn .>
Die junckfrauwe lachen dâ began:
 <guot bilgerin, dâ werest du betrogen an,
wan der küneg vore ist der bruoder mîn,
obe du daz spiel gewinnest,
sô muste es doch verlorn sin .>
Als morolff die rede dâ vernam,
dâ antworte ir der listige man
unde sprach: < vil schone maget wol gethan,
du werdest mir dan zu pfande gesetzt,
mîn spiele wil ich varen lân .>
Bitz er daz wort ie vollen gesprach,
die junckfraue er vor im ûf dem bret sach.
sie sprach: < nü zuch, ellender bilgerin,
ich getruwe dich valsches wol bewarn
vor der edelen künegin.
Nû zuch vil edeler stoltzer tegen guot,
du bist vor aller valsche wol behut.
du dunckest mich als ein dugenthaffter man,
obe du daz spiel gewinnest,
ich wolt mich mit dir wol began .>
Viel manegen zug vrumet im die künegin dâ,
Morolff kunde sich gehutten alsô.
sin liste warent sô vreizam,
er liez die künegin edele
mit den zugen vor im ûf dem brette gan.
Sie sprach: < was hilffent dich die spehen zuge dîn,
dîn heubet ist eigentlichen mîn.
daz spiel daz wirt dir noch vil leit.
den lîp hast du hin gegeben,
daz komet von dîner dorheit .>
Er sprach: < vrauwe, gewinnest du mir daz heubet an,
daz muz dan an uwern gnaden stan.
ich hân erkundet vil der lânt,
in aller der welt
des spieles ich nie mîn meister vant .>
Einen alten er dâ ûf gehup,
vil gerne er den unrecht vor die künegin slug.
sie sprach: < waz hilffent dich die spehen liste dîn,
ich gibe dir des mîn truwe,
dîn heubet ist eigentlich mîn.
daz heize ich dir abeslagen,
ich wil dir es werlich sagen,
des zuges was dir vil gach .>
sie sprach: < mit einem rîter
dun ich dir matt unde schach .>
Er sprach: < vrauwe, gewinnet ir mir daz heubet an,
daz muz an uwern gnaden stan.
lânt ir mich scheiden gesunt hinnen,
ich sage iemer mere,
ir sint eine edele küneginnen .>
Morolff wart die stat zu kurtz,
er liez vor der künegin einen grozen vurtz.
dâ sprache die vrauwe wol gethan:
 <sage âne, du alter paltenere,
warumb hast du daz gethan?>
 <
Dâ vorchte ich den zorn dîn,>
alsô sprach morolff zu der künegin.
 <ich hore wol, vrauwe wol gethan,
obe ir daz spiel gewinnent,
mîn heubt must ich verlorn hân .>
Die rede was morolffen spot.
er gedacht; < mit heubt
wirt noch wol erledigett.
wir sollent wechsseln die stat .>
Morolff durch groze listen
die künegin heruber sitzen batt.
Aller erst sach er ir durch die hant,
dâ er sie mit dem golde hette durch gebrant.
dâ ir die sunne durch den hentschuch schein,
aller erst bekante er sie rechte.
er slug ir noch einen stein.
Morolff hette gefurt über se
nach der edeln künegin her
ein alrot gulden vingerlin,
dâ was mit spehen listen
ein nachtegal schone verwircket in.
Er stiez daz vingerlin an die hant,
die nachtegalle hup ûf unde sang,
daz es als rechte susse erhall.
die künegin besach daz vingerlin,
bitz daz er ir ein rîter unde zwen venden verstall.
Mit vröuden er obe dem dische saz,
die künegin schauette die nachtigal,
bit sie der schachzabel stein vergas.
dâ mit erwerte er ir daz spiel,
Morolffs kurtzewile
wart vor der künegin viel.
Er sprach: < vrauwe, ist dir daz spiel erwert,
hât der ellende bilgerin sin grawes heubt ernert .>
Morolff hub ûf ein stim, waz vram,
dâ mit er der künegin edele
ir vröude harte vil benam.
Er sang baz dan keiner slachte man,
alles daz was vröudenrich,
daz den done von im vernam.
die stime die waz wonesam,
als sie der küneg davit
ûz drien buchern nam.
Dâ sprache die vrauwe wol gethan:
 <walle bruoder, wo lertest du die stim wunesam?
es ist manec tag, dâ horte ich sie
vor des vatter disch mîn.
du manest mich grozer êren,
von den ich muz gescheiden sin .>
Er sprach: < viel edele künegin,
ich was ein spielman unde hieze stoltzelin.
guot ich durch êren man,
durch den rîchen got
hân ich mich es abe gethan.
Edele künegin her,
ich hân lâng gewandelt umb den wilden see,
über die berge unde durch die dale,
kein lânt sich nie vor mir verbarg,
es were breit oder smale.
Ich kam zu gilest inn die heubt stat,
dâ die sunne ir gesidel hât.
dâ bî liit ein lânt, heizet endian.
dâ leret ich die wise
schon unde wunnesam.
Sit enhort ich ir nit mê,
dan in der guoten stat zu jherusalem
vor dem künec salmon.
dâ sang es ein herzog, hiez morolff,
sin lîp was schone unde wunnesam .>
Dâ sprach die vrauwe wolgetan:
 <nü swig unde laz die rede stan.
du bist morolff, salmans man.
kumet mir der künec vore,
es muz dir an dîn leben gan .>
Er sprach: < vrauwe, des du ziihest mich,
des wil ich mich enreden wider dich.
dâ ich morolff zu jünste sach, daz ist war,
sin bart was im dannoch nit entsprungen.
nû schauwe, nû hân ich grawes har .>
Dâ sprach die vrauwe wol getân:
 <du bist morolff, salmans man.
du brantest mich durch die hant, daz dette mir we,
ich gibe dir mine truwe,
du gesiehest jherusalem niemer mê .>
Als morolff die rede vernam,
abe zoch er die juden hut
unde warff die verre von im hin dan.
sin hare was schone kruz unde val.
er sprache: < edele künegin,
nû schauwe morolff über al.
Muz es mir an mîn leben gan,
ich thun dir ee vil zu leide,
schone vrauwe wol gethan.
ja du verch ungetruwes wîp,
ich hân nach dir erwallet
vil manegen heidenschen stig.
Des laz du, vrauwe, geniessen mich,
einen steten vrieden mir versprich
untze morn, daz es werde liecht,
edele vrauwe,
sô bit ich lengers vrieden niht .>
Dâ sprach die vrauwe wol getân:
 <nû swig unde laz die rede stan.
du bist als ein listig man,
werent dusent sloz vor dich getân,
man kunde dich nit gehan .>
Morolff hette angst umb den lîp,
er vorchte daz mortgrime ubel wîp.
der vil listig man
grosse sorge er dâ gewan,
ez muste im an daz leben gan.
Morolff die künegin nit enliez,
untz daz sie im ein steten vrieden verhiez
untze an den andern morgen vru.
Morolff lag mit grozem vlehen
dâ der edeln künegin zu.
Dâ die sunne under ir gesidel solt gan,
Morolff ging vor die künegin stan.
er sprach: < edele künegin her,
nû laz dîner kamerer einen
mit mir ein kurtzewile gen
zu des wilden meres tran.
viel schone vrauwe wol gethan,
wer morn gelebet den mitten tag,
der hât ouch kurtzewile,
sô er iemer beste mac .>
Dâ sprach ein alt sarasin:
 <des solt du im nit versagen, vil edele künegin .>
mit im ging die vrauwe wol gethan.
sie nam zu iren handen
wol setzig heidensche man.
Sie gingent schouwen zu dem se.
Morolff sprach zu der künegin:
 <wollent ir mit mir gan gein jherusalem?>
sie sprach: < swig unde lasse die rede stan.
du hast mir zu jherusalem
der grozen leide vil gethan.
Ee daz es hie ein ende hât,
ich schaffe, du beschouwest niemer die guot stat.
du must mir buwen einen ast,
ich gibe dir es mine truwe,
ich wene, ir sit wolgebrast .>
Er sprach: < sô muz got der selen pflegen.
mich sante nach iuch der uzerwelte tegen,
der iuch lângeziit verlorn hât.
owe der grossen swere,
wan sol dar umb üwer ummer werden rat .>
Er sprach: < viel edele künegin her,
noch laz dîner kamerer einen
mit mir gan czu dem see.
ich wil dem rore mîn sunde klagen.
du weist wol, edele künegin,
ich enmac anders nit priesters haben .>
Dâ sprach die edele künegin:
 <dich helffent nit die grossen liste dîn,
du must mir hie lassen dîn leben .>
sie nam ine bî der hende,
wider ine vurte sie den uzerwelten degen.
sie befalch den stoltzen rîter balt
zwelff heiden in ir gewalt.
sie sprach: < behutent wol den listigen man,
unde entrinnet er iuch von hinnen,
es muz iuch allen an daz leben gan .>
Man vurte den dugenthafftigen man
in ein schone kamenaten hin dan.
mit ine ging die edele künegin.
sie sazent bieinander
unde hettent vil rede under in.
Ein kamerer zu der künegin sprach:
 <ir mogent wol gan an uwer gemach
unde mochtent wol âne sorge sin,
daz er uns nit entrinnet,
dar âne setze ich daz heubt mîn .>
Die künegin dâ slaffen gienc,
Morolff sie inn der kamer lie.
bî den dienern saz der tugenthaffte man,
er seite ine vremde mere,
bitz sie alle sleffern began.
Morolff husten dâ began,
dâ verlasche daz liecht, daz es bran.
dâ sprach einer der heidenschen man:
 <nû sage, rîter edele,
warumb hast du daz gethan?>
Er sprach: < daz wil ich dir verjehen,
wann es ist mir âne alle schulde beschehen.
heiz ein ander liecht her vur tragen,
sô sollent wir sicherlich
guote kurtzwile haben.
Nû heizent entzunden ein ander liecht,
diz wolte schone burnen niht,
unde stent zwen oder dri vor die dure,
sô mogent ir âne alle sorge bliben,
daz niemand komet dâ hin vure .>
unde ee daz liecht wart bracht,
Morolff hette sich bedacht.
bî im stunt ein kopff rot guldin,
dar ine schanckte er dalen trank
us sînem klügen barellin.
Dâ entzundet wart daz liecht,
er sprach: < ir heren, durstert iuch niht?
sô drinckent ûz dizen klaren win.
es ist vil guoter win von cipperlânt,
mir liez ine die edele künegin.
Es mac dem tage wol nahe sin,
ir sollent ûz drincken disen win,
sit mir daz guot nit zu statten kan komen
gegen der vil edelen künegin,
alsô ir helden wol hant vernomen.
Es muz mir an mîn leben gan,
nû wartent, helden lobesam,
sit mir daz guot nit kan gewegen,
sô sollent ir ûz drincken dizen win,
den kopff wil ich iuch zu eigen geben .>
Er gabe in dem besten in die hant.
sie drunckent vast
unde vielent nider ûf daz lânt.
daz sach ein heidensche man,
der hett den kopff inn sîner hant,
er begunde die andern sehen an.
Dâ sprach der selbe heidensche man:
 <warumb hant ir diz getân,
daz ir iuch wollent slaffen legen?
entrinnet uns der kristen,
es gat uns allen unser leben .>
Dâ sprach der listige man:
 <es ist durch ein schimpff getân.
belibet dir allein dirre win,
wann du ine uzgedrinckest,
der kopff muz dîn eigen sin .>
Alsô der heiden dâ getranck,
im enpfiel der kopff unde seige nider ûf ein banck.
Morolff der stoltze tegen guot,
der wart von sorgen dâ erlost,
des gewann er ein vriedenrîchen müt.
Ein schere nam er ûz der teschen, daz ist war,
obe den oren sneit er abe den zwelffen daz har.
er nam ein scharsas in die hant,
er schar igelichem ein blatte
mit sîner ellenthaften hant.
Als daz morolff hette gethan,
er hup sich zu der porten
unde hiez sich den dorwechter ûz lân.
er sprach: < ich muz ûf den wilden see
vil wunderlichen balde
vischen der edel künegin her .>
Dâ sprach der heidensche man:
 <nû getar ich niemand ûz lân,
ee es morne werde tag.
mir verbott es die künegin selber,
vor war ich iuch daz sagen mac .>
Morolff der mere helte guot,
zu dem portener in ein kamer er sich hup.
er sprach: < portener, drut geselle mîn,
entsluze mir die porte,
alsô recht liep als ich dir si .>
Er sprach: < wilt du hinnacht wizheit sehen,
ich sage dir, was dir diz jare
an dînem libe sol beschehen.
daz zeige ich dir mit einem vinger an einem sterne .>
dâ sprach der portener:
 <dar umb entsluz ich iuch vil gerne .>
Die sluzel er in die hant genam,
gegen der porten ging der heidensche man.
Morolff hup ûf einen stein,
er slug dem portener
daz herze in dem libe entzwei,
daz er dot viel nider ûf daz lânt.
die vrauwe kame dâ gelaûfen zuhant.
mort wolt schrien daz wîp.
Morolff warff sie mit dem selben stein zu tode,
als seit uns die aventure siit.
Die slussel er im ûz der hende nam,
dâ sloz ûf selber morolff der rîter lobesam.
er hup sich gein des wilden meres tran
vil wunderlichen balde,
dâ er sin schiffelin hette gelân.
Er dratte dar ine unde stiez ûf den se,
dâ swebte er ûf bitz morn tag.
dô erwachte die edele künegin her.
der vrauwen kament mere zuhant,
wie daz die heiden beschoren werent,
unde daz sie slieffent alle sant,
unde morolff were entrunnen ûf den see.
an die zinnen ging die künegin her.
dâ sie ine verest âne sach,
sie begunde heize weinen.
gerne mogent ir horen wie sie sprach.
Von leide sie ûf die erden saz,
ir vröuden sie dâ gar vergaz.
sie sprach: < ich kunde iuch heren nie gesagen,
in hetten sin list
ûz einem hertten stein getragen .>
Dâ sprach die vrauwe wol gethan:
 <nû wartent, helde lobesam,
bringent mir wider den listigen man.
drissig marck des roden goldes
sollent ir dar umb zu lone hân .>
Dâ gachte in ein galline hin dan
wol vunfftzig heidenscher man.
daz det der herzog marschilian,
der gechte vil wunderliche balde
nach morolffen ûf des wilden meres stran.
Ee daz morolff ir wart gewar,
sie warent des meres
mê dan vier milen zu im gefarn.
dâ schilte der listige man
sin schiffelin
abe des wilden meres stran.
Dâ stiez er under den gurtel sin
mit silberin reiffen ein wol beslagen barillin.
ûz gahete der dugenthaffte man.
er sprach: < der tûfel hât alle die hursten hin,
die umb daz wasser solden stan .>
Nach im ilten die heidensche diet.
Morolff kunde sich verbergen nit.
sie vingent den vürsten lobesam.
sie bundent ine alsô sere,
daz im daz blut zu den nageln ûz trang.
Sie liessent sich nider ûf daz wal.
zwen rîter gingent vor ine zu tal,
sie vurent über den wilden se.
dâ seitent sie die mere
der edeln künegin her.
Den zwein gabe sie daz botten brot,
einen vehen mantel, der was von golde rott.
drissig marg wolt sie den andern geben,
wann sie brachten gefangen
den uzerwelten tegen.
Die nacht begunde sich sigen an,
er schilt wachte pflagen zwelff man.
Morolff man gebunden sach
bitz an den ersten slaff.
gerne mogent ir horen, wie er sprach:
 <
Woltent ir mir losen diese bant,
ich hân erkundet vil der lânt,
ich wolte iuch vremde mere sagen,
was ich in der judischeit
unde inn der heidenschafft erlitten haben!>
Vier der besten losten im sin bant.
er seite ine manec âventiure zuhant,
untz daz sie alle durstern began.
her vure zoch er sin barillin,
an den munt satzte es der vürste lobesam.
Er det ine sin liste kunt,
über sin kele kame im kein drung.
er sprach: < ir heren, durstert iuch icht?
sô drinckent alle vast,
ir entbizent bessers wines niht .>
Dem besten gap er es an die hant.
die drunckent vast unde vielent nider ûf daz lânt.
der ine alsô sere bant,
Morolff mit sin selbes swert
er im daz heubt abe swang.
Er sprach: < daz solt du zu botten brot haben.
ich wil dîn kleider selber vor die künegin tragen .>
Morolff der listige man
der nam die eilffe bî dem hare,
er zoch sie von dem zwelfften hin dan
über daz gevilde breit,
der stolcze tegen unverzeit,
abe dem berge in daz dale.
er raûfte sie alsô sere,
daz sie ûf dem heubte wurdent kale.
Ein schere nam er ûz der deschen, daz ist war,
oberthalp den oren sneit er abe den eilffen daz har.
er nam ein scharsas in die hant
unde schar iglichem ein platten.
er sprach: < nû singent, ir heren, allesant .>
Dâ sprach der listige man:
 <diz mocht ein bischoff nit hân gethan .>
er sprach < werent gewihet die helden bald,
sie besungent wol ein wites munster,
ir stime ist wol sô manegfalt .>
Alsô morolff daz hette gethan,
er hup sich balde zu dem mere,
dâ er sin schiffelin hette gelân.
er drat dar ine unde stiez daz schiff ûf den see.
dâ vurte er des kemerers kleider
selber vor die künegin her.
Sin hare daz was kruz unde dâ bî val,
sin antlitz was glich dem kemerer über al.
der vil listige man
dâ schilt er sin schiffelin
schon gein der burge hin dan.
Morolff liez sin schiffelin stan,
er lieff czu der porten unde hiez ine in lân.
er sprach: < ich kum über den wilden see,
Morolff ist gefangen,
ich wil es sagen der künegin her .>
Die porte die wart ûf gethan,
Morolff wart in die burg gelân.
dâ er vor die künegin ging,
der künec unde daz gesinde
ine vor den kemerer enphing.
Er sprach: < nû sage mir von dem listigen man .>
er sprach: < here, er ist gefangen
unde komet niemerme von dan .>
Vore sprach: < sô wil ich mich slaffen legen .>
er hies ouch die bette bereiten
künec vore der heidensche tegen.
Dâ er zu bette solde gan,
dâ segenten ine czwelff heidensche cappelân.
czu im ging die vrauwe wol gethan.
aller erst wart vil unmussig
Morolff künec salmans man.
Morolff der tegen unerkant
der name ein dalen dranck an die hant.
er knuwete vor den künec rich,
er drenckte sie beide,
dâ entslieffent sie sicherlich.
Die cappelân woltent von dannen gan,
Morolff hiez sie stille stan.
er gabe ine des selben drincken an die hant.
sie drunckent alle vast
unde vielent nider ûf daz lânt.
Morolff der mere helt guot
die czwelff cappelân er ûf hup.
er trug sie zu einer steins want,
er schrenckte sie über einen hûfen
gegeneinander alle sant.
Morolff der stoltze tegen guot
einen cappelân er ûf von der stette hup.
der vil listige man
er trug ine künec voren an sin bett
czu der schonen vrauwen wol gethan.
künec vore er abe dem bette nam,
er leite in zu der wende
zu einem jungen cappelân.
die cappe zoch er dem eltesten cappelân ab,
er leit sie vil wunder schiere
dem rîchen künec vore an.
Ein schere nam er ûz der teschen, daz ist war,
oberthalp den oren sneit er abe dem kunige daz har.
er nam ein scharsas in die hant
unde schar im ein blatte.
er sprach: < nü wis ein bischoff
über die andern alle sant .>
Alsô daz morolff hette gethan,
er hup sich gegen dem mere,
dâ er sin schiffelin hette gelân.
er dratte dar ine unde stiez ûf den see,
dâ swebte er ûf bitz morn tag,
dâ erwachte vore der künec her.
Dar nach er ein wile stille lag,
vor ware ich daz sagen mac,
uncz daz er sich bas versan.
dâ welt er die künegin minnen,
dâ ergreiff er einen jungen cappelân.
Dâ daz der cappelân befant,
zu samen zwang er sin hant.
er gap im einen oren slag
mit alsô grossen krefften,
daz er ein wile stille lag.
Dâ im der oren slag vergie,
der künec vore dâ nit enlie.
er sprach: < edele künegin her,
ir sint bî mir gewesen sieben jare,
ir gedatent mir diz nie mê .>
unde dâ er die cappe an im selbe gesach,
gerne mogent ir horen, wie er sprach:
 <wellicher tûfel leit mir die cappe an?
hie ist gewesen sicherlich
Morolff künec salmons man .>
Dâ vore der heidensche man
an daz bette wolte gan,
dâ vant er bî der vrauwen einen nacketten cappelân.
er nam ine bî dem beine
unde zoch ine verre dort hin dan.
Er sprach: < wol ûf, ir cappelân,
laûfent metten singen,
lazent mich zu der vrauwen gan.
uwer nacht ist besser gewesen dan die mîn,
ich lage ûf der erden
unde ir hie bî der künegin .>
Der cappelân ûf gesprang.
künec vore ging an daz bette,
die wile was im nit lâng.
dannoch slieffe die vrauwe wol getân.
dâ sprach der künec vore:
 <ir mochtent daling wol ûf stan .>
Dâ sie im under sin augen sach,
gerne mogent ir horen, wie sie sprach.
ir wart uzer massen zorn.
sie sprach: < rîcher künec vore,
wellicher tûfel hât dich beschorn?>
Er sprach: < es hât die gottes stime gethan.
wir sullent die sunde bussen,
die wir an salmon hân getân .>
in der burge hup sich ein luter schal,
Morolff sang ûf dem se,
daz die burg nach im erhal.
Alsô vore die stime dâ vernam,
an die zinne lieffe der heidensche man.
er sprach: < morolff, stoltzer degen here,
nû habe ein wile stille,
bitz daz dich gesehe die künegin here .>
Dâ sprach der listige man:
 <ich enmac nit lenger hie bestan.
was wilt du enbieten salmon dem heren mîn?
ich wil varen gein jherusalem,
here, daz laz dir gesaget sin.
Here, ich wil varen über mere,
ich sende dir salmon unde ein krefftiges here .>
dô morolff wolt dannen varn,
dô hiez der rîche vore
die wege vil wol bewarn.
Ee daz sin morolff wardt gewar,
dô was er mit xxiiij galleen umbfaren.
er det in sîner liste kundt,
vor ir aller angesicht
sencket er sich an den grundt.
Ein rore in daz schifflin gieng,
dar durch morolff den atum enpfing.
daz hât er wol gemachet dar an
mitt einem starcken leder
Morolff der listige man.
Ein schnür die lag oben dran,
daz dem tugenthafftigen man
daz ror nit liez brechen ab.
er verbarg sich zu dem grunde
vollichen vierzehen tag.
Er möcht anders nit sin komen hin,
wan die heiden ritten ûf daz leben sin.
er wallete ûf dem wilden se sechs unde drissig tage,
dô wurffent in die winde
gen jherusalem in die habe,
von dannen der listig barn
vor siben jaren was ûz gefarn.
dar nach walte der tegen her
vil wunderlichen balde
vur die guoten burg cze jherusalem.
dô sach er den kung salmon stan
under mengem werden dienstman.
dô erkant niemant den elenden man,
dar umb der tegen edele
vil trübe ougen dô gewan.
Sin har was im worden halbes gra,
dâ von erkante morolff niemant dâ.
Salmon wolte von dannen gan,
Morolff der stolcze tegen her,
der batt in ein wille stille stan.
Er sprach: < künec, ich höre sagen ie,
du hörtest gern vremde mer,
die kan ich dir wol sagen hie,
wan mir sint die lânt alle kunt,
vil rîcher künec edele,
von der elbe uncz ûf der termont.
Von dannen bin ich gefaren über se
ûf aventüre har czu jherusalem .>
Salmon in dô bî der hende nam,
er vurt in gezögenliche
mit im über den hoff hin dan
an ein zinen, die was von marmel schön graben.
er begunde im menge aventur sagen,
dô von salmon jamern began.
 <owe>, sprach er, < morolff
was mîn getruwer dienst man.
Den sant ich über daz wilde mer nach mînem schonen wîp,
nuo hett er in der heidenschaft verlorn sin lîp .>
Morolff sprach: < künec, leider daz ist war,
er was mîn walbruder
vollenclich sieben jar.
Ich hân ine inn der heidenschafft begraben,
daz heiz er mich dir rechte sagen .>
Salmon weinen dâ began.
er sprach gezogentlich:
 <nû sage mir vurbaz, du wallender man,
wo hast du ine in der heidenschaft begraben?
des solt du mir die rechte warheit sagen.
sin gebein ist mir alsô recht liep,
ich gibe dir mîn truwe,
ich laz ine in der heidenschafft ligen nit.
Ich bestat ine hie zu jherusalem
unde solt es mir an mîn leben gen.
was sol mir nû krone unde kunigrich,
mir ist umb alle welte êre
hinnen vur iemer glich,
daz ich morolff verlorn hân
den lieben getruwen dienstman.
dâ zu was er der bruoder mîn
unde was mir zu liebe gevarn,
des muz ich umer trurig sin
durch mîn vil schones wîp.
was sol mir mîn kuniglicher lîp?
den wil ich hut an got ergen.
mir dut daz groze jamer
nach mînem lieben bruoder we .>
Alsô es morolff ersach,
daz die klage dâ mit truwen beschach,
er sprach: < nû bin ich morolff,
daz wizest, künec edele,
unde bin dir in gantzen truwen holt.
Ich hân dir ouch vunden dîn schones wîp.
wilt du sie wider gewinnen,
sô muz manec rîter wagen sinen lîp .>
dâ geschach im liep unde leit,
von jemerlichen vröuden
kuste er den rîter wol gemeit.
Er sprach: < sô wil ich alles truren lân,
sit daz ich dich gesunt vunden hân .>
er ging in ein kamenaten balde von im,
viel wunderlichen schier
er zaugte im mê der liste sin.
Dâ leite âne der tegen schier
under sin kleider ein vil guot pantzer,
die ring warent wiz unde klug,
man mochte ir nit wol gekiesen,
wann er sie an dem libe trug.
Dâ satzte er ûf ein isen hut,
daruber einen grawen viltz hut,
einen kotzen leit er an,
einen balmen ûf den rucken.
er ging wider vor den keiser stan.
Ein kamerer dort her vur sprang,
er gap im einen slag mit der hant.
er sprach: < daz habe dir, grosser bettelman,
wie getarest du mit dînem gehutze
vor einen rîchen keiser stan .>
Dâ sprach der listige man:
 <here, ir hant gar ubel gethan.
ich enwart nie mê geslagen
vor einem vürsten lobesam.
ir hettent des slages umer sunde,
ir muzent mir zu buze stan .>
Morolff der listige man
dâ die vuste betwingen began.
er gap dem kemerer einen slag
mit alsô gantzen krefften,
daz er dem künec vor den vuzen lag.
ûf sprungent des kunigs salmons man,
Morolff hup sich gein des sales ture dan.
er sprach: < die kruck habe ich gefurt über see,
wene ich dâ mit gewihe,
der gedenckt mîn hin vür iemer mê .>
Salmon von dem gestule ûf sprang,
er winckte sinen helden mit der hant.
er drat hin vur unde sach im under sinen hut.
allererst erkante er morolff
den stoltzen tegen guot.
Der kamerer muste den slag vertragen,
den im der guot walbruder
in die zene hât geslagen.
er sprach: < es ist morolff, czeiget uns die liste sin,
wie daz wir sollent gewinnen
die vil edele künegin .>
Er sprach: < here, daz kan ich wol gesagen .>
abe zoch er sin gewant
unde gehiez es dem kamerer gehalten tragen.
er sprach: < der tûfel muze uwer pflegen,
daz mir sô grozen oren slag
von uwerm waffen ist gegeben .>
Dâ sprach künec salmon:
 <nû rate, morolff, dugenthaffter man,
wie wir wider gewinent daz schone wîp?>
er sprach: < here, daz kan ich wol geratten,
oder ich verliere mînen lîp .>
Er sprach: < künec, gebut einen tornei,
sô koment der helden ein michel teil.
dar ûz welen ich zehen tusent man
unde war ich den vanen kere,
dâ enkan es mir niemer missegan .>
Salmon der wart der rede vro,
einen tornei gebott er dâ.
Morolff er bî der hende nam,
er vurte ine gezogentlich
vor die heren über al.
Dâ wart der listige man
wol enphangen von manegem rîter lobesam.
die ine hettent gesehen in sieben jaren nit mê,
sie vragtent ine alle glich,
obe er hette vunden die künegin her.
Dâ sprach der listige man:
 <sie ist jenhalp des wilden meres tran
ûf der burg zu wendelse.
wir muzent sie mit heres krafft
gewinnen die edel künegin her .>
Dâ sprachen die besten under in:
 <
Morolff, wir wollent mit dir nach der künegin .>
Morolff wart der rede vro.
dâ welte er ûz ine allen
zehen tusent manne dâ.
Er sprach: < künec, nû volge der lere mîn,
heiz ûf sliezen die kamenaten dîn
unde gip den helden dîn silber unde dîn golt sô rot.
war ich dan den vanen leite,
dar volgent sie mir in die nôt .>
Salmon wart der rede vro.
er hiez ûf sliessen die kamenaten dô,
er hiez herfur tragen daz silber unde den schatz
unde daz edele gesteine,
daz man den heren allen gab.
Dâ sprach der listige man:
 <sich, künec, nû hast du recht gethan.
dîn silber unde dîn golt sô rot,
daz wiset manegen künen recken
in den verch grimen dot .>
Die kiele stundent bereit an den staden,
die morolff unde die reise
über daz wasser solden tragen.
dar inne gahetten die helde lobesan.
dâ vurte er zehen tusent
über des wilden meres tran.
Dâ sie über kament an den staden,
Morolff hiez sie stille haben.
roz unde lüte hiez er abe den kielen stan.
dâ sprach gezogenclich
Morolff der listige man:
 <
künec, ich horen sagen ie,
du pflegest guoter sinne,
der wart dir nie als nôt als hie .>
Er sprach: < morolff, ich wart dir zu jherusalem undertan,
ich gibe dir mine truwe,
ich wil an dînem rate stan .>
daz baner er in die hant nam,
er leite daz here zu tal
in einen smalen stig,
den hette er dicke gewallet
nach dem wonder schonen wîp,
verre gein dem vinstern dan.
dâ gap er herberge manegem hochgebornen man.
Morolff sprach: < künec, ich weiz es wol,
warumb du bist ûz komen.
ich gibe dir des mine truwe,
ich hân die mere wol vernomen.
Wir mogent der burg vil nahe sin.
Salmon, vil lieber here mîn,
sich, dâ solt du selber ûf gan.
ûf mine rechte truwe,
daz duncket mich vil guot gethan.
Du solt dar ine wagen dînen lîp,
sô siehest du salome dîn schones wîp.
die ist hubsche unde gemeit,
die minnet dir ein heiden.
sich, künec, daz las dir werden leit .>
Dâ sprach der künec salmon:
 <
Morolff, was hân ich dir gethan,
daz du mich wilt senden ûf mîn leben?
hân ich den zorn umb dich verdient,
daz laz varn, uzerwelter tegen .>
Dâ sprach der vil listige man:
 <künec, nû muz es alsô ergan,
Salome die ist dir alsô liep,
unde ging es dir an dîn heupt,
du enliessest sie bliben nit .>
 <
Die liebe ist gar verlorn,
sie hât den heiden zu einem andern liebe erkorn .>
unde sprach: < hette ich es gewisset zu jherusalem,
ich gibe dir des mîn truwe,
ich were mit dir nie komen über se .>
Er sprach: < künec, du solt âne angst varn,
ich wil dich mit dem liechten stahel wol bewarn.
unde werest du vermeldet zuhant,
sô griff zu der krucken dîn
unde gebar recht als ein kuner wigant .>
An leit im der kune degen schier
under sin kleider ein guot pantzer.
er gabe im ein vil guot stabe swert,
des was der rîche keiser
zu sinen handen vil wol gewert.
Er satze im ûf ein slavenige guot,
dar inne was verwircket mit listen ein stahel hut.
der halff dem künec lobesam,
daz er von manegem heiden
sin ende nie gewan.
Er stiez im in den kotzen sin
bî dem ort ein kleines hornelin.
er sprach: < wan du daz blazest, künec lobesam,
sô kome ich dir zu helffe
wol mit zehen tusent man .>
Morolff der listige man,
der wisette den künec vor den dan.
dâ sach er ein burg, die waz wunnesam.
er sprach: < dar ûf ist konig vore
unde manec heidenscher man .>
Er sprach: < wise mich der stege gein der burge baz .>
Morolff der gefing der rede haz.
er sprach: < war hast du dîn sinne gethan?
ich lag ûf der selben burge gefangen,
wie kume ich den wechtern entran .>
Er sprach: < obe nû dîn helten vurent über se,
sô keme uns niemant zu helffe,
es must uns beiden an daz leben gen .>
dô begunde salman vur sich gan,
iedoch sô sach er sich dicke umb,
ob in morolff icht hisse stille stan.
dô sprach morolff der listige man:
 <du must allein hin in die burg gan.
dar in soltu dich vil wol bekennen.
ich hatt durch dine schöne vrouwen
vil nach mîn lîp verlorn .>
dô begunde heisse weinen künec salmon.
er sprach: < morolff, dugenthafter man,
verlure ich ûf der burge daz leben mîn,
sô thue es durch bruderliche truwe
unde las dir die sele enpholhen sin .>
Er sprach: < künec, dir mac gewerren nit,
über dich von den heiden kein urteil beschicht.
du must daz urteil über dich selber geben.
dâ mit sollen wir in âne gewinnen
beide lîp unde ouch daz leben.
Verurteile dich vor den vinstern dan,
dan kume ich dir zu helffe
mit zehen tusent dîner man.
dîn êre muz dâ vor sich gan.
konig vore unde alle die sinen
mussent die libe verlorn hân .>
Morolff lieffent über die augen sin.
er sprach: < salmon, lieber bruoder mîn,
dîn schone kan sich verbergen niht.
nû leucke du ir nit lâng,
obe dir dîn êre wurde liep .>
Morolff ging dâ wider in den walt.
Salmons gedenck wurden manegfalt.
nû stat er ûf dem witen plân
unde ist in grozen sorgen
der edele künec salmon.
Salmon in die burg gegangen kam,
dâ wart er wol enphangen
von des heiden swester der meide wol getân.
sie sprach: < siest wilkum, wallender man,
wannen komest du der lânde
her in dieze heidenschaft gefarn?
dîn antlit ist sô wonesam,
woltest du bî mir hie gestan,
ich gebe dir willenclich win unde brott,
daz dich dâ von nieman scheide,
es thue dan unser eins tôt .>
Er sprach: < junckfrauwe, ich bin ein sundig man,
ich mac an einer stat die lenge nit bestan.
es ist mir czu einer busse gegeben,
ich muz es umer triben,
die wile unde ich hân daz leben .>
Dâ sprach die maget lobesam:
 <walle bruoder, wie sere ich daz dînem libe vergan.
dir gezeme vil baz ein schones wîp,
dann daz du solt verderben
dînen stoltzen lîp .>
Die maget hup sich von dannen zuhant
in die burg, dâ sie künegin vant.
sie sprach: < vil edele künegin,
es ist ûf den hoff komen
der aller schonste bilgerin.
Es ist der aller schonste man,
den ie kein vrauwe ie gewan.
ja es burnent im die augen sin
vil schone in sînem heubte
als einem wilden velckelin.
Es mac vil wol sin der künec von jherusalem.
vil edele künegin,
er ist nach dir komen über se.
sin augen sint im nit zu gra,
hoffelich stent im sin brahen an .>
daz erlachte die künegin ie sa.
Dâ sprach die vrauwe wol gethan:
 <sô we dir, morolff, salmons man.
hast du ine nach mir gesendet über see,
ich gibe dir des mine truwe,
du gesiehst ine lebendig nimerme .>
Dâ sprach die maget lobesam:
 <sô sol im doch nit schaden,
daz ich ine vermeldet hân.
sô wil ich selber botte nach im sin,
daz er balde rume dînen hoff
als liep im daz heubt si .>
Dâ daz die künegin ersach,
daz der jungfrauwen umb ine was sô ungemach,
sie sprach: < nû heiz ine stille stan,
wann ich will selber schauwen
den vil ellenden man .>
Vier cappelân winckte sie balde dar.
sie sprach: < balde brengent mir den ellenden man .>
dâ sie ine verest âne sach,
nû mogent ir gerne horen,
wie die künegin sprach:
 <
Wiz wilkum, salmon, mîn man.
mir ist leit, daz morolff jungst entran,
daz ich den tegen nit gefing,
daz wissest an zwifel,
unde in hoch an einen galgen hing .>
Er sprach: < daz sint die untruwe dîn.
Morolff warent liep die êren mîn.
du must wider werden mîn wîp,
ich gibe dir des mîn truwe,
oder morolff nimet dir dînen lîp .>
Sie sprach: < dîner minne enger ich nit,
künec vore ist mir dristunt als liep.
bî dem wil ich iemer sin.
ich getruwe im wol der gnaden,
er richte mir über daz heubet dîn .>
Er sprach: < vrauwe, laz mich gesunt hinnen varn,
sô getruwe ich morolff wol vor dir bewarn,
daz er nimer komet nach dir über see,
des gibe ich dir mîn truwe,
unde gleube mir es, edele künegin her .>
Sie sprach: < es duchte dich vil guot gethan,
liez ich dich gesunt von hinnen gan.
du must mir buwen einen ast.
ich gibe dir des mine truwe,
ich wene, daz ir es sit vil wol gebrast .>
Er sprach: < edele künegin her,
ir warent bî mir czu jherusalem,
lânt unde lute warent iuch under than.
edele künegin,
daz sollent ir mich geniessen lân .>
Dâ vurte man den tugenthafftigen man
in ein schone kamenaten hin dan
hinder einen spehen umb hang.
dâ stunt der rîche keiser,
die wile duchte ine alle zu lâng.
Salmon hinder dem umb hang waz,
bitz der heiden über dische gesaz.
dâ der konig vore ûf den hoff gereit,
dâ beschach der edelen künegin
beide liep unde leit.
Wie balde sie im engen ging,
mit wizen armen sie den heiden umbe ving,
sie sprach: < edeler vürste lobesam,
wann dich mîn augen nit sehent,
sô mac ich kein vröude gehan .>
daz sach salmon durch den umb hang,
die wile was im zu lâng.
er sprach: < got, durch die beste dugende dîn,
was mac valscher untruwe
in der künegin sin.
Susser got, du solt mich wissen lân,
sol ich mins dinsts nit baz genossen hân?
mir wil daz mort grim ubel wîp
an dissen stunden
verraten mînen lîp .>
Die dische richte man vor vore dem heidenschen man,
als sînem adel wol gezam.
über die taffel saz der künec rich,
czu im gezogencliche
die vrauwe minneclich.
Dâ der heiden über dische gesaz,
die künegin salmons nit vergaz.
sie sprach: < lieber hêrre mîn,
es ist ûf den hoff bekomen
der aller schonste bilgerin.
Es ist der aller schonste man
den ie kein vrauwe ie gewan.
es mac wol sin der künec von jherusalem.
nû rate, lieber here mîn,
wie sol es im an dem libe ergen?>
Dâ sprach vore der heidensche man:
 <
Salmon mac nit wol in diezem lânde gan.
ist es aber der künec von jherusalem,
git er mir schone antwurt,
ich sende ine wider über see .>
Dâ sprach die künegin her:
 <lazest du ine varen über se,
sine liste kennest du nit,
er rattet dir an dâ heubet dîn.
here, nû sume dich ouch nit.
Nû sich, wo er hinder dem umb hang stat,
es enmac sin keiner hande rat,
er muz jetz vur dich gan.
nû begang du dich mit im wie du wollest,
dînes willes ich ie gefolget hân .>
Nuon ist verratten der küneg salmon,
daz het sin elich wîp getân.
sol er behalten nû sin leben,
des künegs vore schwester
di müs man im ze helffe geben.
ûf stunt die maget edele
vil balde von irem gesidele.
sie sprach: < bruoder, wie sol es dir ergen?
in hât verratten sin elich wîp
nach der ist er komen über see .>
Sie sprach: < bruoder, wilt du behalten dînen lîp,
sô gip salmon wider sin schones wîp.
du solt dich des benügen lân,
daz du im âne alle schulde
sô vil zu leide hast gedan .>
Dâ sprach vore der heidensche man:
 <ich enhan im czu leide nit gedan,
ich wil mir selber haben die künegin
alle die wile ich hân daz leben,
des gibe ich dir die truwe mîn .>
Die maget die hup ûf ir wat,
sie ging über hoff in ein schone kamanat.
ein drinckfaz sie dar ûz genam
mit edelm lutern getranck,
sie brachte es dem künec salmon.
Sie sprach: < nü drincke, ein edeler vürste her,
dich hât verratten dîn elich wîp,
nach der du bist komen über see .>
dâ salmon der künec dâ getrang,
er gap ir gezogenclich
daz trinckvas wider in die hant.
Dâ sprach der künec salmon:
 <vil schone maget wolgethan,
hette ich dich zu jherusalem,
ûf mine rechte truwe,
den taûf mustent ir bî mir besten .>
Dâ sprach die maget lobesam:
 <künec, were daz mime libe gethan,
daz ich mit dir muste über see,
du dunckest mich ein tugenthaffter man,
ich wolt mich mit dir wol begen .>
Sie sprach: < nû vorchte ich, daz ich dir schade.
man nimet unser beide guot ware.
du solt mit mir vor mînen bruoder gan
unde gip im schone antwort,
sô sendet er dich wider über see hin dan .>
Dâ sprach der künec salmon:
 <wie solt ich schone antwort hân?
mir nam doch der bruoder dîn
Salme mîn vil schones wîp.
sin heubt solt wesen mîn .>
Sie sprach: < sô solt du hie gedencken dar an,
daz du nieman mogest hân,
der dir vriste dîn werdes leben.
dar umb solt du im durch alle nôt
ein vil schone antwurt geben .>
Salmon gewan eins lewen muht,
vor den künec vore er sich hup.
er sprach: < vore, du ungetruwer man,
was hast du zu jherusalem
der grozen herze leide mir gethan?
Du neme mir salome mîn vil schones wîp,
ich solt dir hân genomen dînen lîp .>
daz was dem heiden gar ein spot.
er sprach: < rîcher künec salmon,
die rede vergebe dir got.
Du weist wol, künec salmon,
daz ich durch die schone vrauwe
manegen stoltzen helten verlorn hân,
unde daz mich dîn hant gefing,
daz ich zu jherusalem
dru jar in dînen banden ging.
Dâ loste mich salme dîn schones wîp.
durch die wilt du verlieren dînen lîp,
daz ist mir inneclichen leit.
vil rîcher küneg salmon,
was woltest du über den see breit?>
Dâ sprach der künec salmon:
 <künec vore, was hette ich dir gethan,
daz du mit mir vechte einen herten volg wig
umb die edele künegin?
ich solde dir hân genomen dînen lîp.
dîner geburt wolt ich dich geniessen lân,
nû hast du untruwe an mir gethan,
unde sol ich keine wile leben,
sô getruwe ich got sîner gnaden,
du must mir dîn heubt geben .>
Dâ sprach vore der heidensche man:
 <vil rîcher künec salmon,
hettest du mich zu jherusalem, als ich dich hân,
ûf dine truwe,
mocht ich gesunt von dannen gan
ûz der stat von jherusalem
in daz rîche lânt gein wendelsee?
daz sage mir künec salmon,
ûf dîn kristiliche truwe,
mocht ich gescheiden gesunt von dan?>
Salman sprach: < daz wil ich dir sagen.
ich hiez dich wol behalten,
bitz daz es morn begünde tagen
unde hiez dan alle mine man
bereiten einen galgen
sô schon unde sô wunnesam
zwuschen dem walde unde der burge mîn.
daz solt du vil sicher sin,
daz kunde nieman understan,
ich gibe dir mine truwe,
dâ wolte ich dich selber hencken an .>
Dâ sprach vore der heidensche man:
 <nû hast du urteil über dich selber gethan.
nû nement sin war alle mîn man
unde lânt ine ungebunden
vil schone in mîner burge gan,
bitz daz es morne beginne tagen,
vernement recht, was ich iuch sagen,
sô bereiten einen galgen wonnesam,
dâ man den rîchen keiser
âne hencke vor den vinstern dan.
Verluret er hie daz leben sin,
sô belibet ouch mir die künegin
hinnen vur iemer mê,
sô enhan ich keine sorge,
daz morolff nach ir kome über se .>
Dâ sprach die vrauwe wol gethan:
 <sô wol dir vore, du heidenscher man,
wilt du im hie nemen daz leben sin,
ich gibe dir mine truwe,
sô wil ich gern bî dir sin .>
Salmon sprach: < vrauwe, daz ist nit zu vil,
wie gerne ich daz durch dich liden wil,
vil edele künegin her,
ich getruwe got der gnaden,
es sol mir alsô nit ergen .>
künec vore hiez her vur tragen,
daz wil ich üch nemlich sagen,
zwo starcke kettin, die warent isin.
dô hiez er zorneclichen
den rîchen keiser schlissen in.
Nû will man den künec salmon
slissen in czwo vessern vreisam.
dâ inne muz er verliesen
sin werdes leben,
man wolde dan dem leser drincken geben.
dô daz die jungfrouwe ersach,
es was ir leit unde ungemach,
daz man im wolt nemen daz leben sin,
daz begunde sere erbarmen
daz vil schöne megetin.
Vil bald si vur iren bruoder trat.
sie sprach: < wir hant mit vröuden gelept manegen tag,
daz ich dich ernstlich nie gebatt.
nû gib mir salmon den rîchen keiser
nit den dize einige nacht,
daz er one isin bant hie bî uns ge,
wan mir tut daz jamer we,
unde las ich inne denne varen über se,
ach, lieber bruoder,
sô getruwe mir niemer mê .>
Er sprach: < wie woltest du in denne behaben?
uns entran morolff, dô es begunde tagen,
dô vuor er über den wilden se.
entrinnet uns salmon von hinnen,
wir über winden es niemer mê .>
Sie sprach: < unser beder künegrich
unde dar czuo mîn houbt seczen ich
dir cze pfand sicherlich,
unde las ich in varen über se,
sô heis mir mîn houbt abschlân,
ich bitte dich vrides niemer mê .>
Er sprach: < sô beger ich pfandes von dir nit mer,
unde liezest du in varen über se
unde werest du von tusent sippen die schwester mîn,
dîn houpt liez ich dir ab schlân,
des gib ich dir die truwe mîn .>
Die maget wolt von dannen gan,
küneg vore hiez si stille stan.
er sprach: < schwester edel unde rich,
nû enpflieg sin wol nach êren,
wan er ist ein vürste löbelich
über die guotten stat ze jherusalem.
mich ruowet sicher sin tugenthaffter lîp,
sol im dar an missegen,
unde getörst ich vor salome der vrouwen wol getân,
ich liez in wol gesunt
wider im ze lânde gan .>
dô sprach die junge künegîn:
 <bruoder, dar umb las dich gebetten sin .>
die maget hub sich von dannen cze hant,
czwo isine kettin wurdent her vur getragen,
die warff si vast an die want.
Sie sprach: < wol ûf, küneg salmon,
mîn houbt ich vur dich geseczet hân,
biz daz es morne beginne tagen.
ich getrüw dir wol der gnaden,
du helffest mir es vil wol gehaben .>
Dâ sprach der künec salmon:
 <vil schone maget wol gethan,
ee dann ich dich liesse an dirre nôt,
ûf mine rechte truwe,
ee wolt ich bî dir bliben dot .>
Die jungfrauwe salmon bî der hende genam,
si vurte ine über hoffe
in ein schone kamenaten hin dann.
dâ was vil wunders inne geschriben.
dâ inne wart dem rîchen keiser
die lânge nacht wol vertriben.
Sie bracht im einen schonen spielman,
ein tutsche harpff er in die hant nam,
einen vehen mantel sie im gap.
sie sprach: < nû diene wol dem rîchen keiser
nit mê dan diese einige nacht.
Sô wil ich selber bî iuch sin,>
sprach dâ die junge künegin.
ûf daz gestule sie zu im saz,
sie troste ine wol mit vlize,
untz er sîner sorgen gar vergaz.
Ein drincken wart dâ her vur getragen,
ich wil es iuch werlich sagen,
daz brachte die junge künegin her
mit alsô schonen zuchten
dem edelen vürsten von jherusalem.
Salmon bî der jungfrauwen saz,
bitz er sîner sorgen dâ vergaz.
sie was sô rechte minneclich,
daz der rîche keiser
war vröudenrich.
Dem spielman er die harp ûz der hende nam,
er leit die ûf sine beine,
vil schone streich er dar an.
er gedacht an künec davit den vatter sin,
der vor der alten troige
herdacht daz erste seiten spiel.
Der waz ein edeler vürste her
ûz der guoten stat von jherusalem.
dannen was ouch der künec salmon.
vil wol kunde er der engel griff,
der done der was wunnesam.
Die vinger gingent im vil schone gar,
des name die jungfrauwe genot war.
sie sprach: < du bist ein kluger spielman,
ich nime es ûf mine truwe,
ich wolte mich mit dir wol began .>
Zu im saz daz megetin,
si rumet im in daz ore sin.
sie sprach: < rîcher künec salmon,
ûf dîn truwe,
wilt du nit von hinnen gan
unde wilt nit varen über se?
mîn helte sint sere mude,
ich heiz sie alle slaffen gen.
ich bin mînem bruoder alsô liep,
ich gibe dir des mine truwe,
er dut mir an dem libe niht .>
Er sprache: < jungfrauwe, was solt mir dan daz leben,
solde ich mîn sele umb dich geben?
ich wil bî dir in sorgen stan
die nacht bitz an den morgen,
wie es mir danach sol ergan .>
Sie sprach: < sô enkan ich dir gehelffen niht.
morn vruge sô komet die heidensche diet,
czwey tusent oder mê,
sie klagent ûf daz heubet dîn.
mir tut daz jamer alsô we,
daz ich dir nit gehelffen kan.
vil rîcher künec salmon,
sie verteilent dir dîn leben.
du muhst mich ummer ruwen,
du bist ein uzerwelter tegen .>
Dâ sprach der konig salmon:
 <ich getruwe vil mînen engeln
in dem walde, daz sie mich nit enlân.
nû swig, mir tunt dîn trehen we,
unde kume ich umer ûz dirre noit,
ich danck dirs, edele künegin her .>
dô die rede ein ende nam,
von dem tage es liechten began.
dô erwachte vore der küneg her.
dâ vurte man vor gerichte
den edelen vürste von jherusalem.
Er hette besendet mage unde dinstman.
sie kament ûf den hoff geritten unde gan
zwey tusent oder mê.
sie klagent alle glich
über den vürsten von jherusalem.
Sie sprachent: < vore, vil usserwelter tegen,
richte uns über salmons leben,
sit er uns ist komen in diz lânt .>
 <daz thun ich vil gerne,>
sprach der künec zuhant.
daz urteil daz wart schiere gethan
über den künec salmon,
daz man den keiser lobesam
solde hencken vor der burge
vil verre vor den vinstern dan.
ûz der burge volgten vrauwen unde man
dem rîchen küneg salmon
vil verre vor den vinstern tan,
dô man dem rîchen keiser
sin leben sölte genomen hân.
Die jungfrauwe nebent im reit,
mitt irem vehen mantel
sie im den sweiz abe reip.
sie sprach: < du bist ein vürste lobelich,
dîn varbe ist noch unverblichen,
wann du bist den rosen glich .>
Morolff hette ine ûz der hute nit gelân.
er reit vor den walt
unde warte gein der burge hin dan,
unde dâ er sie von verren komen sach,
er reit wider zu den sinen.
gern mögent ir horen, wie er sprach:
 <
Wol ûf, ir helten lobesam,
koment zu helffe uwerm heren salmon!>
alsô sprach morolff der vil listige man:
 <ûf mine truwe,
ich sach in in grossen noten varn.
Wer noch hut waget sinen lîp
durch sinen rechten heren,
was got dem grosses lones git!
ir helden, ir sollent nit verzagen,
komen wir umer gein jherusalem,
vil rîche miete sollent ir haben.
Die vurte sint gar dieff,
wir mogent daz mere nit beritten,>
alsô morolff zu ine allen rieff,
 <unde gedenckent nit an uwer schone wîp
unde an uwer kinde dâ heim,
daz uns nit blode werde der stritt .>
Dâ sprachen die besten under in:
 <
Morolff, woltent wir verzaget sin,
sô werent wir nit komen über see,
daz solt du wizen stoltzer tegen guot.
nû begang dich mit im wie du macht,
wir entwichent dir nit einen einigen vuz
unde soltent wir sterben in unserem blut .>
Alsô morolff die rede dâ vernam,
er was ein vröudenrîcher man.
er hât gefuret über see
zwen tempel hêrren,
die nam der tegen her.
Er befalch ine ein here schar
unde sprach: < nû leitent sie vor den walt
unde nement vil gnote war,
obe got mir den sig under dem galgen wolle geben,
alle die gegen der burge vliehent,
der sollent ir keinen lassen leben .>
Er sprach: < edeler here, herzog vriederich,
durch dîn tugent bit ich dich,
ach, hochgelobter tegen lobesam,
nû vure du durch dînen heren
ein schare mit dir vor den dan .>
Dâ rittent sie alle vurbaz.
Morolff hiez sie erbeissen ûf daz graz.
er sprach: < nû bindent ûf die helme liecht,
ich sage iuch ûf mine truwe,
wir gewinnent sie âne arbeit nit .>
Dâ erbeiztent sie nider ûf daz lânt,
ir helme bundent sie ûf zuhant.
sie sprachent: < morolff, du dugenthaffter man,
nû ensume dich nit lânge,
kume zu helffe dem kunige salmon .>
Dâ sprach der listige man:
 <nû las uns warten, wellichen tûfel
wollent sie mit im anvahen.
sie mussent es halber under wegen lân.
künec vore unde alle die sinen
mussent die libe verloren hân .>
Die heidensche diet under dem galgen lag,
Salmon mit der künegin reden pflag.
er sprach: < vrauwe, durch die beste tugent dîn,
nû helffe mir, daz ich geblase
dristunt mîn kleines hornelin.
Es sol mîn urkunde sin,
daz sant michel entphae die sele mîn.
es vernimet die engelsche diet,
sie nement der selen war
unde lânt sie verderben niht.
Du weist wol, vrauwe wol gethan,
daz kein vürst verdirbet,
man solle ine dri stunt in sin hornelin blasen lân .>
der vrauwen wart der reden zorn.
sie sprach: < rîcher künec salmon,
den rat hât dir morolff uzerkorn.
Wer in hie lat blasen sin horn,
sô mussent wir alle unser leben hân verlorn.
heiz wartten gein dem walde hin dan,
wie daz der künec gefugett,
im koment zu helffe sine man .>
Konig vore wart der rede zorn.
er sprach: < salmon, nim du dîn horn
unde setze es an dînen munt,
unde thuest du es gern,
sô blase es mê dan zehen stunt,
unde kement dir zu helffe alle dine man,
sô bist du doch der aller erste,
der den lîp muz verlorn hân .>
Salmon wart der rede vro,
er suchte in sînem kotzen
sin kleines hornelin dâ.
Er satzte daz hornelin an sinen munt
unde bliese es mit krefften,
daz vernament sin helden zu stunt.
die slevenie stiez er in daz graz,
die krucke nam er in die hant,
daz er ir ûf dem rucken nit vergaz.
Dâ daz die künegin ersach,
gerne mogent ir horen, wie sie sprach:
 <nû sage du mir, künec salmon,
waz sol dir die krucke in der hende?
du hast es durch ein valscheit gethan .>
Dâ sprach der künec salmon:
 <schone vrauwe wol gethan,
ich hân sie mit mir gefuret über se,
man sol sie czu mir hencken,
sie kumet über see nimer mê .>
Morolff hette gemacht dri schar,
ein was swartz gefar,
die ander wis als dann der sne,
sô was die dritte bleich gefar,
die vurte morolff selber der stoltze degen her.
Die junckfrauwe wartette gein dem walde hin dan.
sie sprach: < ein here, dugenthafter man,
der vert mit einer swartzen slevenie
wan ine der wint ein wenig under wieget,
sô ist sin harnasch wiz als ein hermelin .>
Die junckfrauwe balde vor salmon drat,
die rechte mere sie ir sagen batt.
sie sprach: < nû sage, künec salmon,
ûf dine truwe,
wie ist dîn michel gethan?
daz solt du mir rechte sagen,
wan ich siehe einen heren dugentlichen haben
unde varen under einer swartzen slevenie,
wann ine der wint under wieget,
sô ist sin lîp wiz als ein hermelin .>
Er sprach: < jungfrauwe, siehest du eine swartze schar,
daz sint die tûfel unde nement mîner selen war.
siestu eine bleiche schar,
daz sint unsers hêrren mage
unde sint komen ûz der hellen dar.
Sehestu du ein wisse schar.
daz sint alles engel unde nement mîner selen war,
wan ich bin ein sundig man.
den strit macht du gerne schauwen,
den sie umb die selen werdent hân .>
Dâ sprach die junge künegin:
 <
Salmon, daz mac gar wol sin.
du hast dîn engel her
mit dir her gefuret
ûz der guoten stat zu jherusalem.
daz sint dîn dinstman,
sie wellent dich in noten nit lân.
sie komen dir czu helffe vor dem walt,
dâ von saltu dich woll gehaben,
Salmon, kuner degen balt.
Ach rîcher künec salmon,
wilt du mich allein in den noten lân?
nû slahe vast mins bruoder man,
ûf mine truwe,
du must mînen willen hân .>
Salmon ir des sine truwe gap.
er sprach: < nû wichent ûz den rossen ûf der stat,
vil edele künegin her,
unde ist es, daz ich gesige,
ich vure iuch mit mir gein jherusalem .>
Salmon bliez zu dem andern male sin horn,
dâ kam vor den walt manec rîter hochgeborn.
dâ daz salome die künegin ersach,
sie begunde heize weinen.
gerne mögent ir hören, wie si sprach:
 <
Sehent ir daz zeichen, daz dort her weget der wint?
daz vuret morolff selber, es ist des ubeln tûfels kint .>
sie sprach: < wirt er mich siechtig an,
ûf mine rechte truwe,
den lîp muz ich verloren hân .>
Dâ sprach vore der künec rich:
 <nû gehalte dich wol, schone vrauwe minneclich,
unde kement im zu helffe alle sin man,
sô ist er doch der erste,
der den lîp muz verlorn hân .>
Dâ salmon die rede vernam,
die krucke er vassen dâ began.
dar ûz zoch er ein guot stabe swert,
des was der rîche keiser
zu sinen henden vil wol gewert.
daz sahent künec voren man,
âne lieffent sie den tegen lobesam.
dâ wart ein herter strit erhaben,
von dem künec salmon
wart vil manec heiden erslagen.
Salmon stunt in grozer nôt,
er slug vunffthalp hundert dot,
ee daz dem tegen lobesam
kame zu helffe
deheiner sîner dinstman.
Salmon der tegen kune
der was strites worden mude.
daz sach der heidensche man,
selbe czwelffte sîner helde
lieff er den keiser an.
Salmon stunt in grozer nôt,
er slug die eilffe heiden dot.
daz sach vore der heidensche man,
mit sînem scharpffen swert
lieff er den künec salmon an.
Er gap im einen slag über daz heubet sô groz,
daz im daz blut zu beiden oren ûz schoz
unde daz er viel ûf daz lânt.
were morolff nit komen schier,
sô hett er den tôt gehabt an der hant.
Morolff der schûf im ungemach,
biz er daz her dristunt durchbrach.
er kam geritten dô zehant,
dô er den küneg salmon
in grossen unkrefften vant.
Er erbeiste nider ûf daz lânt,
er hub salmon ûf mit der hant.
er sprach: < nû wol ûf, künec salmon,
küneg vore unde die sinen
müssent den lîp verloren hân .>
daz sach vore der heidenisch man,
dô lieff er an den tegen lobesan.
er gab im mit krefften einen schlag,
daz morolff der tegen edel
vor im ûf den knüwen gelag.
Morolff wider ûf gesprang,
sin swert im in den henden erclâng.
er sprach: < nü wer dich, heiden, an der zît,
ich wil dich noch hüt erhencken,
umb daz du salmon neme daz schöne wîp .>
dô der heiden daz vernam,
dô wolt er vlichen von dan.
Morolff im dô nach gesprang.
er gap im kreffteclich einen schlag,
daz er muost vallen über sinen danck.
Er sprach: < wo nû, heidenscher man?
ich wil dir nû alles gelten,
daz du uns zu leide hast getân.
ich wil dich verderben an dine zît
unde wil ouch zu dir hencken
Salome daz ungetruwe wîp .>
dô daz die künegin vernam,
sie vloch hinder künec salmon.
sie sprach: < salman, uzerwelter tegen,
durch aller vrouwen êre,
vriste mir mîn werdes leben.
Was ich dir zuo leide hân getân,
ach rîcher küneg salmon,
daz wil ich dir getuon niemer mer,
des gib ich dir mîn truwe,
ich wil mit dir varen über se .>
Morolff der ving den heidenschen man,
daz was ein rîcher vürste lobesan,
unde vurte in zu künec salmon.
dô brach er im von den henden
Salome die schöne vrouwen wolgetan.
Er sprach: < wie nû, ungetrüwes wîp?
nû mustu verlieren dîn lîp .>
bî der hende er si dô gefieng,
anderthalp der küneg vore.
mit in beiden er under den galgen ging.
dô sprach die vrouwe wolgeton:
 <warumb helffent ir mir niht, küneg salmon?
küneg vore ist der schuldig man,
dar umb sollent ir in hencken.
sin zouber hett mir vil ze leit geton .>
dô sprach vore der heidensch man:
 <warumb schwigent ir nit, vröw wolgetan?
ja du ungetruwes wîp,
unde komest du gesunt von hinnan,
du verrattest noch salmon sin werden lîp .>
dô sprach die vrouwe wunnesam:
 <
Salmon, ich sölt dir sagen ein troum.
mir ist getröimet in dirre nacht,
daz ich an dînem arme schlieff
unde mir sô liebe nie geschach.
Czwen valken schwungen mir ûf mîn hant.
der troum ist mir wol bekant.
daz sol sin ein sun löbelich.
hêrre, der sol noch besiczen
dîn vil werdes künegrich .>
dô sprach morolff der uzerwelte tegen:
 <den troum wil ich dir widerwegen.
es ist ein wite eichin,
dar czü ein hocher galge,
der zweier soltu sicher sin .>
Salmon lachen dô began.
er sprach: < morolff, hab dir den heideschen man
unde las mir daz wunder schone wîp.
daz wil ich, tegen edele,
iemer verdienen umb dînen lîp.
Sie hât mir des ir truwe gegeben,
si wolle stette iemer pflegen
unde wil es ouch getuon iemer mer.
ich wil sie bas versuochen,
ich wil si mit mir vuren über se .>
Morolff sprach: < künec, daz ist under czwein
unde ist der wandel nû daz ein.
vürestu si mit dir über se,
sô gib ich dir des mîn truwe,
sie schendet unde schedigot uns noch mê .>
Morolff hing vore den heidenschen man,
der was ein vürste lobesan.
er brach im die burg unde brant daz lânt.
alsô gesigoten nach grossen êren
die stolczen rîter alle sant.
dô der küneg salmon
den sig an vore gewan,
er sprach: < suche mir die junge künegîn her.
die het mir schöne gedienet,
ich wil si mit mir vuren gen jherusalem .>
Morolff hub sich von dannen zuhant
über hoff, dâ er die jungfrouwen vant.
er sprach: < nû wol ûf, künegîn her,
mich hât nach dir gesendet
Salmon der vürste von jherusalem .>
Sie sprach: < morolff, sag mir ûf die truwe dîn,
het mîn bruoder vore noch daz leben sin
oder gesich ich in lebendig niemer mê?>
er sprach gezögenlich:
 <schwigent, lânt die rede sten.
Ich hân im den brutloûf gegeben
unde erhencket an ein galgen,
daz er in der lûfte möge schweben .>
die maget sere weinen began.
sie sprach: < was hett der keiser edele
an mir armen megtin dan getân!
Ich bin nû verwisset iemer mê.
er solt es hân geton sînem wibe,
die er mit im wil vuren über se.
doch salome daz ungetruwe wîp
die hât verratten mînen bruoder
den sinen wetlichen lîp .>
Sie sprach: < morolff, uzerwelter tegen,
du solt mînen bruoder wider von dem galgen nemen
unde bestatten in den sarck, dô mîn vatter inne lit,
sô zög ich dir ein kemnaten
die dir vil rottes goldes git .>
Morolff von dem galgen loste den heidenschen man,
er was ein hocher vürste lobesan,
unde bestatt in in daz grab, dô sin vatter inne lag,
mit hart grossen êren,
vur war ich daz gesagen mac.
Die jungfrauwe morolff bî der hende nam,
sie vurte ine über hoffe
in ein schone kamenaten hin dan.
alsô sie die wite ûf entsloz,
dar ûz schein golt unde edel gestein.
sin vröude wart michel unde groz.
Dâ sprach die maget wol getân:
 <
Morolff, dugenthaffter man,
dîn helde die du hast gefuret über see,
den gip du kreffticlichen solt,
sô entwichent sie dir nimer mê .>
Morolff lachen dâ began,
er winckte sinen helden zu im dan.
er gabe ine silber unde rîchen schatz.
dâ sie den geteilten,
dâ hup sich ein tornei an der stat
ûf einer heiden, die was breit.
dâ sprach manec rîter wol gemeit:
 <wolt got, morolff, tugenthaffter man,
daz du zu allen ziiten
groz reis soltest hân .>
Die kiele stunden bereit an den staden,
die morolff unde sin mane
über daz wasser soltent tragen.
dar ine iltent die helten vil gemeit.
dar an lagent sie untz an den zwelfften morgen.
aller erst kament sie zu grozer arbeit.
Ein burg die was sô wunnesam,
die woltent sie zurbrochen hân.
ee daz die wile ein ende nam,
dâ wurdent schiere die mere
dâ hin gein duscan kunt gethan
eime kunige, der hiez izolt.
der bot silber unde golt
über den künec von jherusalem.
er gewan der ubeln heiden
wol drissig dusent oder mê.
Ein baner man im âne gebant,
daz nam ein herzog in die hant,
daz was rot unde wiz.
dar inne lag gemalet
ein bantier unde zwen wurme grimelich.
Die soltent bezeichen, daz
es künec isoldes was.
ein herzog es in die hant genam,
er vurte die ubeln heiden
vast von dem lânde hin dan
dâ hin gein wendelse in daz lânt,
daz was verherget unde verbrant.
er brachte drizig tusent oder mê,
die vurte er mit nide
über den vürsten von jherusalem.
Dâ sie morolff verest âne sach,
gerne mogent ir horen, wie er sprach:
 <vil rîcher künec salmon,
aller erste sich ich ûf der heiden
des rîchen künec isoldes van.
Sin vatter wart vor jherusalem erslagen.
er hiez berzian, ich wil es nemlich sagen,
künec vore was sin oheim.
wir sint mit nide bestanden,
des hân ich aller zwiffel kein .>
Dâ wart bestanden konig salomon,
des will ene der konig isolt nit erlân.
er will im ouch nemen sin wipp.
sie werten sich vromiglich
in dem selben strit.
Dâ sprach der listige man:
 <rîcher künec salmon,
nû nim du zu den handen dîn
vier tuzent sneller helden
unde thu hut dîn ellen schin.
Uzerwelter tegen, herzog vriederich,
durch dîn tugent bit ich dich,
nim du zu dîner hant
dru tusent sneller helde,
die tempel heren allesant .>
Alsô sprach der tegen küne:
 <sô wil ich über die heiden grüne
mit mîner bleichfaren schar.
zu vorderst in dem strit
sollent ir mîn nemen war .>
Morolff der tegen unverzeit
zu vorderst in den stritt reitt,
daz er nie kein wort gesprach,
untz daz er der heiden vaner
von dem roz zu der erden stach.
Dâ der sturmfane under wart gethan,
die heiden musten verlorn hân
beide die libe unde ouch daz guot.
sô vrometent die helde
nit dan angst unde nott.
Morolff hette kreffte gnug.
wie sere unde vast er stach unde slug
mit sîner ellenthaffter hant!
vierdehalp hundert heiden
vellte er ûf daz lânt.
unde der herzog vriederich
der vachte ouch unmessiclich
mit sîner ellenthaffter hant!
dru dusent heiden
vellet er ûf daz lânt.
Salmon der was schon bereit,
als uns die aventure seit,
er unde ouch sin helden guot,
sie vromten durch die ringe
daz vliesende blut.
Isolt was ein künec rich,
er trang gein im unmesiclich,
als einem edeln vürsten wol gezam,
mit alsô gantzen krefften
ûf den edeln künec salmon.
Dâ er ine verest âne sach,
gern mogent ir horen, wie er sprach:
 <ist daz der künec von jherusalem,
sô getruwe ich mînem got der gnaden,
er muz mir sin heubt gen.
mîn vatter wart vor jherusalem erslagen,
er hiez berzian, ich wil es iuch nemlich sagen,
künec vore was mîn oheim,
den hett er mir erhangen,
des kumet er niemer wider heim.
Er muz mir lazen daz schone wîp,
oder ich wil verlieren mînen lîp .>
sin swert er zu beiden orten nam,
daz sluge er mit nide
ûf den künec salmon.
Salmon lenger nit enbeit,
er zoch sin swert scharffe unde breit,
er gap künec isolt einen slag,
daz dem selben kunige
daz houbt vür den vüzen gelag.
dô der heiden wardt erslagen,
vil schiere wardt die vlucht erhaben
gein duscan hin wieder dan.
alsô gesigte mit grossen êren
der hochgelopte küneg salmon.
dô liessent sie sich nider ûf den wal,
ir panner stiessent si hin czuo tal.
dô si niemant mê wolt beston,
dô zugent si mit grozen vröuden
hin an dez wilden meres tran.
Vunfftzehen tusent heiden verlorn iren lîp,
Salmon gewan wider sin schönes wîp.
bî der hende er si dô nam,
unde morolff die schönen jungfrouwen,
unde czugent an die kiele hin dan
unde vuoren über den wilden se
in die guotte stat jherusalem.
gar kume die künegîn genaz,
umb daz si von dem heiden
gein jherusalem gescheiden was.
Sô denne die vrouwe wunnesam
gedacht an den heidenschen man,
sô mocht si kume vröude gehan,
biz daz sie aber ein ander heiden
mit grozem zouber ouch gewan.
Dâ von sô sol ein iglich bider man
sin vrouwe selber hutten lân.
wan es wart nie kein hut sô guot,
wan die ein ieglich biderb wîp
nû ir selber tut.
Salmon gewan nie sô wissen list,
in betroge czem andern mal sin schönes wîp.
nû lazen wir die rede beston,
von des küneg vore schwester
söllen wir nû von dem töûf heben an.
dô gieng morolff der listig man
hin vur die jungfrouwen stan.
er sprach: < künegîn her,
du solt dich lassen toûfen,
sô bist du genessen an der sel .>
Des antwurt im die maget lobesan:
 <neina, morolff, tugenthaffter man,
ich bin rüwelichen komen über se,
mir tut der groz jamer
nach vore mînem lieben bruoder we.
daz ich in leider verloren hân,
des muoz ich iemer in truren stan.
lânt unde burge, sprach die künegîn,
die sint mir vremde iemer mê,
des mus ich iemer trurig sin .>
dô sprach morolff der listig man:
 <ach, schöne maget lobesam,
nû las dich toûfen, künegin here,
ich gibe dir mîn truwe,
ich wil dich sin ergetzen iemer mere .>
dô sprach die maget wol getân:
 <wie wiltu mich sin ergetzen, dugenthaffter man?
ich bin von geburt ein künegîn her,
ich enwil mich nit lazen toûfen,
dar sô enbit mich es nit mê .>
dô sprach der tegen lobesan:
 <vil schone maget wolgetan,
sô wenne gestirbet die künegîn her,
sô soltu gewaltig werden
über daz rich lânt czu jherusalem.
Ich gib dir czü manne den küneg salmon,>
alsô sprach morolff der uzerwelte man.
dô sprach die künegîn wol getân:
 <sô wil ich mich lân toûfen,
Morolff, tugenthafftiger man .>
dô gieng der listig man
vür den küneg salmon.
er sprach: < wie nü, keiser edele,
die jungfröuw wil sich lân toûfen,
die uns gefolget über se .>
Dâ sprach der künec salmon:
 <
Morolff, daz laz an dir stan .>
man vurte si ûf den thum hin dan.
ein vil guot siden hemde
leit man ir an.
Die der jungfrauwen meisterin was,
sie hiez ir dâ tragen einen stul,
vor ware sage ich daz,
bitz daz sie sie ûf die schoz genam.
sie sprach: < got, du bist mir zu swere,
ich mac dich nit zu dem daûf wol gethan .>
Zwo herzogin gingent zu dem daûf hin dan,
anderhalp sahent sie den rîchen keiser stan.
sie sprachent: < wir habent uwer hie guoten rat,
wir durffent uwern zu dizen dingen nit,
wer weiz, wie es under iuch zweien ergat .>
Dâ sie ûz dem daûf wart gehaben.
sie wart geheissen affer.
man vurte sie zü dem heiligen grabe.
dar opffert sie ir heubt, daz ist war.
dâ lerte sie den salter
vollecliche vierdehalp jar.
Dâ der daûf ein ende nam,
Morolff ging vor den keiser stan.
er sprach: < künec, missetut dîn wîp iht mê,
ich gibe dir des mîn truwe,
du muhst einen andern botten haben über see.
Einen andern dan mîn,
daz solt du vil sicher sin,
der nû waget sin leben.
ich hette mîn vrihes heubt
durch dînen willen nach gegeben .>
Dâ sprach der künec salmon
 <
Morolff, dugenthaffter man,
sie geduht es niemer mê,
siit daz wir sie von dem künec vore
bracht haben über den wilden see .>
Dâ sprach der listige man:
 <künec, ich mane dich wol dar an .>
dannoch was sie zu jherusalem,
daz wissent âne zwiffel,
die edele künegin her,
untz daz sie bî dem edelen künec salmon
einen schonen sune gewan.
die edele künegin guot,
sie wolte dâ heim bliben,
des hette sie einen steten muht
iemer untz an iren dot.
Salmon kam uzer grozer nôt
volleclichen sieben jar.
nû horent vremde mere,
dâ begunde es aber anders ergan.
Dâ hin gein akers koment mere,
daz schoner vrauwen nit enwere,
dann des künec salmon wîp.
dâ sprach der künec princian:
 <durch sie wil ich wagen mînen lîp.
Ich wil varen über see
in die guot stat gein jherusalem.
dâ gewinne ich sie im an,
oder man sieht mich zu akers
nimer mê under der kronen gan .>
Der edele künec princian
selbe zwelffte sîner man
er wallette über den wilden se.
an dem zwelfften abent
kam er in die stat zu jherusalem.
Dâ die vrauwe wol gethan
solde zu der vesper gan,
mit ir ging der künec salmon.
dâ enphing der rîche keiser
den selben wallenden man.
Dâ die vesper wart gethan,
Princian ging vor die burg stan.
er sprach: < edele künegin her,
nû gip mir ein drincken,
sô enbitte ich iuch nit mê .>
Die vil edele künegin
sie hiez ir einen kopff dar dragen rot guldin.
sie nam ine in ir sne wize hant,
sie bot ine dem kunige princian,
des muste sie rumen schiere daz lânt.
Alsô der heiden dâ getrang,
ein vingerlin er in den win swang.
dar nach trang die vrauwe wol gethan,
dâ begunde sie sich balde senen
nach dem heidenschen man.
Die hant er ir an daz goltfaz zwang.
daz ersach morolff, die wile was im nit lâng.
er sprach: < künec, daz ich hân gesehen,
des gewinnest du niemer êre,
ich wil dir es werlich jehen.
Es sint nit recht bilgerin,
sie werbent umb die künegin.
Salmon, dîn vil schones wîp
sie wil aber wagen
iren wetlichen lîp .>
Dâ sprach der künec salmon:
 <
Morolff, du dugenthaffter man,
wes zihest du die künegin guot?
sie wille doch hie heime bliben,
des hett sie einen steten muht .>
Dâ sprach der listige man:
 <künec, ich manen dich wol dar an,
mîner helffe der wirt dir noch vil nôt,
obe ich sie dir dan leiste .>
vonn dannen schiet der tegen guot.
über zwelff wochen gap
sie im wider einen tag,
daz die vrauwe wol gethan
stal sich über den wilden se
mit dem künec princian.
Die schone vrauwe wol gethan
sie kam wider in die heidenschafft,
uncz daz morolff sie wider gewan
mit alsô groze heres krafft.
Dâ ging der listige man
vor den künec salmon.
er sprach: < vil edeler keiser her,
nû must du selber wallen
nach der künegin über see .>
Salmon weinen dâ begann.
er sprach: < morolff, dugenthaffter man,
nû laz mich dîn straffen sin,
sô wil ich selber suchen
die vil here künegin.
Nû blip du hie zu jherusalem,
lânt unde burge
laz in dînen handen sten,
sô wil ich wagen mînen lîp
unde wil ouch niemer erwinden,
ich vinde dann daz ungetruwe wîp .>
Alsô daz morolff ersach,
daz dem künec alsô rechte leide bescheen was,
er sprach: < künec, woltest du mir dîn truwe geben,
obe ich sie herwider brechte,
daz ich ir hie neme daz leben?>
Salmon im des sin truwe gap.
 <sô gehabe dich wol ûf der stat,
du vil edeler keiser her,
sô enist sie niergent ûf allem ertrich,
sie muz wider gein jherusalem.
Sô wil ich durch die künegin
aller erste zeigen die liste mîn>,
alsô sprach der tugenthaffte man,
 <des gibe ich dir mîn truwe,
rîcher künec salmon .>
daz hare hiez er im abe dem heubt scheren,
zwen ringe stiez er durch die oren.
nû horent aber wunder mere:
den dritten stiez er durch den nack.
die nott leit morolff
durch die künegin allen tag.
Ein wurtze leit er in den munt,
dâ von er sich zurblewet,
recht als wer er ungesunt.
man het ein hare in im ersehen.
er ging vor den künec salmon.
er must im meisterschafft verjehen.
Salmon lieffen über die augen sin.
er sprach: < blip dâ heim, du lieber bruoder mîn.
kumest du alsô siech ûf daz mere,
ergriffent dich die winde,
alle die welt kundent dich nit ernern .>
Dâ ruckte er ûf die slevenige sin.
er sprach: < nû schauwe, du künec,
was hân ich wunders an dem libe mîn.
here, daz tun ich umb den willen dîn .>
er sprach: < thue es durch bruderliche truwe,
unde laz dir die maget enpholhen sin.
Obe ich jenhalp des wilden meres bestan,
sô solt du sie zü einer vrauwen hân .>
einen artzet er gewan.
Morolff durch sine truwe
leit im groze martel an.
Die vuze er an den lîp czwang,
in eines schemelers wise
rumte er jherüsalem daz lânt.
die zehen bant er hinder sich,
die augen in dem heubt
want er nebent sich.
Dâ reit der listige man
gein des wilden meres tran,
dâ er sin schiffelin dâ vant.
dar inne zoch er den esel sin.
dâ rumte er jherusalem daz lânt.
Er wallette ûf dem mere sehs unde drizig tage,
dâ wurffent ine die winde zu akers in die habe.
der vil listige man
dâ senckte er sin schiffelin
zu des wilden meres tran.
Er reit dâ er den künec princian
unde die künegin in einer klosen vant.
sie truwete anderz niergent genesen
ûf dem gantzen ertrich,
wollt sie vor morolff dâ verwircket wesen.
Alsô morolff den künec vernam,
dâ reit er gein der porten hin dan.
er beiste nider ûf daz lânt.
er kroch ûf allen vieren,
dâ er den dorwechter vant.
Dâ er ine verest âne sach,
gerne mogent ir horen, wie er sprach:
 <nû sage, stoltzer tegen guot,
wie lânge hast du an dînem libe getragen
die vil groze armuht?>
Dâ sprach der listige man:
 <here, ich des nit gesagen kan.
daz ich iuch sage, daz ist war,
ich bin ein schemeler gewesen
vollenclich zwentzig jar .>
Er sprach: < du bist des libes arm.
wannen du der lânde bist gefarn,
du bist alsô ein siecher man.
weist du utzit in mînes heren burge,
daz du zu spise wollest hân?>
Er sprach: < dîner spise gere ich nit,
ein drincken were mir alsô liep,
daz wolte ich gerne von dir haben .>
 <nû bei,> sprach der portener,
 <ich wil dir es vor die porte tragen .>
Er ginge dâ er den keller vant.
er nam einen kopff in die hant,
der was von golde unmassen klug,
mit edelm luter drang
er morolffen vor die porten trug.
Alsô morolff dâ getrang,
er saz zu im ûf die bang.
er sprach: < durfftige, ich wil dir sagen mê,
es ist ein tutsche vrauwe
nuwelingen komen über see
mit dem künec princian.
sie ist schone unde dâ bî wol getân,
ir varwe ist luter unde liecht.
ich gibe dir mine truwe,
sie enlat dich unbegabet nit .>
Er sprach: < nû schauwe gegen der hende mîn,
in jennem wizen steine
dâ ist sie verwircket in
vor eime, der heizet morolff.
der ist alsô ein listiger man,
der enwart ir nie mit truwen holt .>
dô sprach der listige man:
 <was kurtze wile
mac sie in dem steine hân
mit dem kunige princian?
daz sage mir durch dine tugent,
es muz mich iemer wunder hân .>
Der portener sprach: < ich wil dir es sagen,
woltest du mit zuchten daz vertragen.
durch mins heren kammenat
ein rore under der erden
zu der edelen künegin gat.
Durch die gat der künec princian
zu der vrauwen wol gethan,
wan der in die klose gat,
der roren huten zwelff graffen,
der er ir aller beste hât .>
Dâ sprach der listige man:
 <nach solichen dingen
sol vragen kein armer man.
ich bit dich durch den got, den du gleubest an,
heiz mir ine ein wile
vor die porten gan .>
Er ging dâ er den künec vant:
 <here, mich hât ein durfftiger man zu dir gesant.
er bit dich durch den got, den du gleubest an,
daz du ein wile
vor die burg zu im wollest gan .>
Gein der porten ging der heidensche man,
nach im manec rîter lobesam.
dâ ine morolff verest âne sach,
er wolde im zu vusse vallen.
gerne mogent ir horen, wie er sprach:
 <
Nû laz stan, es tut dir we.
bedarfft du kleider oder spise,
die wil ich dir geben,
die wile ich hân daz leben mîn,
des gibe ich dir mîn truwe,
unde wilt du gerne bî mir sin .>
Dâ ruckte er ûf die slevenge sin.
er sprach: < nue schauwe, du küneg,
was hân ich wunders an dem libe mîn.
ein artzat mir geheissen hât,
hette ich im zu geben,
er det mir rat .>
Dâ sprach der küneg princian:
 <dri marck goldes soltu von mir hân,
unde wirdest du denne wol gesunt,
bedarfft du denne mê,
sô gib ich dir dennoch zehen pfunt .>
dô er die gabe czü im genam,
vur die porten trang menig rîter lobesam.
sie noment des dürfftigen alle war,
dô nam sie michel wunder,
wie er moechte erkrümen alsô gar.
Ein kemerer sprach zuo der selben stunt:
 <hêrre, er ist von rechter armuot nit wol ungesunt.
erloubestu es mir, hêrre mîn,
ich mach in hutte wol gesunt,
des müz mîn truwe dîn pfant sin .>
Alsô dâ es morolff ersach,
ein wurtze er ûz dem seckel brach.
er leit sie togen in den munt,
dâ von er sich zublate,
als wer er ungesunt.
Dâ sprach der listige man:
 <here, ir hant missehen dar an,
unde ruret mich irgent uwer hant,
ich gibe iuch es mine truwe,
mîn siechtage wirt iuch wol bekant .>
Der kamerer dâ zu im ging,
Morolff er bî dem bein gefing.
er wolte es im strecken von dem libe dan,
Morolff durch groze list
sere vartzen began.
Dâ mitte erwerte er sich des heidenschen man.
er sprang verre von im hin dan.
er sprach: < durfftige, du hast war,
du bist an dem libe nit gesunt
als duer als umb ein kleines har.
dîn hende, dîn vuz unde ouch der munt,
dîn augen in dem heubt sint dir ungesunt.
hoffelich stant dir dîn brawen an .>
er sprach: < ir sullent ine wol beraten,
ir stoltzen rîter lobesam .>
Ee er daz wort ir vollen gesprach,
manec hant man in dem seckel sach.
an dem ringe was kein man,
er gabe im einen gulden pfenig,
der in niergent mochte hân.
Dâ sprach der heidensche man:
 <einen schilling solt du von mir hân,>
alsô sprach der kamerer dâ zuhant:
 <vergip mir, daz dich
ie rurte mîn hant .>
Dâ er die gabe zu im genam,
dannoch sach er dem künec an der hant
ein rot gulden vingerlin,
dâ was mit starcken listen
groz heiltum verwircket in.
Morolff lieffent über die augen dugentlich.
er sprach: < du hast mich wol beraten,
du vil edeler künec rich.
ein geleit solt ich von dir haben,
obe mir uht wider vure,
daz mich nit beraubten die knaben .>
Der künec zoch abe ein brinige, was von golde liecht.
Morolff sprach: < ich mac ir gefuren nit,
dar zu ist sie mir ein teil zu her,
obe ich sie dan verlure,
here, dîn hulde gewinne ich nit mê.
Ein anders sol ich vor dir haben,
ich gibe dir mîn truwe,
ich wil dir es wider tragen .>
er sprach: < durfftig, was gerest du von mir?
durch den got unde du mich bittest,
sô wil ich es gern geben dir .>
Dâ zeigte er ûf daz vingerlin.
er sprach: < were es dusent marck wert,
sô solt es sicher wesen dîn,>
alsus sprach der künec princian.
 <nû reiche von dir dîn hant,
woltest es gern von mir hân .>
Den vinger bot er im dar,
abe der hende zoch es der künec princian.
dem heiltum neigte er ûf den vuz.
er sprach: < here, du hast mich wol beraten,
nû wirt mir der sorgen buz .>
Den esel zoch man im dar,
dar ûf halffe im der künec princian.
urlaup er zu dem kunige nam
unde zu den andern sinen mannen.
dâ schiet er vrolichen von dan.
Morolff der dett ine sine liste schin,
er begunde kutzeln sin esellin.
es begunde hinden unde vorn ûf slagen,
dâ viel er im über daz heubt
abe inn einen dieffen burg graben.
Der edele künec princian
der sprang im nach selbe xij sîner man.
er hup in wider ûf den esel sin.
er truckte ine ein wenig an ein bein,
dâ liez er grozer vurtze dri.
Dâ sprach der listige man:
 <here, ir hant mir we gethan,
daz ich keine vröude mac gehan .>
 <nû kere nach dime got befolhen,>
sprach der künec princian.
Er kerte die strasse verre in die heidenschafft,
daz sie nit gedechten,
er recte über des wilden meres krafft.
dâ die sunne under den gesiedel schiet,
dâ kerte er von der strassen
gein dem sewe breit.
Birtel unde sattel barge er in daz ror,
er ging ûf die strassen
unde wart unmesselichen vro.
ein wurtz er ûz dem munde nam,
sehent, dâ was ein artzet komen,
dâ was ein gesunder man!
Morolff hette sich ouch bedacht,
er hette mit im dar bracht
einen rock alsô rot
unde zwene ruche berte
unde ein harpff, halff morolff uzer nôt.
Morolff bereite sich ûf die vart.
über daz heubett bant er einen ruwen bart,
einen kotzen leit er an,
einen balmen ûf den rucken,
er wart ein wallender man.
ûz dem rore sneit er ein stap an die hant,
dar über lenet er sich zuhant.
er sprach: < nû gip mir urloup, wallender bruoder her,
ich laz dich hie an guoter weiden,
ich wil âne dich varen gein jherusalem .>
Dâ der künec princian
zu der vrauwen slaffen solde gan,
sie sprach: < edeler künec princian,
ûf dîn truwe,
wo hast du daz vingerlin gethan?
daz gap mir salmon mîn man,
dâ ich im jungest entran.
du vil edeler vürste her,
unde wuhst er mich über tusent milen,
er suchte mich über den wilden see .>
Er sprach: < waz sol ich dar âne sparn?
es kam ein armer durfftige
ûf mînen hoff zu mir gefarn.
er was ein armer schemeler,
er bat durch den got, den ich gleubet an,
daz ich im ein gabe gebe.
Ein artzet im geheizen hât,
hette er im zu geben, er det im rat.
dru marg goldes ich im gap.
dâ er die gabe zu im enpfing,
vil schone er mich eins geleites bat.
daz vingerlin ich im dâ gap.
ich gleube nit, daz er lebe morn untz tag,
er ist alsô ein siecher man .>
die edele künegin
vil balde vragen dâ began.
Sie sprach: < wie warent im die augen gethan?>
 <luter als ein spiegel>,
sprach der künec princian,
 <hoffelich stundent im sin brawen an .>
dâ sprach die künegin edele:
 <es ist morolff künec salmons man .>
 <
Nein>, sprach der künec princian,
 <den sach ich zu jherusalem stan.
einen zobel mantel truge er an dem libe sin,
sô ist diz ein armer durfftige,
daz glaube, du edele künegin .>
Sie sprach: < sîner liste erkennest du nit.
besende dine helde,
obe ich dir ie wurde liep,
unde heiz die schiffung gar verlegen.
wer mir den krippel brenget,
den wil ich mit golde wider wegen .>
Dâ besante er sich der selben nacht,
zwei tusent helde
unde her ein michel krafft.
er hiez die schiffung gar verlegen,
dâ kam morolff
zu manchem heidenschen degen.
Der edele künec princian
der nam zu im manegen heideschen man.
dâ wolte er suchen den schemeler,
dâ bekam im morolff selber,
daz prûfen wol an diesser mer.
Dâ er ine verest âne sach,
gern mogent ir horen, wie er sprach:
 <nû sage mir, wallender man,
bekam dir hut oder nechten
ein kruppel ûf einem esel wol gethan?>
Dâ sprach der listig man:
 <here, dâ von ich iuch wol sagen kan.
nechten dâ die sunne under iren gesiedel solde gan,
dâ bekame mir der selbe kruppel
ûf einem esel wol gethan.
Er sprach, er vure von dem künec princian,
er wolt zu einem artzet,
der hette rat zu im gethan.
nû kerent iuch ein wenig vurbaz hin dan,
sô vindent ir den esel sin
vil nahe bî der strazen gan .>
Einen schilling gulden gap im der selben man.
er sprach: < daz solt du zu botten brott hân,
du vil stoltzer tegen guot,
unde kemest du heime czu mînem huz,
ich buste dir alle dîn armuht .>
Die helde ilten alle wider einander hin dann,
dâ vundent sie den esel ûf der strassen gan.
sie vurtent ine zu akerz in die stat.
dâ sprachent die burger alle glich:
 <unser keiner ine mit augen nie gesach .>
Dâ sprach der künec princian:
 <ich wene, mich habe betrogen der selbe wallende man,
der mir seit von dem schemeler,
daz ist gewesen morolff selber,
daz prûfe ich wol an dirre mer.
Salmon hette ine ûz gesant,
er hât erkundet dize lânt.
nû rattent, alle helden mîn,
wie ich vor im moge behalten
die vil schone künegin .>
Dâ sprach ein heidenscher man:
 <here, ich iuch wol geratten kan.
vurent den esel vor die künegin,
unde ist, daz sie ine erkennet,
sô was es morolff der bilgerin .>
Man vurte den esel vor die künegin dan.
sie sprach: < ich sahe ine
zü jherusalem vor dem tempel stan,
dâ truge er alle tage stein hin dan.
nû wartent gein der schiffunge,
Morolff was der wallende man .>
Morolff bereite sich ûf die vart.
abe zoch er sinen kotzen
unde ouch sinen ruwen bart.
stabe unde desche barge er in daz ror.
er ging wider ûf die strasse
unde wart unmazlichen vro.
Einen rotten siden rock leit er an,
ein dutsche harpffe er in die hant nam.
hoffelich stundent im sin kleider an.
er ging in allen den geberden,
als obe er were ein spielman.
Ein kamerer dâ zu im nam
wol vunfftzig heidensche man,
dâ wolte er suchen den bilgerin,
dâ bekame im morolff selber,
daz sollent ir sicher sin.
Dâ er ine verest âne sach,
gerne mogent ir horen, wie er sprach:
 <nû sage mir, stoltzer spielman,
bekame dir hut oder nechten
iergent ein wallender man?>
Dâ sprach der listige man:
 <here, dâ von ich iuch wol sagen kan.
nechten dâ die sunne under ire gesidel wolte gan,
dâ sach ich den selben bilgerin
zu akers nach der herbergen gan.
Einen kotzen drug er an,
vor ware ich daz gesagen kan,
über daz heubt eine ruwen bart,
ich gibe iuch des mine truwe,
er ist zu der verte wol bewart .>
Er sprach: < wollent ir uht lânge hie bestan,
sô sehent ir ine vor iuch ûf der strassen gan .>
der kamerer beiste nider ûf daz lânt,
Morolff begunde harpffen,
daz der don vil wol erclâng.
Die heiden sazent nider ûf daz lânt,
der kamerer nam einen reien in die hant,
den vurte er allen den tag
vaste bitz ûf den abent,
bitz daz er suchens sich gar verwag.
Dâ sprach der listige man:
 <ich muz czu einer hochgeziit,
ich mac nit lenger hie bestan .>
einen schilling gulden gap im der heidensche man.
er sprach: < kere dime got enpholhen,
du bist ein stoltzer spielman .>
Morolff dâ von dannen schiet,
als im sin wizheit riet.
die heiden kerten in die stat hin dan,
dâ seiten sie die mere,
sie vundent niergent den wallenden man.
Dâ sprach die vrauwe wol gethan:
 <bekam iuch ûf der strazen keiner slachte man,
der iuch seite von dem bilgerin?
daz was morolff selber,
des sollent ir sicher sin .>
Dâ daz der heiden vernam,
er sprach: < schone vrauwe wol gethan,
sol niemant ûf der strassen gan,
es si alles morolff,
daz muz mich umer wunder hân.
Uns bekam ein stoltzer spilman,
hoffeliche stunden im sin kleider an,
ein tutsche harpffe truge er in der hant,
die rurte er alsô suze,
daz der done lute erclâng .>
dô sprach die vrauwe wol gethan:
 <daz waz morolff salmons man.
bringent mir den selben spielman.
drissig marg des roten goldes
sollent ir dar umb zu lone hân .>
Morolff wuhste wol der künegin rat.
er barge sin harpffe unde sin schone wat.
einen grauwen rock leit an der wigant,
zwene vil groze schuwe
er vast zu den vuzen bant.
Er leit umb einen gurtel unmazen breit,
daran hinge ein wetzestein
unde ein messer, daz vil wol sneitt.
er ging zu akers in die stat.
er sprach: < wer gibt mir rinder unde schaff,
vil gerne wolt ich kaûfen daz .>
Ein alter heiden im dâ gap,
vor ware ich iuch daz sage mac,
beide rinder unde ouch schaff.
dâ stach der tegen here,
im wart zu schinden alsô gach.
Nach im ilte die heidensche diet.
Morolff kunde sich verbergen nit.
dâ vragten sie den vleischman,
obe er irgent hette gesehen
den vil stoltzen spielman.
Morolff nider dâ gesach,
ûz sinen listen er dâ sprach:
 <den spielman den hân ich wol gesehen,
iedoch wurbe ich michels gerne,
daz mîn kinde solden leben .>
Morolff der mere helt guot
daz rint dâ zu stucken geslug.
 <nû wol her,> sprach der tegen,
 <der vleisch keûfen wolle,
dem wil ich gern pfenwert geben .>
Umb morolff wart ein michel getwang.
die heiden kerten von im zuhant
unde suchtent den spielman.
dâ hette er schier verkaûft
Morolff der listige man.
Alsô bleip er in der stat
under den heiden bitz an den dritten tag.
er truwete in metzigers wise nit genesen.
er sprach: < wer git mir spillen unde nadeln,
ein kremer wolt ich gern wesen,
gurtel, bendel, seckel unde garn,
alsô ein kremer, der ûf daz mere wil varn,
beide grune unde rot,
daz die vrauwen wol zieret?>
daz halff morolff uzer nôt.
Ein krame korp er ûf sich nam.
er hup sich ûf die strassen hin dan
der vil listige man
vil wunderlichen balde,
dâ er sin schiffelin hette gelân
obe des wilden meres grunt,
dâ ging der degen zu der stunt.
den krame korp warff er in daz graz.
Morolff sprang in sin schiffelin,
vil vroe sin gemute was.
Dâ schiffte der listige man
ûf des wilden meres tran.
dâ sprach der rîter lobesam:
 <nû wolte got, her krame korpp,
daz dich vunde ein armer man .>
Morolff was ûz gewesen ein halbes jar.
er kam gein jherusalem, daz ist war.
dâ er vor den künec salmon ging,
der künec unde daz gesinde
in harte minneclichen enphing.
Er sprach: < ich hân aber vunden dîn schones wîp.
wilt du sie wider gewinnen,
sô muz manec rîter wagen sinen lîp.
sie hât der künec princian
verwircket in ein klose,
dâ muzent wir sie gewinnen an .>
Dâ sprach der künec salmon:
 <
Morolff, dugenthaffter man,
warumb hât er die künegîn
verwircket in ein klose?>
 <dâ vurchtent sie die liste mîn,>
alsô sprach der tegen her:
 <ein hoher vels liit in dem wilden see,
here, dar ûf die klose stat.
ein rore under der erden
zu der künegin gat.
Durch die gat der künec princian
zu der schonen vrauwen wol gethan.
nû rate, künec salmon,
wie wir sie an gewinnent
an dem heidenschen man .>
Dâ sprach der künec salmon:
 <
Morolff, tugenthaffter man,
du vil uzerwelter tegen,
sie hât dem tûfel gedienet,
der muz ouch ires libes pflegen.
Vure ich mit dir über see,
sô muste ich aber allein in die burg gen,
alsô ich dette in künec voren lânt.
sie vurtent mich under den galgen,
recht als ich die lânt hette gebrant .>
Morolff lachen dâ began.
er sprach: < sô wilt du lazen varn
dîn schone vrauwe wol gethan?
sol ich ein ellender man
mîn lânges wallen vergeben hân gethan?>
Alsô sprach der listige man:
 <vil rîcher künec salmon,
du hast mir doch dîn truwe gegeben,
obe ich sie herwider brechte,
daz ich neme ir hie daz leben .>
Dâ sprach der künec salmon:
 <
Morolff, tugenthaffter man,
du vil uzerwelter tegen,
unde bringest du sie herwider,
sô richte selber über ir leben .>
Von vröuden zaugt er im daz vingerlin.
er sprach: < here, daz gebe du der künegin.
dâ endehte du nit wizlich an.
du duchtest mich nit wise,
wie kunde sie heiltum schone gehan?
Daz trug künec princian an der hant.
daz gewan ich im abe
mit listen, kuner wigant.
daz wil ich vuren in des heiden lânt,
ich getruwe got der gnaden,
mîn vart werde wol bewart.
Nû blip du hie zu jherusalem,
bereite mir dru dusent helde an den see,
die wil ich mit mir vuren in daz heiden lânt.
wollent mir die selben helffen,
ich bringe sie wider in dîn lânt .>
Dâ sprach der herzog vriederich:
 <
Morolff, sô wil ich durch dich
varen in daz heiden lânt.
zehen hundert man
volgent schone mîner hant .>
Salmon wart der rede vro.
dru dusent helde bereit er dô
unde die kiele zu den staden,
die morolff unde die reise
über daz wasser soltent tragen.
Sie vurent über den wilden se
viertzehen tage oder mê.
sie kament zu kastel hinder einen holen berg,
des pflag ein mereminne
unde manec wilde getwerg.
Dâ sie kament an daz lânt,
sie schifftent ûz untz an den sant.
ir kiele kertent sie dâ,
unde warent alle
unmezlichen vro.
daz ich iuch sage, daz ist war,
dâ sprach die mereminne ieso:
 <horest du, sune madelger,
lege an ein nebel kappe
unde gang balde vor den berg.
Ich smacke tutsche iserin gewant.
Morolff ist komen in daz heiden lânt .>
Madelgere daz wilde getwerg
daz leite âne ein nebel kappe
unde hup sich vor den holen berg.
Dâ sach er morolff gan
under manegem werden dinst man.
dâ er ine verest âne sach,
abe zoch er die nebel kappe,
gerne mogent ir horen, wie er sprach:
 <
Morolff, lieber oheim mîn,
du solt mir got wilkum sin .>
er name ine bî der hende
unde vurte ine inn den berg.
vil schone enphing ine die mereminne
unde manec wildes getwerg.
Dâ sie ine verest âne sach,
nû horent, wie sie zu im sprach:
 <bis got wilkum, morolff, in diz lânt.
dich hât der künec salmon
nach sîner vrauwen ûz gesant .>
Dâ sprach der listige man:
 <schone vrauwe wol gethan,
nû rate, liebe mume mîn,
wie ich wider gewinne
die edele künegin .>
 <
unde brechtest du in diz lânt
drissig dusent helde an dîner hant,
die kundent dir zu statten nit gestan.
Morolff, lieber neffe,
mînen rat muhst du dâ bî hân .>
Dâ sprach der listige man:
 <schone vrauwe wol gethan,
laz mich geniezen der tugende dîn
unde hilffe mir, daz ich gewinne
die vil edele künegin .>
Dâ sprach die vrauwe wol getân:
 <sô die nacht beginnet sigen an,
sô sende ich dir sehs wilde getwerg,
die dir die roten brechen
vil schone dar nider in den berg .>
Sie sprach: < du solt selbe zwelffte dîner man
vor der klosen venster stan
unde solt vahen den künec princian
unde manegen argen heiden,
den laz es an ir leben gan .>
Alsô morolff den trost vernam,
er nam urlaup unde schiet von dan.
dâ troste er alle sin man.
sie liezent sich nider an ir ruge,
bitz von dem tage es liechten began.
Morges an dem morgen vru
Morolff bereite sich dar zu.
er ging vor der klosen venster stan.
er sprach: < bist du darin,
edeler künec princian?
Sô nim du hin daz vingerlin,
dâ mit lose ich die truwe mîn .>
dâ daz die künegin ersach,
sie begunde heisse weinen.
nû mogent ir horen, wie sie sprach:
 <
Vor dem venster ist morolff,
der wart mir nie mit truwen holt,
unde wirt er mich siechtig an,
ûf mine truwe,
den lîp muz ich verlorn hân .>
Dâ sprach der künec princian:
 <nû gehabe dich wol, schone vrauwe wol gethan .>
er nam sie bî der hende
unde wolt von dannen gan.
die rore was zurbrochen,
sehent, dâ muste er stille stan.
Morolff mit gantzer heres krafft
die burg unde ouch die klose zubrach.
er ving den künec princian
unde manegen argen heiden,
den muste es an daz leben gan.
Alsô morolff den künec gefie,
der stoltze tegen nit enlie,
er liez in geniessen der tugende sin.
dâ brach er im wider von der hende
daz alrot gulden vingerlin.
Ein roz hiez er im bringen dar,
dar ûf halff er im selber dem künec princian.
er sprach: < nû vluch du, künec von dan.
du must der tugende geniessen,
daz ich dich hie lebende lân .>
Dâ vloch der künec princian
über die hohen berge
zu sînem bruoder pellian.
er neigte im nider ûf den vuz.
er sprach: < nû hilffe mir, here bruoder,
sô wirt mir mîner sorgen buz.
Mir ist genomen mîn schones wîp,
nû hilffe mir, bruoder, wan es ist ziit.
mîn helde sint mir gar erslagen.
daz hât morolff salmons man getân,
daz wil ich dir unde unsern vrunden klagen .>
Dâ sprach der künec pellian:
 <was einem biederman wirret,
daz sol er an sînem herzen hân.
du gebarest als ein wîp, künec princian.
Morolff unde alle die sinen
mussent die libe verlorn hân .>
Dâ besant er sich der selben nacht
zwelf tusent heiden
unde here ein michel krafft.
er hiez die schiffung gar verlegen.
dâ wart morolff bestanden
mit manegem heidenschen degen.
Dâ daz morolff ersach,
er ging zu den sinen unde sprach:
 <ir vil stoltzen helde guot,
wir sollent einander nit entwichen
sô vil als umbe einen vuz.
Diz ist ein ungedaûft diet,
got lazt uns under wegen niht
umb die künegin her,
er lat uns unser truwe geniessen
unde hilffet uns wider über see .>
Dâ sprach einer alter surian:
 <ich hân vor troye dicke daz beste gethan.
ich hân gefochten manegen herten strit,
daz mir an swert slegen nie misselâng.
ich slagen ouch hut wunden wit.
Bindent mir ein baner an,
daz here ich wol geleiten kan.
ich vuren uns in den verch grimen dot,
daz wissent âne zwiffel,
oder ich hilffe uns allen uzer nôt .>
Dâ sprach der herzoge vriederich:
 <mit mîner schar lobelich
unde mit mîner ellenthafften hant
ûf der breiten heiden
dâ werdent die vigende âne gerant .>
Morolff der wart der rede vro,
ein banner gap man im zü sinen handen dô.
dâ wart ein herter strit erhaben.
von dem herzogen vriederich
wart manec heiden dâ erslagen.
Morolff unde der surian
die hettent einen sturm vreizan.
sie wutent in dem blute über die sporn.
von iren beiden henden
wart manec heiden dâ verlorn.
Morolff hette kreffte gnug,
wie sere er stach unde slug
zu beiden siiten hin zu dale!
Morolff der stoltze degen here
der valte der heiden âne zale.
daz sach der künec pellian.
er hup sich gein dem dugenthafften man.
er gap im mit krefften einen slag,
daz der tegen edele
vor im ûf den knuwen gelag.
Morolff wider ûf sprang,
sin swert im an der hende erclâng.
er schriet im durch daz helmes nase bant
mit sînem scharffen swerte,
daz es im an den zenen wider want.
Dâ vil der künec pellian
dot nider ûf den plân.
daz sach der künec princian,
er hup sich gegen dem strit
mit manegem heidenschen man.
Aller erst hup sich ein luter schal,
der stahel ûf einander wider hal,
sich hup angest unde nôt.
die heiden wurdent von blute
beide naz unde rot.
Alsô lânge wert der strit
vaste bitz ûf die vesper ziit.
dâ wart ein vriede under ine gegeben.
dâ liez sich an die ruwe
vil manec stritmuder degen.
Morges an dem morgen vrüe
Morolff bereite sich dar zu,
er ging vor der heiden gezelt stan.
er sprach: < bist du darin,
edeler künec princian?
Wir sollent einander hie bestan
unde gewinnest mir den sig an,
sô laz mine helde varen gesunt über see,
alsô dun ich ouch den dînen,
die vrauwe nimmet man dir nit mê .>
künec princian wart der rede vro.
die rede versigelten sie beide dô,
unde des wurdent die kristen
zu gisel in die heidenschaft gegeben.
dâ sprungent zu einander
die zwen uzerwelten degen.
Princian unverzaget was,
er treip morolff umb in dem graz.
er gap im mit kreften einen slag,
daz morolff der tegen edele
vor im ûf den knüwen lag.
Nû liget der dogenthaffte man
vor dem konige princian
unde muz verliesen sin leben,
man wolle dan dem leser
eins drincken geben.
Sin hende er über sich bot.
er sprach: < here, nû hilffe mir uzer nôt.
mir ist von slegen worden we,
laz mich mîner truwe geniessen,
daz ich in dem ellende nit beste .>
Ee er daz wort ie vollen gesprach,
got sante im ein kraffte,
daz er an dem heiden wart siegelhafft.
Morolff wider ûf gesprang,
sin guot swert im vil lute
in der hende erclâng.
Er sprach: < nû schirme, künec princian,
es muz dir an dîn leben gan .>
zwuschent dem halsberge unde dem helme sin
sluge er im daz heubet abe,
des solt ir von mir sicher sin.
Morolff hup ûf daz heubet
unde trug es vor die künegin, daz gleubent.
er warff es ir in die schoz hin dan
unde sprach: < nû schauwe, du künegin edele,
daz ist princian dîn lieber man,
unde brenge ich dich ûf den wilden se.
was sol ich dir sagen mê?
unde komest über daz wilde mere,
ich gibe dir mine truwe,
alle die welte kan dich nit erneren .>
Die pfandschafft man dâ wider gap,
die kristen ûz der heidenschafft.
Morolff lieze der heiden keinen genesen.
alsô gaheten sie an die kiele.
wie mochtent sie kuner sin gewesen?
Sie warent ûz gewesen ein halbes jar.
sie kament wider gein jherusalem, daz ist war.
schone enphing ine der künec salmon
unde darnach viel manec rîter edele
unde ouch die vrauwe wol gethan.
Morolff sprach: < ich sage dir mînen sinne.
künec, du solt dîn vraue baden
niit mê dan vor vremde minne .>
Salmon der wart der rede vro,
ein bat hiez er bereiten
in einen schonen marmelstein dô.
Dar inne ging die vraue wol gethan.
dâ knuwete vor sie der listige man,
er dette ir lazen an der median,
daz sage ich iuch nit nach won.
er druckte sie alsô susse,
daz ir die sele lachende von irem munde schiet.
sie wuhste nit, wie es geriet.
Einen kopff hiez er im brengen dar,
den satzte er der künegin an.
er sprach: < edele künegin her,
versmahent ir von mir ein drincken,
ich engibe iuch keins nimer mê .>
Alsô salmon daz ersach,
er begunde heisse weinen unde sprach:
 <
Morolff, du mort grimer man,
warumb hast du getotet
die schone vrauwe wol gethan?>
Dâ sprach morolff der listige man:
 <
Salmon, dâ bleibe du alle tage daheim,
sô ich arbeit muste hân
umb die edele künegin her.
ich gibe dir mine truwe,
ich gethue es nimerme .>
Man vurte die vrauwe wol gethan
vil balde ûf den thüm hin dan.
dâ leit man sie in daz grap,
umb daz daz sie von erste
dar inne gelegen was.
künec salmon weinen dâ begann,
dâ sprach morolff der listige man:
 <künec, warumb quelest du dînen lîp?
ich wil dir schiere geben
ein getruwes wîp .>
Morolff der listige man
Salmon bî der hende nam.
er vurte ine ûf den hoff hin dan,
dâ gap er im zu einem wîp
künec voren swester die maget lobesam.
Die was zu jherusalem, daz ist war,
ein gewaltige künegin
vollenclichen dru unde drissig jar,
bitz daz der edele kunige lobesam
unde ouch sine werde minne
gottes hulde dâ gewan.
unde sie waz geheissen affer.
hie mit daz buche ende hât.
dâ helffe uns got allen,
daz unser selen werde rat . amen
