Vrouw wildekeit vür einen walt
mich vuorte bî ir zoume:
sâ sach ich bluomen manecvalt
mê danne zeinem soume;
ouch vant ich einen brunnen kalt
dâ under grüenem boume,
der eine mülen mit gewalt
wol tribe an sînem stroume.
Der brunne lûter als ein glas
stuont wol mit grüenem üemet,
daz velt darumbe schône was
gezieret unde gesüemet;
von einem plâne ich nie gelas
der waere baz gerüemet:
der meie het dâ wol sîn gras
geroeset unde geblüemet.
Darobe stuont ein schatehuot
gewünschet wol nâch prîse.
man sach dâ lachen wîze bluot
ûf dem vil grüenen rîse
des man ze winter niht entuot
bî dem vil kalten îse.
dâ sâzen vogel ûfe guot
unde sungen süeze wîse.
Nû hoeret wie mir dô geschach
bî disem brunnen küele,
der harte wünneclicher bach
wol kerne hiute müele.
ob im stuont ein schönez dach,
darunder ein gestüele
gesetzet, daz man verre sach
dâ liuhten vor dem brüele.
Darûf ein werdiu vrouwe saz
an leben unde an künne:
man seit daz si sich verre baz
dann elliu wîp versünne.
an ir lac zwâr, geloubent daz,
vil gar der werlde wünne,
si was ein reinez tugentvaz.
daz ir got liebes günne!
Got selbe haete si gesant
dâher ûz himeltrône,
darinne vröude wird erkant
der tugent sîn ze lône.
ir namen ich geschriben vant
reht oben umbe ir krône:
gerehtekeit was si genant,
daz las ich dâ vil schône.
Vrouw wârheit mich niht ligen lât,
daz wizzet sicherlîche:
ir krône unde ouch ir liehtiu wât
die wâren alsô rîche:
die wîle unde disiu werlt gestât,
in allem künecrîche
daz nieman alsô guotez hât
daz disen zwein gelîche.
Ouch sâzen bî der vrouwen vil
die rîche krône truogen;
an den lac hôher wünne spil,
des ich begunde luogen.
ir namen ich iu nennen wil,
wand ich si vant mit vuogen
geschriben ûf ein endes zil
mit worten harte kluogen.
Dâ saz erbarmeherzekeit
vrî vor missetaete,
diu triwe was dâ wol becleit
unde ouch diu glânze staete.
ouch vant ich dâ bescheidenheit
in wünneclicher waete:
die viere wâren wol bereit,
vil guot was ir geraete.
Dâ saz vrouw güete gallen vrî,
der krône was gewieret,
êr unde milte ich vant dâ bî
nâch wunsche wol gezieret,
an die vil werden vrouwen drî
wart von mir vil gezwieret:
si bluoten als ein rôsenzwî
daz ûf der heide smieret.
Dâ saz vrouw scham diu reine vruht
vrî vor itewîze,
von der man seit daz ir genuht
vür alle tugent glîze.
dâ saz vrouw mâze unde ouch vrouw zuht,
diu lûter unde diu wîze;
si haete kiusche an sich gedruht
mit herzeclichem vlîze.
Dâ saz ân alle missetât
ouch bî der küneginne
wârheit unde ir vil hôher rât
unde ouch gerehtiu minne.
swaz edeler tugent namen hât,
daz was dâmit gewinne:
unz an die kunst, der was ir wât
zebrochen ûze unde inne.
Ob si an vröuden sît genas,
daz kan ich lützel wizzen.
ein samît grüene alsam ein gras
vor alter gar zerizzen
ir kleit dô bî den zîten was,
sô sêre iezuo zeslizzen,
daz liehte borten als ein glas
ûz ir vil schône glizzen.
An vröuden dürre alsam ein strô
was si von sender quâle,
armuot si troffen haete dô
mit ir vil scharpfen strâle.
hin vür die küneginne unfrô
gienc si zuo dem mâle
unde huop ir rede hin zir alsô
mit zühten sunder twâle:
 <
Vil ûzerweltiu künegîn,
ich suoche an dir gerihte.
durch die vil hôhen êre dîn
mîn krumbez dinc verslihte;
lâ dir mîn leit geclaget sîn
unde michel ungeschihte,
wie valschiu milte vâret mîn:
daz bringet mich ze nihte.
Ich bin verdorben als ein mist,
sam bitter als ein galle;
vil ungenaede si mir ist
ze hove unde in dem schalle.
si wil daz manec süezer list
in armekeit nû valle,
unde machet rîche in kurzer vrist
die künstelôse alle.
Swer kunst in sînem herzen hât,
den kan si wol versmâhen,
swer aber âne vuoge stât,
dem wol si balde nâhen.
si kan durch valsche missetât
die gengen gâbe emphâhen,
diu mich vil armen dîcke lât
in grôzen kumber gâhen.
Sus wîset mich in arebeit
diu valsche milte sêre,
si machet mîne sorge breit
swar ich der lânde kêre.
sît du nû bist gerehtekeit
genennet, vrouwe hêre,
sô rihte du diz herzeleit
durch aller vrouwen êre>.
gerehtekeit diu sprach: < daz sî!
antwürte, valschiu milte!
sît dir ist swaere alsam blî
diu kunst, die ich niht schilte,
swaz ir von ir wont leides bî,
vil schiere ich dir daz gilte>.
ûf stuont vrouw milte vröuden vrî:
der rede si bevilte.
 <
Ich bin unschuldec> sprach si < gar
des si mich, vrouwe, zîhet.
des swer ich ûf dem alter dar
dâ got ûf wart gewîhet.
vor kunst ich guotes niht enspar.
swie kûme ez doch gedîhet,
mîn hant diu nimt ir guoten war,
si gît ir unde lîhet .>
 <
Zwâr vrouwe, daz getet si nie>
sprach aber kunst diu slehte,
 <wan wîlent dô ir nâhen gienc
mîn vröudenrîch gebrehte.
nû lât si mich versmâhen die
hôchherren, rîter, cnehte:
unde ob ich daz beziuge hie,
geniuze ich des ze rehte?>
 <
Jâ!> sprâchen dô von hôher kür
die tugende algemeine.
 <vrouw wârheit, nû sô gât herfür,
unde ouch vrouw staete reine,
unde helfet mir daz man hie spür
ir schulde niht ze kleine,
diu mir sô gar der saelden tür
beslozzen hât aleine!>
........................ <
Swer ir tuot genge gâbe schîn,
dem vröuwet si sîn herze:
mit krâme vüllet man ir schrîn,
des wirt vil kleine ir smerze.
si sitzet als ein keiserîn
behenket mit ir merze:
des wirt diu kunst verdorben sîn,
wan si niht hât von erze .>
 <
Jâ> sprach dô diu gerehtekeit,
 <unde spulget si des meiles,
daz man ir heim durch miete treit
swaz man dâ vindet veiles,
sô vrâge ich dich, bescheidenheit,
waz du darumbe teiles:
wirt mir daz reht von dir geseit,
an sorgen du mich heiles>.
 <
Ich teile>, sprach die vrouwe dô:
 <swer künstelôser diete
guot umb êre gebe alsô
durch keiner slahte miete,
daz im darumbe ir smaehe drô
diu werde minne erbiete,
sô daz er niemer werde vrô
swenn er sich vrouwen niete>.
Sus wart geteilet bî der zît
von der bescheidenheite.
ouch wart ir ot gevolget sît
vil schiere unde vil gereite:
 <der milte schaden machen wît,
ir ungemach vil breite!>
sus riefens alle widerstrît
zuo der gerehtekeite:
 <
Sît si nû niht ze rehte wil
ir hôhez ambet üeben,
sô müeze kumbers harte vil
ir dienestman betrüeben.
vil maneger hande wünne spil
wir in darumbe erhüeben:
sus müeze leit ân endes zil
in volgen in ir grüeben.
Vrouw scham ir selber des gesteme
daz si in gar vermîde,
sô daz er schanden sich niht scheme
unde lasters sî geschîde.
vrouw êre im hôhen prîs beneme,
diu lûter unde diu blîde,
unde allez lop daz im gezeme
von vluoche er iemer lîde>.
 <
Hie mite sî der rede gnuoc!>
sprach dô diu rihtaerinne.
 <gespilen hövesch unde kluoc,
swer rehte kunst niht minne
unde doch hie milten namen truoc,
den lâzent mit ungewinne
hie leben durch den ungefuoc
den er hât an dem sinne.
Ir habet staete swaz iu sî
von mir geteilet hiute:
er sî iu swaere alsam ein blî,
swer rehte kunst niht triute,
minne unde aller vröuden vrî,
im vremden hie die liute!
bî cuonzen der uns stât hie bî,
die rede ich iu enbiute>.
Sus kêrt ich hin ûf mînen pfat
unde seite disiu maere,
diu mich dô ûf der selben stat
der edeln künste swaere
den rîchen hêrren künden bat.
diu sint alsô gewaere
daz im diu saelde sprîchet mat
swem kunst ist wandelbaere.
