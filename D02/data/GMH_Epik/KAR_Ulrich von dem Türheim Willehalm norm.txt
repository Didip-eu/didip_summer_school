Aller wîsheit ein anevanc!
Sît herze, muot unde gedanc
dir nîgent unde undertaenic sint,
sô gedenke, süezer megde kint,
daz du mensch mit uns waere
unde sünde doch verbaere!
ein got unde doch drîvalt!
got unde mensch mit gewalt!
iezuo drî, nû wan einer-
wâ wart wandelunge ie reiner?
dîn tugent sich uns ofte chündet.
swie gar wir sîn versündet,
mit helf du dich uns neigest.
dâ mit du dich uns zeigest
got unde doch menschlîchen,
an vorm, an namen uns gelîchen:
du christ, wir christen! du unser heil!
du got, du mensch muoterhalbeteil!
du schepfer, du geschepfede chint!
du lew, du ar, du mensch, du rint!
du alt vor allem angenge,
du junc, dô menschlich gedrenge
durch uns dich in der krippe slôz,
du in dîner magenkraft sô grôz,
daz nieman dich gemezzen mac!
aller kreatûr bejac,
hêrre, stêt in dînen henden!
swaz lebt in den vier wenden,
ôsten, westen, norden, sunder,
ob uns unde ouch under,
lobt dîner gotheit wunder.
Wie hât dîn gotlich list gesundert
 (allez element des wundert)
sunne, mân- nacht von dem tage!
an dem virmament der stern bejage
dîn gotlich wîsheit vüeret.
swaz sich daz virmament gerüeret,
dîn wort an louf daz leitet.
der blânêten chraft arweitet,
daz si den himel widervâhen.
der stern snell unde ir gâhen
dîn eines hant besliuzet.
ob dich nû rede niht verdriuzet,
des geniuzet mîn sündig munt.
sît du bist sloz unde bunt
der tief, der breit ein saelden port,
der sünde ein heil, der sêle hort,
ein süeze ob aller süeze,
günne mir, daz ich müeze
dînen namen bringen ze lobe,
des hoehe swebt allen himeln obe,
des groeze ist den himeln ze grôz,
des lenge hât ninder widerstôz.
swâ du wilt unde er sol,
süezer, lâ dir gevallen wol,
swie gar ich sî versündet,
ob ze lobe mîn munt dir kündet
des gelouben unde des tât,
der dir daz hie an verdient hât,
daz er ze himel burger heizet,
unde diu durch dich dikh ersweizet:
dîn gloube sî dar zuo reizet.
Schepher! genann, vil werder christ!
wâ wart erdâcht ân dih der list,
den dîn süeze gotheit vant,
daz des abgründes anewant,
tal unde berg ûf wazzer sitzet?
diu kraft mich an gelouben witzet,
sît ich dich weiz êwichlîchen,
ân angenge wunders rîchen.
got, mensch! der süezen meide sun.
diu du ân menschlîchez tuon
mit gruoz erwurbe unde wurde geborn!
wol uns der lieben êven zorn,
daz den dîn gotheit alsô süent!
der trôst an vröuden in uns grüent:
dîn geloub dar zuo reizet uns.
lâ mich geniezen dînes suns!
sît du nû ein ob allem bist,
junc, alt, got, mensch unde christ,
sô gip mir helf! versag mir niht,
sît dir des mîn geloube giht,
daz du bist angenges ort!
gip mir sin unde wort,
die mich der wârheit wîsen
unde ouch dînen namen prîsen!
lâ dîne helfe werden an mir schîn!
ich, uolrich von dem türlîn,
hân ich chunst, diu was verborgen
durch valscher rede sorgen,
der nâch dienste nû diu werlde pfliget.
doch hât mîn herz mir an gesiget,
swie sich mîn wân gên zwîfel wiget.
Hân ich nû kunst, die wil ich zeigen,
die mîn herze vil eigen-
lîchen hât beslozzen
der welt gar ungenozzen,
durch dis buoches angenge,
des mâterî uns vil enge
her wolfram hât betiutet:
dîn wirt nû baz beliutet,
daz sprich ich niht umbe daz,
daz munt ie gespreche baz;
ir sult ez anderweit verstên:
wie ez von êrste muost ergên,
wer der grâve was von naribôn,
wie er durch tôdes gelt ze lôn
enterbet sîniu werden kint,
war si kômen unde wie ouch sint
wart gevangen der accurnois,
unde wie diu künegîn de arebois
mit im entran unde wart getouft,
unde wie tiur er sît ir minn kouft,
des alitschanz wart bluotes var.
daz hât her wolfram bescheiden gar,
wie liep durch lieb hie dolte nôt.
waz klârer ougen wurden rôt
in jâmer hie durch liebes leide.
ein herzeleit si jagte beide
kristen unde ouch die heiden.
der beider liebe minnweiden
bant hie sorgenrîchez pfat.
diu minn saget hie durch minn mat,
der minn durchfremt nie minn getât.
Tîbalt verlorne minn jeit.
minn vluht sich durch lieb entseit
zuo dem, des minn was noch ein.
stahel, vlins unde stein
sich müesten von dem jâmer klieben.
hie lâze wir sîn die gelieben,
unde helfet mir den vlêhen,
des götlîchez lêhen
sich reinen herzen niht verseit,
daz ich des ritters werdekeit
alsô mit lobe sagen müeze,
daz mich sîn sêle grüeze
zuo der vröude, der niht ist obe,
sît ich in hie mit gruoze lobe
durch des gelouben êre,
des hant vil bluotes rêre
mit swerten bluomen hât gerêrt.
sîn nam dâ mit wart gehêrt,
daz man dir krefte muoste jehen;
sô solh tât wart von im gesehen,
dîn gotheit des was geprîst.
ob mînen sin nû bewîst
dîn helfe, sô wil ich künden,
wie sîn wîsheit brâcht von sünden
dîner hantgetât den hoehsten span,
den heiden geburt ie gewan,
sît von âdam êva wart genomen,
unde wie ez sî dar zuo komen:
des bringet iuch daz maer wol inne.
sî was diu hoehste küneginne,
von geburt ein araboisinne.
Vil jâmers den heidentuom begurt.
manik plânî unde vurt
von ir danvart wart bluotes var.
sîn minn sî mint von herzen gar.
swie entrinnen im niht waer gedâht,
ir minn durch minn in dan doch brâht.
diu minn was minnelônes wert.
swâ minn mit minne sô lônes gert,
der minne süez wil ich prîsen.
swâ minn ir süez sô kan bewîsen,
diu sêl unde lîp niht krenket,
swâ minn sich sô bedenket,
der minn wil ich süeze jehen:
als arabel lie hie minn sehen.
minnsüez wol an ir minn schein.
ir minn wolt niht wesen ein;
si minnet hie unde minnet ouch dort:
des wîsheit sliuzet allen hort,
unde des güete gein sunden wiget,
biz uns sîn süez an gesiget,
des minn ir wart unde ouch diu hie.
als ir nû gehoeret, wie
er wart gevangen unde ouch entran.
sô lobt den süezen, der sô kan,
mit sô wunderlîchen vünden
den menschen scheiden von den sünden.
als er sante thomân ouch sant
bekêrn indiâ daz lânt.
dem markîs alsam geschach:
er brâhte sî dan, der man jach
vil wirde unde bî uns kristen sach.
Man sagt uns, daz ze naribôn
ein grâve was, der hôhen lôn
in minn dienst mit lob erwarp.
sîn tât an wirde nie verdarp,
torst ieman tât an in gern.
er hiez heimerich nâch des maeres wern.
rîch, edel, der vürsten genôz,
vor allem wandel was er blôz,
lûter âne valschez wenken,
rein unde staet . valsch gedenken
im muot unde herze widerriet.
chiuschlîch gebaerde im beschiet
heimlîch sîn bî reinen wîben.
von der gruoz mac vröude beclîben,
ob man sî mit triwen minnet.
nemt war: swer sih gên in versinnet,
dem gît ir minneklîchez grüezen
ein lôn, daz minn kan süezen.
man seit von edelm gesteine:
tar ieman jehen mit rehter meine
von wünn, diu sich gelîch den vrouwen?
reiner muot mint werdez schouwen,
liebet im ir minne süeze.
ich wil, daz niht sô hôhe grüeze,
 (niemer engê ich gesteines haz)
hôher wîbe gruoz tuo herzen baz:
ân aller hande vröude ze jehen,
tar ich danne gesteines sehen.
mich wundert, ob ieman anders sî:
ich waen unde waer er vrouwen bî
heinlîch, er wurde des zwîvels vrî.
Grôz wunder naem mih niht
 (ein sô süeze vröud von wîbe geschiht):
mocht man der vröud en widerstrît,
alse ich ê seit, diu an vrouwen lît,
chranz oder tanz gelîchen,
heinlîch sorge müest entwîchen.
ein vrouwenfröud man an gesiget.
tanz, seitspil niht widerwiget
der vröude, die ir vil süezer lîp
erbiutet . sît durch süez ein wîp
man minnt, den namen, unde durch schouwe,
 (ei, wie süez!) durch vröud ein vrouwe:
durch reht sol man in vröuden jehen.
ein süez wîp, swâ sich diu sehen
lât, liep durch lieb, zwei herz daz süezet.
nû wünsch ich, den mîn herze grüezet,
chiuscher minn von wîbes süezen,
von bêheimlând, des tugende grüezen
nimt vil herzen sorgen pfliht.
ich mein den edelen, dem man giht
chünklîcher wirde unde milter tât.
heil, vröude, vride man ouch hât
von dem küneg in vier lânden,
Ottaker . ob den namen nanden
nieman mê dann werdiu wîp,
benamen sînen edelen lîp
ein sterben müest vermîden.
heil, saelde ân vîndes lîden
en gemein im ist . wunsch von vrouwen
im biutet gunst . nû lâ tugende schowen,
mîn dienst, im nîg mit disem bowen!
Swer wîb nû minn, dem werde ir gruoz!
dise rede ich hie lâzen muoz.
den edeln rîter bringen vür,
des tât in prîslîcher kür
ze velde dicke wart gesehen!
man dorft in niht vür lazzen spehen.
sîn ellen dick erzeiget daz,
wie sîn vîentlîcher haz
der heiden chraft mit tât zestôrt.
ir habt ouch ê wol gehôrt,
daz unverre lît diu heidenschaft
von naribôn . der wîtiu kraft
im dikk erbôt vîende haz.
der vürste an manheit niht laz
den heiden daz sô widerleit,
des uns noch urkünde geit
diu âventiur ân stillen roun.
diu heidenschaft was sîn hoves zoun,
diu wan drî mîl von im lac.
ûf velde, ûf mer was ir bejac,
wie sie braehten in ze schaden.
von sîner tât wart dicke verladen
ir kraft, daz manz ze velde kôs.
sîn werdekeit nie prîs verlôs,
daz er tschumpfentiur erlit.
sus tete sîn tât den heiden quit,
der ungeloub in dicke swaert.
doch wart von sîner kraft gelaert
des lândes vil unde ouch gereinet.
die vîende er sô mit zorn meinet,
daz manec amýe beweinet.
Der grâve dwanc der heiden vil.
lânt unde sîn gemerkes zil
er vridet mit vil maneger tât,
swaz portigâl lândes hât
unde von yspânî daz gemerk.
al diu heidensche sterk
urlende nam ze naribôn,
die der grâve durch des himels lôn
unde doch mit arbeit dikk bestuont.
sîn manlîch herze niht vil suont.
swie sich gelück büt gein dem kloben,
sô begunde er ie mit ruofe loben
die trinitât, diu in geschuof.
under helme dicke wart sîn ruof
mit andâht zuo em hôhsten vride.
dar zuo ruort er sô diu lide
mit grôzer kraft unde die sînen,
daz viur mocht in die himel schînen,
daz ûz den helmen gleste.
des glouben ellende geste
muosten hie durch nôt sich wern,
alde si liten solh pern
von swerten unde von kiuln,
daz chunde wunden viuln.
daz velt von bluote schein geroetet.
sô naribôn sô wart benoetet.
mit starkes legers überkraft,
daz galt in sô diu ritterschaft,
als ir nû gehoeret,
wie er daz velt betroeret,
dô er ir leger stoeret.
Sîn helfer was der hoehste solt.
diu ritterschaft niht anders wolt,
diu im dô was durch helfe bî.
ich waen, ir doch vil lützel sî,
die bî dem markîs hie nû sîn.
sî valt dort heidenlîcher pîn,
sî sint vor gote ( der helfe uns dar):
man nimt ir hie niht in noeten war
an dem sturm, als iu noch wirt
bechant, ir helf man dâ enbirt.
ir helfe uns helfe dâ sî sint
geladet vür des himels kint:
dâ habent si vröude iemer mêre.
die rede ich widerkêre
unde sag iu von des grâven tât,
den âventiur dick gerîchet hât,
daz er des lândes vil erstreit,
wol sehzig mîle veldes breit,
daz dienen muoste sîner hant.
den helt man ie in wer vant
ze velde mit strît unde ûf dem sê:
dâ tete sîn kraft den vîenden wê.
diz was bî karls zîten,
des gewalt man kôs vil wîten,
als ir noch bewîset wert,
wie karls herze strîtes gert,
daz wol schein an paligân
unde an marsilî: diz wil ich lâzen.
grâve heimerîch des half vil sêre.
der nie von vîende tete widerkêre,
den twanc nû jâmers lêre.
Naribôn wart bevangen gar,
des dikk diu heide wart missevar
mit heiden, als ez waer ein muor.
daz muost dem helde werden sûr.
swâ man in ze velde sach,
dâ wart den bluomen bluotes dach,
ob man sîn tât wolt schowen.
ouch het er ein edel vrouwen,
der wîpheit gemuot unchiusche nie,
ir reine herze daz waer ie
mit scham tür beslozzen.
ouch was ir lîp unverdrozzen
gên dem si liebe solde tragen.
ir zweier herze liebejagen
unminn mocht gekrenken niht.
diu âventiur von in beiden giht,
daz ein liep ir beider lîbe gurt.
ouch wârn sî vürsten von geburt,
ir adel selten muor verstiez.
diu graevin irmentschart sî hiez
unde was bürtik von pâvie.
von waz geschiht daz ergie,
daz siu heimerîch ze wîbe wart?
daz vuogte sich von einer vart,
dô karle rôme besaz
unde er vîentlîchen haz
dar warf . sît er des rîches pflac
unde er mit sig in ob gelac.
ir vianz im buoze bôt.
nû sag ich iu, warumbe diu nôt
was, des menger lac dâ tôt.
Diu schulde was wol râche wert.
ir unbescheidenheit diu gert
an dem bâbest ungehôrtiu dinc,
des was ketzerîe ein ursprinc.
des bâbest lêr si dâ von treip.
der haz alsô lâng beleip.
eines tages der bâbest darnâch saz
in consistorjô, dô man maz
reht gên reht von menger klage;
wan gelîch aller zunge jage
den stuol ze rôme suochen sol,
swâ reht dâ heim hât krumbe dol:
durch solh gnâde der bâbest dâ ist.
nû wuochs der rômaer zornes vrist
ze sêre gein dem bâbest hie.
ûf dem stuol den bâbst ir kraft nû vie,
unde vuorten in mit schalle hin
zuo dem capitoljô, dâ si în
durch rât giengen ze aller zeit.
ir hôhfart im daz vür nû leit,
daz er si liez ir willen hân,
ald ez muost im an daz leben gân.
der bâbest vorht niht ir drô
unde sprach < wizzet, ich bin vrô,
swaz ich durch reht lîden sol .>
nû wârn sî hazzes gein im vol
unde wolten in verderbet hân.
sümlîch daz dûhte missetân:
 <diu werlt rîchet die missewende;
bezzer ist, daz man in blende
unde gewaltes dâmit wende .>
Diu râche an dem bâbest ergie.
nû huop sich grôzer jâmer hie.
boten lûfen sâ ze stunt,
dem keiser wart daz maere kunt.
er besaz rôm, als ich ê seit.
des widerfuor in herzeleit:
er vertet die, der diu schulde was,
boumgarten, hûs unde palas
zerstôrt er unde blânt ir vil.
diz stuont an des tages zil
der pfingsten ist genant.
der keiser an den bâbest sant,
daz er zuo der messe bereite sich.
der keiser sprach < nû wil ich
besehen, ob got tugende hât.
laet er nû gotlîche tât
an mînes bruoder ougen sehen,
sô wil ich im krefte jehen.
ob er sîn tugent an uns êrt
unde uns hiute vröude mêrt,
erbiut sîn güete uns die êre,
daz gît uns vröuden lêre
unde sterket an gelouben mich .>
der bâbest nû hât bereitet sich
vil rein, swie er niht gesach.
sîn confiteor er nû sprach
mit manegem reinem pfaffen hie.
dar nâch er zuo dem alter gienc,
ze himel er sîne hende bôt.
vil reiner ougen ward hie rôt.
der jâmer dâ vil herzen sôt.
Der bâbest sâ die messe an huop.
hie wart ein jâmersrîcher uop
von weinen zuo der hôhster hant.
got nû sînen engel sant,
dô er daz buoch ûf getet,
unde brâhte diu ougen im ze stet
unde sazte si wider schôn als vor.
der bâbest huop sîn hende enbor
unde sprach vil lûte < lobt den süezen,
des vaterlîchez grüezen
mîn lieht mir hât gegeben wider!>
sus viel er vor dem alter nider.
alhie was weinen ungespart.
der keiser alsô vrô nû wart,
daz got die tugent het getân.
zuo der messe greif man sân,
diu wart nâch gotes lob volbrâht.
dar nâch der keiser dô gedâht
gein lânde . den bâbest ze rôm er lie.
mit vröuden dar nâch sîn vart ergie
ze pâvie, als ich gesaget hân.
aldâ heimerich ze wîb gewan
vroun irmenschart; diu was dô meit.
daz lânt al von ir schoene seit.
ein grâve, ir vater, der was tôt.
vrîen, grâven durch sî liten nôt.
doch enwolt der keiser niht enbern,
man müeste in an der meide gewern.
dem grâven heimerîch gap er sî.
man vuort si dan, dâ er ir bî
gelac . sî was unkiusche vrî.
Die graevin man brâht ze naribôn:
nû hân ich iuch bewîset schôn,
wie si im ze wîbe wart.
ir herz lieb gein im niht spart,
der grâve was ir vröuden weide.
siben sün sî heten beide,
der nam ouch wart wol lobes wert.
ir herze tugende unde prîses gert,
untât an in betrogen wart.
vrouw milt unde êre mit vlîz bespart
ir gedanc vor missewende tât.
iegelicher vürsten namen hât,
als in was wol geborn an.
von in wil ich die rede lâzen
unde sagen, wie ungelücke sît
si verweist, den man lop noch gît.
ir werder vater, als ich ê seit,
der mit tât ofte lob bejeit
unde wirde vil, als man im jach-
ze einer zît daz sô geschach,
daz ein grâve unde doch sîn man,
dô grâve heimerich gienc urliug an,
im kom ze helf mit ritterschaft,
unde alsô daz sîner kraft
der helfe was vil unde genuoc.
sînem hêrren er vil liebe truoc,
wan er sîn kint erhaben het,
einen schoenen sun, alse dick ergêt.
der juncherre vlôrete hiez.
der vater von râte in niht enliez,
êr sterben lebens in verstiez.
Er sprach < sun, tuo daz ich ie taet,
wis getriwe zühtic unde staet,
dînem hern mit ganzen triwen mit.
behalt daran mînen sit,
wizz, sô wehst dir êren vil .>
nû kom ouch des urliuges zil.
grâve heimerich nû varn sol,
dâ ritterlîcher taete dol
sich bieten muoz ze velde,
aldâ ritterlîchiu melde
sich zeigen muoz mit vrecher tât.
urlop er nû genomen hât
unde vert dâ hin, dâ er nû streit.
sîn poinder dâ vil manegen jeit
ûz dem satel in den sâmen.
die sînen sich ouch vür nâmen,
daz manz bevant in dem strîte.
des veldes breit unde ouch wîte
mit starkem hurte sî durchmâzen.
disen strît wil ich nû lâzen.
Heimerich gesiget unde verlôs.
sîn siges vliesen er dô kôs
an im, der sîn gevater was,
des bluotes vlôz begôz daz gras.
dô heimerich den schaden bevant,
daz wal rûmt er sâ zehant.
sînen gevatern er dan vüeren hiez:
sümelich er hinder im doch liez;
sînes gevatern vergaz er niht.
nû hoeret leit, daz hie geschiht,
daz triwen unde doch vlüste giht.
Ze naribôn man den grâven brâht.
Heimerich im dô gedâht,
daz diu kint von ir erbe schiet.
ob milt unde êr den rât im riet?
diu milt lîht sprach < ob es geschiht
der wille, des dîn herze giht,
diu tât dir bringet êren vil .>
 <nein> sprach vrouw êre < swer mich wil
ze verre trîben ûf den schaden,
dâ wurd ich mit schamen überladen.
man sol mîn schônen, wil man mich
bî milte hân: sô daz man sich
iht scham, ob man mich übergît.
ein swacher nam mir nâhen lît,
der ist diu tôrheit genant:
mit den tumben hât er pfant.
milt sol mit mâz sîn undersniten,
als êr gewegen unde scham mit siten.
unmâz ich vliuhe, swâ ich kan .>
 <du hâst sîn muot, nû tuo an!>
sprach diu milte, daz ergie.
nû hoeret wie heimerich hie
sîniu werden kint wil enterben
durch in, dem ritterlîchez sterben
leben bî uns hie hât verseit.
nû hoeret: heimerich niht beit,
man vüert in heim . er wart begraben.
Vlôret, den er het erhaben,
vüert der grâve gên naribôn
unde hiez in behalten schôn.
man vindet nû niht solhen lôn.
Vlôret ze hêrren wart empfangen,
des muost er wird erlângen.
diu hôhgeburt in sipp behielt,
den, der nû ungelükk wielt
unde vaterlîch vergezzen.
waz mocht ich hôher wirde mezzen
der sippe, diu niht sô bünde mich
mit vaterlîcher triwe, sich
in sippe mit allen orten sliuzet?
dirre triwen mich verdriuzet.
sold ich die triu ze vluste kêren?
daz taet ich nâch unwîsem lêren.
als diu welt nû ist gestalt,
swer ie sô dienst mit lône galt,
des akkerfruht was < habdenschaden>.
swer wil in tôrenbrunnen baden
laet der hâr unde hût ze pfande,
des schoene im wirt ze schande.
entlihen sin unde vrömdiu ougen
errâtent schaden selten tougen.
ein vrömder has ûz wilde gezamt
unde ein brak, lebent die wol ensamt?
sô ist ouch wolf unde vuhs inein.
in vrömder wird ie smaehe schein.
wol loufender rüd in tieres spor,
ist der an tugenden bracken vor,
dâ wert sich nâtûr gewonter art.
swer hunger ze vremden tischen spart,
wirt der durch spot vil an gesehen,
des sol er niht vür wunder jehen:
entlihen tugent gît wandelspehen.
Des grâven sun nû hêrre hiez.
ob milt unde tugent sich verstiez?
wer zwîvelt des? gein vrîer art
des hagens rôs süeze spart,
mit schoen gein edelm stocke.
doch vindet man noch in grâwem rocke
vil tugende, diu sich verbürge niht;
untugende man noch in zobel siht.
tugent siht tugent bî milte gern.
kintlîche jugent, artlîchen lern:
swâ tugent sich ardet niht mit lêhen,
dâ sol man tugent mit milt niht vlêhen;
ir staet belîben sich dâ erbet.
wânes tugent milt verderbet:
ze vil, ze klein, ze snel, ze traege.
swer traegem herzem milt waege,
des waere durft: ez kan sîn niht.
ein jâherre lîhte waen es giht,
den durft ze lônes helfe treit,
ob des < jâ> unmilt ze lône jeit.
niderr art sol man tugend jehen,
ob si adelt sich mit tugende sehen.
diz ist ein rede, der vrömd mich zôch.
grâve heimerich nû triwe vlôch,
natiurlîch gebaern unde geburt.
sipplicher triwen sins enkurt,
der lew nû ze einem vuhse wart.
Wendelmuot unde wankelhart
der grâve mit vlîz ze hûse bat.
unmâz dâ vor der milte trat,
diu gaehe wart wins unde willen sat.
Heimerich sîn sün besande-
des waere durft, daz man dâ nande
menegen edel vranzois,
Yspan unde borgunois,
Provenzâl, britûn unde pikarde,
die wâren ouch von arde,-
unde tete über al die rede kunt.
dô sweic manic wîser munt,
der doch ze reht wol reden kunde.
dem grâven man des niht gunde,
daz er diu kint verwîste.
nieman daz an im prîste,
den wîser sin leite dâ.
zuo wilhalm er sprach, der stuont im nâch:
 <mîn sun, ir sult mîne rede hoeren,
diu sol iu niht vröude stoeren.
ir wizzet, daz ich in ritters prîse
hân tât bezalt in maneger wîse.
ie als man dann an mich warp,
darunder nie tât an mir verdarp.
doch nâch ritterlichem heile
mit dienst was ich der minn veile.
unde alsô minnediub mir gap
ze ritters orden urhap,
triwen staete, vröud bî trûren,
unde doch niht, daz mînes herzen sûren
mich hielt ze lânge in ungemüete.
der minne guot mich lêrte güete,
der minne pîn mich lêrte herte.
diu minne was ie mîn geverte,
den lîp ich in ir süeze zerte.
Mit huot was mînes muotes weide
sô in liebe, sô in leide,
wie ich ir süeze mich genaehte,
biz mich ir minne dar zuo braehte,
daz ich die wîl noch nie bezalte:
daz mich in minn dienst gevalte
nie dehein tjost bî mînen tagen.
sus sol iwer dienst nâch minne jagen,
an minne sult ir niht verzagen
unde sult ir süeze vor ougen tragen.
mîn sun kyllois, ir sît niht alt,
unde waen doch wol, daz der walt
von iwer hant iht werd gespart.
poinderlîcher taete wart
von iwer tât wirt gar durchsniten.
iwer poinder sol sîn in den siten
als ein donerstrâl, der niht schiuhet.
iwer vrechiu tât verdriuhet
vil rîter herze, sô ir sprenget,
der muot an tât sich enget,
als ir iuch sô vrechen zeiget.
iwer saeld ist ungeveiget.
ob ir gên wîben iuch versinnet
unde ir minn alsô minnet,
daz minn ir minn niht krenchen siht.
minn hât diu minn, der sîn niht giht,
minn süez noch minn tât.
ob iwer minn dann minn hât,
der lîhet minn süeze vil.
ob iwer minn sus minnen wil,
diu süez iu liebet ritterspil.
Bernhart unde kybert,
ir zwêne sît wol lobes wert.
iwer iegelîcher wirt ein helt,
ob ir ez dem lîbe enblânden welt.
nâtûr hât wol an iu geworht,
daz ir müget wol unervorht
schiltes ampt enphâhen.
wîbe gruoz sult ir iuch nâhen,
swâ ir mit prîs den müget erringen.
der selbe gruoz mac iuch bringen
ze hôhes lônes zuoversiht.
swar ir vart, iu gebristet niht,
ob man iuch in tugenden vindet,
sô wizzt, daz wîbes herz sich windet
iu ze gruoz durch gerndiu ougen.
unde halt ir wîbe liebe tougen,
sô werdet ir ir spiegelschîn.
vrouwen lieb kan in liebe sîn,
swâ man ir minn mit huote pfliget.
wîbes liebe sich dâ wiget
in liebes herze durch belîben.
werdet ir inne, wie sich wîben
kan wîbes minn durch mannes liebe,
wirdet dan iwer minn ze diebe
durch werde minn, sô sît ir wert.
wîplich süez wan huote gert,
wie sî den valschen sich entsage.
in vrecher tât, mit zühte jage
diu huot iu minn unde wirde gît.
wîbe lônen an iu lît,
ob ir gein in mit dienste sît.
Arnalt unde berhtram,
iwer tât machet wîbe herzen zam.
ir sît wol beide an kreften kurc:
vil lânde unde burc
erwirbet iwer baldez ellen.
hôhiu tât wil sich iu gesellen:
diu minn von iu getiurt wirt,
ob iwer manheit niht verbirt
angeborn ritterschaft.
iwer beider lîbes kraft
lît iu in den armen.
lât iuch den lîp niht erbarmen!
iwer namen doch gefürstet sint,
swie ir noch sît der jâre kint;
schiltez ampt muoz iuch erben.
ritterlîchez werben
wirt noch von iwer tât gezilt:
menlich gelaez sich des niht hilt.
an iu ich daz erkenne wol,
wan daz man iuch loben sol.
reiniu wîp hânt rîchen lôn,
gein den sult ir iuch halten schôn.
ir werder gruoz süezet gemüete.
wîplîcher gruoz, wîplîchiu güete
herzen biutet vröudensolt.
pfeller, gestein, gymme, golt
wîbes minn übersüezet.
ob iwer liep ir minn grüezet
unde biutet êr in minnegrüezen,
der gruoz kan ritters tât sô süezen
unde varnden kumber büezen.
Witschart unde buobe,
vroelîcher taete huobe
iu zwein wirt niht genget.
von iu mit hurte wirt gedrenget
vil ors an ritterlîchem tuon.
iwer baldez ellen hât niht suon,
swâ man prîs sol bejagen.
iwer manlîchez ellentragen
gît reinen wîben herzenspil.
minnsüez unde minnzil
werdet ir in wîbes ougen.
halt iuch gên in in minn tougen,
sît in mit dienst gar undertân!
wîbe süeze sô vil lônens kan
mit gruoz unde reiner minn geben.
sît gên in an werben eben,
sô gît ir süez iu vröudengruoz.
ein werder kus, der tuot in buoz,
ob ir in strît iht habt erliten.
halt iuch gên in in zühte siten,
tragt ir lieb in liebe wer!
verstêt wes ir liebe ger,
ob sich ir lieb in lieb iu biet,
daz sich dâ lieb iht liebe niet.
ein reiner kus von rôtem munde,
swâ iu ein werde wîp des gunde,
al vranchrîch vergult den niht.
als iuch ein vrouwe in kiusche siht,
der minn lieb iu minn gan,
kan iwer liep sich lâzen an,
daz minn niht krenket valscher wân.
Mîn sün, nû habt ir wol gehoeret
mînen rât . ob iu der vröude stoeret,
daz swaeret iuch unde waer mir leit.
mînen willen hân ich iu geseit.
ob iu mîn rât nû stiure gît,
des bin ich vrô . diu lânt sint wît,
die künege habent lônes vil.
einen rât ich iu sagen wil,
daz vrumt iu, unde behalt ir den:
lât unmenlîche sen,
der volge gein zageheit zilt.
sper, helm, swert unde schilt
ich iu vür erbe zeige.
belîbet ir unveige,
sô sult ir sîn ân angest dar,
daz iu niht êren widervar.
iu werdent schier diu rîche kunt,
diu ich iu nemme hie ze stunt:
Prôventz unde yspânî,
Vrancrîch, gallitz unde almanî,
Burgonî unde die britûn,
Isterrîch unde karitûn,
Sêlânt unde die engelois,
lâncbarten unde die tuschanois,
Kâlaber, pullen unde die sizil.
die künege habent rîcheit vil,
welt ir den dienen, iu wirt gnuoc.
nû hoeret, des ich noch hiute gewuoc:
sît diemuot unde habet kiusche sit,
niht vrevel wort: ân undersnit
iuch halt unde doch in mâze bit.
Sun, behalt vetertlîchez lêren!
reiniu wîp sult ir êren,
under schilt dienen umbe ir lônen,
witwen unde weisen schônen.
mit gebaerden gar ein meit!
gên valscher tât: zageheit!
den varnden sult ir kumber büezen,
gemein mit lieb die liute grüezen
in vil sitlîchem gebâren.
niemans êren sult ir vâren.
swer iu in dienst getriwe wol,
armen, rîchen, iwer helfe sol
güetlich sich erbieten.
niemer sult ir iuch genieten,
ir habt got vor den ougen
unde bevelhet im vil tougen
lîp, sêl unde manlich êre.
sun, vernemt noch mîne lêre:
tuot vriunden ganzer helfe schîn!
lîhet den gern, die bî iu sîn!
mâzet slâf! haltet schimpfen,
der sich biet in den gelimpfen,
daz zuht iht werde ze tôren dâ:
lât die tjost in puzzes lâ!
ein houpt an jagen, der vluht ein zagel,
z'iegelîcher' taete gar ein hagel!
gein vîende lâgen gar ein vuhs,
an minnewerben gar ein luhs!
ie minn in dem herzen tragen,
wirt dâ heim, umb niht verzagen,
mit staet ie nâch êren jagen!
Sun, sît in schall gar unverdrozzen!
nû hân ich iu entslozzen
mîn herz unde mînen willen gar.
Wilhalm zuo dem keiser var,
dem ist er liep unde wert.
mîn herz des durch triwe gert,
unde ez wol mînen triwen stêt,
daz ich hie mînen sun vlôrêt,
den mir ein sterben hât geselt,-
ob ich mir den hân erwelt
durch veterlîchez ergetzen,
daz sol iuch niht entsetzen
an vröuden iwers muotes.
vil werdecheit unde guotes
gewinnet ir, lieben süne mîn:
Vlôret muoz nâch mir hêrre sîn.
dâmit bevilhe ich iuch got.
behalt ir lêre unde gebot,
sô sult ir mîne triwe hân .>
Heimerich underwant sich sân
des kindes unde pflac des sider.
nû grîf wir an daz maere wider
unde warten disem einen zuo,
die sehs lâz wir varn nû!
die wârn bereit unde vuoren dan,
als ich iuch bewîset hân,
unde her wolfram urkünde gît,
wie willhalm in kindes zît
wart verweist unde sîne bruoder.
veterlîcher helfe muoder
verwîst des jâmers ruoder.
Trôst von den kinden wart entrennet,
die im doch sît ze kinde nennet
Heimerich, dô si volwuohsen gar.
nû hoeret, wie dirr ein gevar!
die andern lâz wir varn nû,
unde hoeret, waz dirre eine tuo:
der chom in kintlîchen siten
in keiser karles hof geriten,
drî knappen unde ein garzûn.
dehein tjostûr mocht er getuon,
doch zogt ein schoene ors im mit.
daz was ie edeler kinde sit,
daz sî durch prîs mit örsen varnt,
swie sî mit tât den schimph doch sparnt:
der accurneis taet hie alsam.
dô er in des rîches hof nû quam,
der künec in lieplîche enpfie,
als er sît wol sehen lie,
wie er in werdechlîch enpfalh.
 (dâ was manic almân unde walh,
die rîch geburt niht verbar .)
er nam in im ze kinde gar:
in des rîches kamer man sîn pflac
mit vlîze biz an den tac,
daz er enpfie schiltes amt.
dar under er vil rîter zamt
in poinderlîchem werben:
den schilt kunde er sus erben.
aht jâr man in mit vlîze hielt,
daz er wol sîn selbes wielt
unde kintlîche tât von im gespielt.
Sîn herze nû kintheit vlôch.
sus in der keiser karle zôch.
sîn ellen in nû krefte mant.
Karl vuor dô mit heres hant
in der heiden lânt ze normanî-
manek edel vranzois was im bî,
Alman, burgunt unde britunoys,
Bykart unde engloys
unde ein teil der provenzâl-
die noch heidenisch geloubens mâl
ze liebe den valschen goten hielt:
daz lânt sus ungeloubens wielt.
der keiser wolt daz anden.
nû muoz imz erblânden
mit vrecher tât der markîs.
unde wil er hie bejagen prîs,
es mac nû niht mê kintheit wesen,
ez sî tôt ald genesen.
der keiser karl dâ hin vert,
dâ vil glaeven wirt verzert
mit nîde ûf der heidenschaft.
Karl unde der werden christen kraft
Yspân unde normandî
si bedwungen, daz si wurden vrî
der valschen got unde gloubeten christ.
swer des niht tete, ein kurziu vrist
den schiet von lebens veste.
alhie des gloubens geste
wurden gepînt jâmerlîchen
von karle dem rîchen:
des muosten sî entwîchen.
Marsilî leit dâ pînen
mit swerten unde die sînen
von olivier unde ruolânt.
den lie er ein sô gaebez pfant,
daz sîn den heidentuom bevilt:
er mocht gefüeren niht den schilt
an dem arm, den er dâ lie.
der markeis aldâ begie
sîner êrsten taete spil,
des die heiden dûht ze vil.
mit hurt wart dikk sîn kalopiern
daz ûz vrancrîch die viern
sêre wundert von sîner tât,
sît er sô unlânge hât
ritterlîcher tât gespilt,
daz er in vor sô hôhe zilt.
die nôtgestallen gâben strît,
des vil helm sich entranten wît.
bischof turpîn, des segen rein
vil dikk hie in dem strîte schein,
daz man kôs nâch im bluotes pfat.
sîn schâch vil heiden seit dâ mat,
daz es der heidentuom bevant.
alêrst tuon ich iu bekant,
daz manik herze snîdet:
der jâmer niht triwe mîdet;
swa er reine herze vindet,
untriwe dâ gar verswindet,
der bî uns nû diu werlde pfliget;
ir süeze wâge ze valle wiget.
wol in, der ir an gesiget!
Der werlde süeze ist tokkenspil.
dirre rede wurde ze vil:
diz was des markîs êrste tât.
des sich nû underwunden hât
âventiur . got geb im heil!
darnâch wuohs ein vil michel teil
jâmers ûf den werden christen.
die heiden niht wolten vristen,
sine wuosten den küneg karl.
Paligân jach, daz arl
unde prôvenz sîn erbe waere.
diu rede wart dem künege swaere,
den doch menlich ellen gurt.
ûf bergen, lîten unde in vurt
sach man dick sîn ellen wol.
alhie ich iuch bewîsen sol
in welchem strît wilhalmes vart
misseriet, dâ er gevangen wart
unde alêrst von hûse quam,
sît in der keiser an sich genam,
dem er half ze runcival
gein marsilî, dâ sich niht hal
mit tât sîn êrstiu ritterschaft.
ûf die künege, die dâ heten kraft,
Marsilî unde paligân,
von den helden wart ez guot getân.
dem markîs schade doch widerfuor:
darnâch unlânge tôdes muor
verdruhte karl den lemperûr.
daz ward der kristen ungefuor,
ich vürht, daz sî nû jâmer ruor.
Des keisers sun er an sich nam
alse wol sîner triwe zam.
die vürsten er gemeine mant,
daz man karls triwe erkant
unde sînen sun ze künege naeme,
ir aller triwen daz wol zaeme:
 <sîn sun der zimt dem rîche wol.
dar zuo ez mîn triwe sol
verdienen al die wile ich bin.
ziuhet nû daz rîche ein vremder hin-
diu untât sol uns niht geschehen.
ich wil triwe nâch tôde sehen:
begêt ir die, des habt ir êre .>
disiu wort unde michels mêre
legt er mit rede den vürsten vür,
daz si mit gemeiner kür
den karls sun ze künege kürn,
dar an si niemer niht verlürn.
swie vil der markîs des gesprach,
der hoehsten willen er niht sach.
daz nam im vröuden zuoversiht.
der markîs der ensûmpt sich niht.
diz geschach ze munleûn.
Karl durch sîn ritterlichez tuon
dem markîs het gelihen die mark,
wan er in wiste an witzen chark:
vor den vürsten er im die lêch.
dar nâch, dô im des lebens verzêch
ein sterben, karl, dô bevalh er,
den er wist ganzer triwen wer,
sîn kint . durch triwe des pflac er.
Karl enpfie die triwe sîn.
lieb alêrst wart nû schîn.
der markîs wîten sich besande,
mâg unde vriunde er dô mande.
sîn bruoder unde ouch heimerich
tâten helf nû gelîch.
die lorrenîs unde die burgonoys,
die tschamponeis unde die engloys
dem markîs nû gestuonden gar:
er gewan ein vil liehte schar.
den lântherren er widerbôt,
unde alsô, daz ez ein tôt
müeste scheiden under in:
Loys het doch wisheit unde sin
unde waer des keisers erbekint.
 <ich wil besehen, wer die sint,
der gewalt uns êren wil entsetzen,
ein toetlîchez letzen
müez mich von lîbe scheiden.
ich bin genesen vor den heiden,
geloub unde triwe mich dâ vür truoc->
diser rede was genuoc,
der markeis nû bereit wart.
gein munleûn geriet sîn vart,
unde wuoste sêr unde brande
die hoehsten von dem lânde:
vil menic storje er durchbrach,
swâ man vîende ze velde sach,
unde betwanc die vürsten des mit kraft
unde mit herter ritterschaft.
sîn anker dikk die herte haft.
Loys sî ze künege muosten nemen.
ir sümelich wold des niht gezemen,
durch daz karl alsô vil gestreit:
des was er in ze künege leit.
wan si mâg unde man
ze runzival wurden ân.
dô loys nû erwelt wart,
der markeis triwe niht enspart:
dem künec er gap die swester sîn,
die schoensten maget, der liehter schîn
mocht wol ein herz ze vröuden jagen.
der rede wil ich nû gedagen
unde der kristen jâmer künden.
zaher gelîch des meres ünden
sich guzzen durch der kristen nôt
niht lânge darnâch: karl was tôt,
Terramêr vrumte hervart,
diu sît darnâch beweinet wart
mit kraft ûf den küneg lois,
des menic edel vranzois
erkom unde erschrahte.
der küneg loys dô trâhte,
wie er widerstüende terramêr;
wan er wol west, daz herzesêr
von im dem lând vor widerfuor.
nâch der vürsten rât man hervart swuor:
der heiden zorn sêre wiel.
als den wîsten dô geviel
sich gein der heiden kraft bewarn:
ob sî ir leben wolten sparn,
der künec daz solt undervarn.
Sît ich iu nû sagen sol,
nû geviel des lândes vürsten wol,
daz der künec nâch helfe sande.
der man sümelich mir nande:
von den vranzoysern darf ich niht sagen,
die muosten selbe die bürde tragen
durch den karls sun, künek loys.
daz ander wâren die engloys,
die sluogen ûz helm niht viurs,
es muost sîn etwaz tiurs.
daz dritte wârn die yspan:
der werde künech, als ich ez hân,
Liliander was der genant.
bî dem lac der künec jôrant,
dem was galicî dô undertân,
er was iedoch karls man.
herzog bêonet von portigâl,
der torst ouch wol lîden quâl.
der herzoge bêals von morark,
des tât ouch sich niht enbark,
swâ man tât solde lîden;
mit swerten helme snîden
getorst der herzoge vil wol tuon.
er was willehalmes basen sun,
bî dem er vor nôt in strîte leit
ân diz, als iu noch wirt geseit,
der tete ouch hie ellens schîn.
dar kom der küene senebalýn,
von tûlângar herzog sânîel,
der was in wâpen alsô snel:
sîn tât sich zeiget sunder hel.
Hie was der künec von kurnarge,
an ritterschaft der karge,
der was künec über daz lânt.
dar kom tritunel von tangelânt,
des herzentuom gienc biz an tinal.
mit dem kom von royval
Kandanûr der mänlîche.
der was sô êrenrîche,
daz er lützel ieman iht verseit.
des hant vil prîss het bejeit,
swâ er was starken stürmen bî,
der ellens rîch von genalî
Zukander hiez der selbe helt.
der prîs sô gar was ûz erwelt,
daz man in den raspaer hiez.
swâ er in strîte sich verstiez,
dâ er mohte hân des swertes niht,
diu âventiur von im giht,
als er kom in daz gedrenge,
dâ maht er wît die enge.
ûz den sateln er die rîter zucht,
vür sich er vil mengen rucht:
von manheit muost diu tât geschehen,
diu wart dikk von im gesehen,
er valt ir vil mit den vuogen.
des volk alle kolben truogen,
keten in blî gegozzen.
sîn lânt daz was beslozzen,
des gemerk gienc biz an den sê.
sîn kraft den heiden taet vil wê,
den er in strîte schanct den rê.
Des küneges lânt daz was wilde.
er was durch manek gevilde
gevarn durch den herzogen beonet
von portigal, der sîn swester het;
den künec loys bekant er niht.
nû hoeret, wen man mê hie siht:
künec hûsinet von kanar,
des künecrîch beslôz vil gar
den sê unz an vinulater,
dâ daz wild mer îlet her.
der vranzoyser lânt daz sluizet,
sîn kraft an portigal doch diuzet,
der erd man vürbaz niht geniuzet,
des manegen dâ verdriuzet.
die künec solt ich hân ê genant;
des mocht niht sîn, sîd daz ir lânt
die erde dâ besliuzet gar.
nû nem wir hie heime war,
wer hie dem künec ze helfe kom.
disiu rede waer gar ein om,
unde koem uns mê helfe niht.
den künec von arl man hie siht,
der taet daz best, als er solde.
ob iwer zuht nû hoeren wolde,
sô nant ich ein teil der kunden,
die ouch mit swerten kunden
wol dienen, swâ man sie hiez.
der britûn kraft des niht enliez,
sî wurben ritterlîche dâ.
die alman wâren ouch dô nâch,
die sich ze strîte bereiten sâ:
Der tiutschen kraft dô helfe lêch.
ûf die heiden dô nieman verzêch.
grâve hoygier von bêamunt
dem küneg kom . im was wol kunt
ritterlîcher taete spil.
der grâven ich mê nennen wil:
grâve willekîn von gerunde,
der ouch mit dem sper wol kunde
poinderlîchez hürten.
ûf plân unde in den vürten
het er ez ofte guot getân.
man mocht ouch dâ gesehen hân
grâve dîden von litenant,
der ouch die vîende sêre mant.
hie was rubin von sungalit,
des tât ouch tete den vîenden quit
hie was nôrant von punarge,
an ritterschaft der karge.
grâve rycart von lyanit:
dirre zweier grâven sit
was turnierens taete kür.
welt ir, sô hân ihz dâfür,
daz die mit helf wâren bereit
in dem sturm, dâ sich verjeit
der markeis unde gevangen wart.
die heiden er dô lützel spart.
die kristen liten grôze nôt,
ir nâhgebûr was der tôt.
mit kraft die heiden komen wârn:
nû wern sich vor tôdes vârn
mit manlîcher tât gebârn!
Die kristen sich werten: des was zît.
der heiden kraft sô wîten lît,
daz dehein storje sih niht hal.
man sach, daz berg unde tal
was beleit unde daz gevilde,
daz vogel nie wart sô wilde,
der sich entseit dem wuofte:
dirre gal, dirre ruofte.
der heiden leger het niht aht,
ich waen, daz man des heres praht
wol vier mîl hôrte.
diu stimme den kristen vröude stôrte
der gein in koum ein hantvol was.
berg, tal, bluomen unde gras
mit gezelden was durmezzen.
von den kristen was unvergezzen
sin hielten menlîche wer.
künek lois unde sîn klein her
mit manegem schilte liehtgemâl
zogten nû gein runcivâl.
bî tambûren hie vil vloiten hal.
der dôn erfröut berg unde tal.
die kristen zogten nû dâ hin:
mänic vranzoysaer, des wîsen sin
diu minn in vancnusse hielt,
der herz doch manheite wielt
ze dienst der werden minne.
sus süezt minn mannes sinne,
als hie an vil manegem schein,
des lieb an liebe was niht ein.
daz wart an tât der heiden mein.
Hie was mänlîchez sorgen.
die helde muosten vröude borgen
in dem strît, dâ sî müezen hin.
nû hoeret, als ich bewîset bin:
der werde willehalm accurnois
unde manik edel vranzois,
Provenzâl mit den yspanen-
die begunde der künech manen
ritterlîcher taete kür
unde schuft sî an die herte vür.
mit in den künech jôrant,
des ellen den heiden was bekant,
......unde den manlîchen kandanûr,
der was ein herter nâchgebûr,
unde den herzogen bêoneten,
des kraft was sô ûzerjeten,
daz er in heldes werken schein,
 (sîn tjostiur was gemein:
geruoht des ieman, die bôt er,
des herze was niwan strîtes ger)
unde von kânar hûsinet,
der ouch ritterschaft wol tete.
dâ was der herzog tritunel
unde der küene saniel.
bî den was buob unde bernhart,
Arnalt unde witschart,
der tât begie prîss vil.
dise helde sich legten gein dem zil,
dâ ich niht zagen sehen wil.
Paligân hie mit kreften lac,
des hers er mit gewalte pflac.
Halcibier unde synagûn
unde tybalt, der wol kunde tuon
manlîcher taete prîs
 (die kraft im gap, diu sin amýs
was unde arabel genant,
der schoen den kristen sît diu pfant
durch wilhalmes minn enzuht,
daz vil zaher ûz ougen ruht),
der pflac ouch nû der herte hie.
der küneg pôdius niht lie,
der ouch hie bî dem mere lac,
swâ man prîs gein wirde wac,
sîn gelobtez ellen slüec dâ vür.
nû lac ouch dâ in prîse kür
der werde künec von kandulac.
der her von mituêle pflac
der berge wît gein den kristen,
die nû niht lânger wolten vristen,
si verdienen den hôhsten lôn.
nû schier huop sich der kristen dôn.
des rîches van bevolhen wart
Berhtram, der vil helme schart
gemachet het bî sînen tagen.
die nôtgestallen muosten tragen
gein den heiden ir leben veile:
wê im, der in dâ wirt ze teile!
der schal hielt ouch ganze kraft.
man vant dâ edel ritterschaft,
der tât sich in die poynder haft.
Nû muoz ez ûz dem schimpfe gên,
si müezen den heiden widerstên,
ob man in angesigen wil.
ich nenn sî wol, ir ist niht vil,
die hie den heiden gâben strît.
der kraft alsô geschart lît:
hie was der künek von yspanî,
ouch wârn dâ von almanî
vil grâven, als ir habt gehôrt,
der ellen ouch die heiden stôrt.
hie was der werde von royval,
der dick het geliten quâl,
swâ man niht sold die vîende sparn.
dar kam durch prîs ouch gevarn
der werde künec von genalî,
des menlich ellen was wol vrî
daz er ie begienge zageheit.
hôhen prîs er mit dem sper erstreit:
diu tât was des küneges sit.
grâve hoygier von lianit
unde willekîn von gerunde,
ir iegelîcher wol kunde
die tjost senken gein dem nagel,
diu ritterschaft ist gar ein hagel:
diu âventiur geziuk des gît.
grâve pirre von ammanit,
der künek von arl was ouch hie
sîn kraft die vîende er sehen lie:
von den was der heiden ungeschônt.
Apoll in dienstes lônt,
dô monschoy wart gedônt:
Diu krîe hie des keisers was.
velt, pluomen, heide unde gras
mit rôtem bluote wart betrôrt.
manek vremde kreien man dâ hôrt,
dô sterbens gewalt die heiden twanc.
Tschoise dâ vil dicke erklânc
in des markrâven hant,
den schaden halcibier bevant.
dô in der markrâve ersach,
mit zorn er die lânzen stach,
ûf den künec, daz sî zerfuor.
in poinderlîches hurtes ruor
Halzibier er jaget zuo angstes zil.
ez gienc nû ûz dem kindes spil,
dô in der markeis bestuont.
von in zwein was ungesuont
ir vil hurtichlîchez dringen.
des muosten dik erklingen
diu swert ûf den helmen.
den rôten bluotes melmen
die kristen nider rêrten,
swar si in die heiden kêrten.
si vâhten als diu wilden tier.
nû sach arnalt, daz halzibier
ûf den markeis hurte sêre.
nû enbeit der helt niemêre:
daz ors in hurtichlîchen truoc,
Halzibier er durch den helm sluoc,
daz er des slages kûme gesaz.
Halzibier was ouch niht laz,
des widerslages er niht vergaz.
Des rîches vane was nû komen.
des was vil grôziu nôt vernomen
in dem her ze beider seit.
der markîs nû sêr umbejeit,
des vil kurseit wart missevar.
er zetrant alhie der heiden schar.
Belûr sîn örse in dâ hin truoch,
dâ er den werden künek sluoch,
Angilûn von belinat.
ez wart alhie des tôdes pfat
gebant von dem markeis.
vil manic kristen lie dâ preis
sehen, der die engel vröut.
den heiden wart nû sêr gedreut
von loys dem lemparûr.
diu durchvart wart hie sûr,
swâ gein des rîches vane kêrt.
hie wart ze tôd versêrt
Paligân unde der heiden kraft
von der kristen ritterschaft.
der poinder hie sô herte wart:
diu graevinne irmetschart
wol mocht sich solhes kindes vröuwen,
des kraft kund al den heiden dröuwen,
als hie wol an den heiden schein.
der starke sturm sich zôch enein
nû gein dem mere ûf den plân.
dâ wart ez alsô guot getân,
daz sîn daz paradýs gnôz.
der engel gewin was dâ grôz,
swâ bluot von den kristen vlôz.
Gauters unde gaudîn,
Witschart unde kibalîn,
Samson unde hûes
wurden nû ze râte des
unde der blânke kibalîn
unde gwigrimanz, der ellens schîn
mit kraft in den armen truoc,
unde joseranz, der ouch gnuoc
der vîende streut, unde meliganz,
des kraft was in sturme ganz,
unde tscherines von pantanor,
der schein ouch an der taete vor,
unde arkûn von lûnatel,
des manheit was gar ze snel,
unde vaunet von prîanit
unde von galiz keilit.
der ward ein teil erslagen hie.
dâ von nenn wir niht die
in hern wolframes buoche,
ob iwer zuht sîn geruoche,
daz wir ir niht nennen nû.
die kêrten nû dem vanen zuo.
Olivier unde ruolânt,
die man in wer bî karlen vant,
die wâren vor alle erslagen
bî karls lebendigen tagen,
der ze runzival vil gestreit.
nû hoert: dirre manheit jeit
hin, dâ sî die herte sâhen.
ir hurteklîchez gâhen
wolt sich den vîenden nâhen.
Nû hurt der künec von vrýgende,
der ie schein âne missewende,
gein dem markîs . dô er in sach,
die glâvîn er mit kreften brach
im durch den schilt, daz sî zerstoup.
hie ergie des himels roup
an den ungetouften.
ir werdez leben sî verkouften
durch süezer minn lîhen.
der markîs mocht nû niht verzîhen
Pôdius, ern gruozt ouch in.
Tschois muost nû der pfänder sîn
vür des markrâven leben.
Wilhalm marht nû vil eben:
den künek er durch den helm sluoc,
der doch ellen unde manheit truoc.
daz er sîgen begunde.
Talimôn sâ ze stunde.
ûf den markeis hurt er dô,
der ouch der verte wart unvrô,
dem tschois sô verschriet den helm,
daz er ouch rêrte den bluotes melm.
die nôtgestallen sâhen daz,
daz vientlîcher taete haz
den marcrâfen sêre bant.
diu swert si umb an der hant
wurfen . hie was des tôdes pfat.
in lebens garten der tôd jat,
dâ die helde hurten hin.
Gauters, tscherines unde kibalin
vuogten der helle hie gewin.
Die kristen sêr die heiden streuten.
die tievel sich des vreuten,
der gewin was dâ niht swach.
die heiden man nû vallen sach
vor den kristen als die snîe.
nû alêrst wart der heiden krîe
gesweiget unde erstekket.
mit starkem hurte wart getrekket
von den kristen ûf die heidenschar.
der markîs nam der herte war.
der heiden kraft gap nû vluht.
des rîches van wart ûf gezuht
von berhtram, der in dâ vuort.
der kristen kraft sich nû ruort,
dô ez gienc an daz hardiern.
die snellen unde die viern,
der herz ich gelîche dem vlinse,
nâch toetlîchem zinse
sî ûf die heiden ranten,
diu örs sî sêre manten.
an bergen unde in den lîten
huob sich nû solhez strîten,
daz der luft sich dâ von zerlie:
solh dôn von den swerten gienc,
diu mit kraft die kristen sluogen,
swâ sî diu örse hin truogen
an dem jagen ûf dem wal.
der künek von tebêanal,
des kraft dannoch in were schein,
unde talymon der muotes rein,
des starkiu wer was noch niht ein.
Ein vei den künek het ûz gesant.
Samargôn hiez daz lânt,
des hêrre truoc menlîche wer.
ouch was der zweier künege her
ein teil geletzet unde verschrôten;
si enahten niht der tôten,
die in bî den sîten nider vielen.
ihn sag iu niht von kielen,
eine barken het daz bluot getriben
von den, die ûf dem wal beliben,
mit vollen wol in daz mer.
dirre künege kraft gap niwe wer;
daz muosten sî vor angest tuon.
Halzibier unde sinagûn
wâren boese nâhgebûre:
Hûsinet unde kandanûre
von ir tjost nâmen ungewin.
dô dise künege hurten în,
einand ir kraft angesiget.
der strît nû wol gelîche wiget.
vünf küneg în nû drungen.
die kristen sêr nâch prîse rungen.
ûf helm hie vil swerte erhal.
nû huop sich der heiden val,
Mahmet gap nû niht vride.
die kristen ruorten sêr diu lide,
stark ward ir kalopiern.
die vrechen unde die viern
die heiden niht ersparten.
des rîches vanen sî sô bewarten:
in wer sî sich dikke scharten.
Wilhalm ie ob den vîenden schein.
Berhtram der nôtgestallen ein,
mit nîd ouch was den vîenden obe.
Monsjoy, diu krîe, in siges lobe
mit kraft wart geschrîet,
diu krîe vil herzen vrîet,
daz zägelîch tât die helde vermeit.
daz velt waer enge alde breit,
der kristen kraft ez sô durchfuor.
der markîs niht bî ir hulden swuor,
si wurden sîn anders ermant.
Belûr sîn örs dikk er mant
ze beider sît in strîtes ger.
sus vuor der markîs hin unde her
ûf dem wal, swâ kraft noch was.
der heiden kraft wart als ein glas
mit hurte zebrochen unde zetân.
swer lebens muot wolde hân,
die vluhen alle gein dem mer.
Paligân unde der künege her
wurden gar entschumpfieret.
der markîs noch allez hardieret
ûf sî, die siges wâren entsetzet.
daz wal von den wart genetzet,
ûf die der markîs jagte nâch.
im was ze jagen alsô gâch,
daz in daz örs gar vertruoc.
ûf dem jagen er dannoch sluoc
den rîchen künek sanfalê,
der têt den kristen vor vil wê:
sîn leben dâ slôz des tôdes rê.
Der markîs jagte gar ûf daz mer.
nû sach daz paligâns her,
die tschumpfentiur het verjeit
unde zuo den schiffen was bereit,
daz sich der markîs het verriten.
nû was ouch des ungebiten:
künege, ameral, alt unde junge
riefen nû nach koberunge.
die nidern unde die obern
begunden sich bekobern.
si wurden ellens rîche:
Halzibier der manlîche,
Pôdius unde synagûn,
der tât ie schein in prîse tuon
ranten den marcrâven an.
hie waer ein solh tjost getân,
der himel unde erde waer getiurt,
der den markîs het gestiurt
sîner lânzen; der enhet er niht.
ob im nû tschumpfentiur geschiht,
nieman sol im daz wîzen.
ez ward mit grôzem vlîzen
zwô starke glaven ûf in gesenket.
sîn herze noch allez siges gedenket.
in mänlîcher taete wern
streit er gein zweier künege hern.
nû wünscht im heiles, daz stêt iu wol,
unde sprechet, waz er tuon nû sol?
Tschoise sluoc er nîtlîchen
Halzibier durch den helm rîchen,
daz im kraft muost entwîchen.
Den helm ein rîchiu krône bant.
daz lieht im vor den ougen swant.
in den helm daz swert sô tiefe wuot
biz ûf daz harsenier, âne bluot
daz ez in der dik bestaht.
dâ von der zweier künege maht
den markîs aldâ siges betwanc,
der noch vil lânge nâch sige ranc.
einem emeral zuht er ein swert,
des güet niwan einen slac in wert.
des markrâven vröude nû swant.
im brast daz swert an der hant,
dô er ûf sinagûn sluoc.
der heiden hers was genuoc:
der künege kraft den markîs vie,
Belûr beleip erslagen hie.
örse wart nie bezzer mê,
sîn snell den heiden tete vor wê.
der künek karl im daz gap
ze sîner ritterschaft urhap,
dô in vaters helfe vlôch,
unde karl in mit vlîze zôch,
biz er von kindes jâren quam
unde ritters orden an sich nam,
als uns diu âventiure giht.
hie lânger wart gestriten niht:
der pungûr gap nû sicherheit.
die zwêne künege wâren bereit,
den markîs sî nû vuorten dan
zuo den kielen, dâ vil wunder man
durch ruowe was getragen an.
Maneges leben lac dâ verschrôten.
er strauht über manegen tôten,
ê sî in zuo den kielen braehten.
der kristen her in dikke naehten
unde enwisten niht der leiden maere.
nû wart der valsches laere
Tybalt dem künec mit schalle brâht.
diu nacht nû sêre zuo gâht.
daz kristen her behielt daz wal.
von den huop sich nû grôzer schal.
mit ruof sî lobten die trinitât,
diu vür sî des tages gestriten hât.
dirre schade was in unkunt.
der markîs wart nû zestunt
sêr gebunden unde dan gefuort.
die kristen nû angest ruort,
daz in der markîs niht enquam.
Berhtram des rîches vanen nam,
 (diu verlust sî alle jâmer lêrt)
mit den kristen er dannen kêrt,
die sô vil krefte mohten hân.
zwei tûsent rîter sich huoben dan
mit berhtram durch suochen ûf die vart.
jâmer wart hie niht gespart.
si ersuochten berg, velt unde tal.
dâ sâhen si ligen âne zal
daz velt mit heiden was beströut.
doch was der heidentuom gefröut,
daz sî vuorten ein sô rîchez pfant.
daz pfant die kristen jâmers mant,
tschumpfentiur ward in bekant.
Der schade was nû vergolten gar.
nû jeit trûrlîche var
Berhtram der noch suochende reit.
nû kom er, dâ sich het verjeit
der markîs ûf des meres staden.
dâ hôrt man herz in jâmer baden,
der leit sô lûtez krachen gap,
als der einen starken stap
mit guotem willen braeche enzwei.
von den helden sich huop geschrei,
dô sî belûr erslagen vunden.
die hende si alle wunden.
ors unde dekk sî bekanden wol.
ir aller herz ward leides vol.
Berhtram den vanen warf ze tal.
ich waen, ez in den himel hal,
solher jâmer dâ geschach.
dô er daz ors wol besach,
des rîches vanen nam er wider
unde kert nâch den vîenden nider,
dâ die kiel gestanden wâren.
si begunden jâmerklîch gebâren,
ir bezzer vröude wart vertriben.
nû was dâ nieman beliben
der heiden; si wâren ûf den sê.
alêrst tete in der jâmer wê
unde ir vil vlustbaerer schade.
ouch vunden si nâch bî dem stade
manegen kiel mit rîcher habe.
vil rîter von den örsen abe
sâzen in jâmers gebaerde habe.
Die helde suohten under in.
er was dâ niht; in heten hin
die heiden gefüeret über mer.
jâmersrîche angestzer
Berhtram in jâmer laite dan
unde diu ritterschaft, als ich ez hân,
dem künec loys, dem lemperûr.
welt ir, ob in niht angest ruor,
als er nû diu maer ervindet?
ich waen, im vröude swindet.
ob ungelük hât den verjagt,
des herz an prîse nie verzagt,
hât den nû tschumpfentiur hin,
daz wirt vil herzen ungewin,
die noch muoter brust besliuzet.
nû hoert, ob iuch niht verdriuzet:
Berhtram nû kêrt durch daz wal
zuo dem künec unde seit im sân
verlust, der in muost beviln.
klägelîch gebaerde ziln
gap herzeleides zuoversiht.
der künec nû klagt, daz ich sîn niht
vor jâmer iu gesagen tar.
des morgens vruo diu kristen schar
sich bereit unde riten dan.
Berhtram wart gereiht der van,
des pflag er, als ein degen sol.
sus riten sî in klage dol
hin, dâ sî belûr sâhen ligen.
hie wart den ougen niht verzigen;
jâmer wolt in nû angesigen.
Vil zaher sî hie guzzen nider.
sus riten sî vür unde wider
durch daz wal biz an den sê.
jâmer tete in allen wê
durch den geblüemeten, der nû was
engangen in als tou an gras.
diu ritterschaft sich nider lie.
der küneg loys nû selbe gienc
allez suochend ûf dem wal,
dâ die heiden âne zal
durch helm unde brünn wârn verhowen.
nû begôz vil schoener vrouwen
diu klag, die ich kürzen wil.
bî dem mer sî vunden kiele vil,
an den vil rîcheite lac.
hie was ritterlîch bejac
von silber, gold, gestein unde wât,
als ez diu heidenschaft dâ hât
vor vorhten lâzen an der vluht.
Paligân hât erliten zuht,
diu heidenlânt muoste krenken.
wes mügen die kristen nû gedenken,
dô sî den markîs niht hie vunden,
erslagen noch mit wunden?
in het der heiden vliehen hin.
si wurden ze rât under in,
daz si latten die soumaere
unde swaz si vunden örse laere,
diu ûf dem wal bî in liefen,
sumelîch mit wunden tiefen.
die helde vor jâmer riefen.
Nû brâht man diu örs in die habe,
dâ die heiden wârn geworfen abe,
unde lat si mit pfelle unde mit golde,
als iegelîcher nemen wolde,
dem sîn teil wart angeschriben:
grôzen hort sî dannen triben.
die kiel man dô gar verbrande.
sus zogte der keiser heim ze lânde.
sîn hôhiu verlust diu rou in sêre,
unde doch der markîs michel mêre,
den er muoz hinder im nû lâzen.
daz maer nû wîten began,
daz der markîs waer verlorn.
daz stach die edelen als ein dorn,
vil manegen werden vranzois
durch wilhalm accurnoys.
der künec was nû ze lânde komen.
nû hoert: als ich hân vernomen,
die heiden ouch sêre gâhten,
biz sî die winde brâhten
ze todiern in die habe.
dô gienc der markîs mit in abe
gein der küneginne palas,
diu arabel dô genamet was,
dô sî des heidentuomes wielt.
den markîs man in banden hielt,
der doch des niht het gedâht.
ûf des küneges hof man in brâht.
dâ was vil lûtebaerer schal:
amazûr, eskelier unde emeral,
der lôsiu red sich dâ niht hal.
Poytwîn unde heidenriter vil,
der ich nû niht nennen wil
 (west ich ir namen, ich nannte sie),
die stuonden alle durch schowen hie,
dô man den markîs vuorte her.
dô sprach dirre, der unde der:
 <ist daz der, des menlîch tât
uns sô vil geschadet hât?
daz muoz er tiure gelten nû .>
die heiden drungen vaste zuo.
daz was dem markîs sêre leit.
nû was ein poy aldâ bereit,
darîn man den markîs sluoc:
sîn kraft ze tragen het genuoc.
man brâht in ûf den balas hin.
aldâ sah er die künegîn,
der munt nâch rôsen was gevar,
bî ir vil meralinne klâr.
diu küneginne nû neig dem degen.
ein rîch küssen hiez sî legen
dem markîs; er was sîn wert.
Arabel rôter munt nû gert
ungebeten sô zartlîchen:
vrô minne zeigt, daz sî rîchen
in minn in kund als ir geviel.
sîn süeziu roet von minn wiel,
als der in gern het enzunt.
ez enwert doch niht lânge stunt,
daz was dem markrâven leit.
er bevant an ir daz herze jeit:
ir blik im minnschâch nû seit.
Swie der markîs het leides vil,
doch maz er smel unde lenge zil.
an arabele, die er gerne sach,
sîn herz vancnüsse jach.
minn bot, diu lieb nû quam,
dem markîs sî nû gar benam
angest, daz er wânde sîn
gar vrî, dô er die künegîn
sach, der minneclîchez schînen
gap dem helde minnepînen.
minn des niht wolt enbern,
minn wil nû hie minn gewern
diu zwei, diu noch unminne grüezet.
den wirt noch minne sô gesüezet,
swie in sî des noch ungedâht.
minn süez nû sêre gâht,
biz daz sî liebe sande dar.
diu lieb mit minn enzunde gar
der beider herz unde vereint,
diu minnlieb mit liebe meint.
daz geschach unde muost nû sîn.
nû was hie vor der künegîn
Týbalt unde halzibier
unde pôdius der küneg vier
unde talimon der wunde
unde der künec von gelenunde.
 (
Paligân kêrt gein serinet;
ûf dem mer er sich gescheiden het .)
die vünf künege wâren hie.
von dem markîs vil rede ergie,
diu kýburge herz vie.
Arabel hôrte niht der rede ungerne.
Tybalt dô sprach: < daz lânt todjerne
unde die krôn z'' arabî,
diu zwei wolt ich ê lâzen vrî,
ê ich den markîs verlür.
Arabel, vrouw, ich hânz dâfür,
unde wurde uns dirre helt verlorn,
daz kint, daz noch ist ungeborn,
dem wüehs noch angest von im.
ûf mîne triwe ich daz nim:
sîn vil mänlîcher ruom
gemuot noch allen heidentuom
von karnit an den pfloum nurgal.
vrouwe, wir heten berg unde tal
ze runcival mit her bedaht:
sîn kraft uns sô mit nîde waht-
die werden göt sich habent geêret,
unser saelde ist gemêret,
sît daz wir haben in ein.
sîn vil pînlîcher mein
hât an vröuden uns enterbet.
mîn hant in niht verderbet;
er muoz bî uns sus sîn gevangen,
daz in der zît mac belângen:
bî mînen göten ich daz swer.
nieman ich vürhte, der mir daz wer.
den schaden, den wir hân genomen
von loys, der ist von im komen.
den muoz er sêre gelten nû.
mîn vrouwe, dâ gedenke zuo,
daz uns sîn vluht iht schaden tuo.
Wir suln den helt behalten sô,
daz uns der lôsen kristen drô
iht mêre bringe ze hôhen schaden,
von den wir sîn überladen
daz heidenschaft vil jâmers gît .>
nû was ouch des wol zît,
daz er niht lânger saeze dâ.
ouch was bereit ein keten sâ,
die man in einen stein vergôz
unde in dem kerkaer umbe in slôz.
die quâmen . er muost nû dar.
vil tougen nam er dikk war
Ârabel, sô ez mohte sîn.
der küneginne liehter schîn
im liebt die gevancnüsse dâ.
er waer ir gern gewesen nâch.
mit urlop er schiet . man vuort in hin
zuo dem karkaer unde slôz in în.
Wilhalm gevangen nû hie lît.
vil manegem herzen jâmer gît
daz riwebaere vliesen,
als man wol mohte kiesen,
in der vranzoiser lânde.
swâ man den markîs nande,
dâ horte man siuftebaerez wuofen
von reiner wîbe herze ruofen.
ir klârheit klagt dâ minne schaden,
die unminn het sêr überladen.
minn nam was von im getiurt
unde rîches lôns gehiurt.
ir lôn in minneliebe stiurt.
Nû hoert von der minneholden,
der süez ich hôhe prüeven solde:
ich mein ârabel die künegîn.
diu tete nû dicke güete schîn,
sît er ir minne gevangen was.
der karkaer stuont nâh bî dem palas,
dâ der markîs inne lac.
ein klein vensterlîn den tac
dar brâht, swenn man im des gunde.
nû was dem markîs hie diu stunde
vil swaer, die wîl er niht vernam.
über die prisûn ofte quam
Ârabel bot mit presende.
sô raht er ûf sîne hende
unde neik durch gruoz der süezen.
mit solher liebe grüezen
behielt er sich gein in allen.
des muost er in wol gevallen:
sumelîchen tete sîn kumber wê.
der degen kristenlîcher ê
in kumber doch mit vlîze pflac.
nû was diu ket, daran er lac,
swaer unde unmâzen grôz.
die bewant man, daz sî niender blôz
schein, von der küneginn gebot.
swâ den markîs ruort daz rot
an blôzen lîp, daz erswar.
diz werte in daz ahte jâr,
daz der markîs dolt ungemach.
doch vernam er nû wol, daz man sprach:
diu kunst im dicke vröude jach.
Diu angest in reden het gelêrt.
des wart im dicke verkêrt
ungemach von der künegîn.
ir herz truoc dick minn pîn
mit dem helde gemein.
sô er in trahten sus lag ein,
ir minn im vuogte senften muot.
swie er doch lac in grôzer huot,
Ârabel im lie gebresten niht
swaz man gevangen gemaches giht:
von bettelachen, rîcher wât
unde spîs, alse ein vürste hât
gewont: die gab man tougen im.
dis kumbers ich schier ende nim;
ein vröudenmaer des twinget mich.
nû vuogte diu âventiur sich,
daz der rîche künek von kanar
un vil geblüemter heiden schar
besaz daz rîch ze tschampflûrs.
daz lânt niht lachen noch muors
mit gemerk in im sliuzet.
ein kalter pfloum dâ vliuzet
durch daz gebirge vlagenât,
diu sargûn er namen hât.
ouch hât er edelgesteine vil.
disses pflûmes vluzzeszil
gein dem paradîs ziuhet sich.
diu âventiur bewîset mich:
sîn vluz gêt in die tygris
ouch sliuzet sîn snel, des sît gewis,
vil starker welde unde wîs:
Der pflûm mit wît die begürt.
ouch ist er ungefürt
dâ er der tygris nâhet,
unde in daz gebirge enphâhet:
daz gebirge heizet amanar.
hie nimt man ouch der slângen war,
die meide sint biz ûf die brust.
der süeze menschlîch gelust
Adam betruoc, daz er begie
ungehôrsam: die siht man hie.
die slângen, alse ich hân geseit,
der hâr unde houbet ist ein meit;
niderhalp si kriechent ûf der brust.
menschlîcher lieb gelust
daz nider teil sêre schiuhet.
vil herzeliebe wirt verdriuhet
von ungetriwen nidern teil.
ouch wirt vil manik herze heil,
swâ daz nider teil geraetet wol.
von dem zagel ich niht sprechen sol:
vil manik zagel giftig ist.
houptes wîsheit unde zagels list
hât liep von êren dik gesetzet
unde liep mit leide sô ergetzet,
daz man von reht den zagel vliuhet.
daz gebirge der erde ende ziuhet.
niemer wirt dâ winters zît,
rîf noch snê niht vrostes gît.
dâ mac wol paradýs sîn.
berg unde tal, der bluomen schîn
vröut dâ wan diu vogellîn.
Man siht dâ vil rôsen rôt,
der smac benimt dâ hungers nôt.
vröude ist dâ âne zal:
sitich, kalânder, nachtegal
den boumen blüen süezent.
ir stimm den luft sô grüezent,
des wol ein herz würd sorgen vrî.
swie nieman dâ mit wonen sî,
sô lobent sî doch ir schepfaere.
hie lâzen wir daz maere,
unde hoert wie dirre künec gevert,
des hant nû ritterlîchen zert
ûf terramer mit heldes tât.
diz rîche, daz uns hât
diu âventiure vor genant,
entiuschen heizt < der bluomen lânt .>
man giht sîn noch unde mac wol sîn,
daz der selbe bluomenschîn
stêt ungemeilt durch daz jâr.
tier unde vogel nimt man dâ war,
daz gebirge hât liute niht.
vil welde man dâ bern siht
muschât unde ander wurze vil.
dise red ich hie sparn wil,
si wurde ze lânc unde waer doch guot.
nû hoert ouch terramers muot,
dem nû was daz maere brâht.
mit balder île er dô gâht
unde besante die er mohte hân.
ich wil ez sprechen âne wân:
vil künege was im undertân.
Terramers zorn het wol kraft.
er gewan ein solh ritterschaft,
ahzig tûsent rîter alder mê.
den klagt er, daz all sîn êr
der schame pfat het verwîset.
sît aller heidentuom in prîset,
unde er der hêrre waere,
des wart sîn zorn swaere,
daz er im solt ie widervarn.
sîn zorn sich niht wolte sparn.
den künek týbalt er besande
unde bat, daz er im ande
sîn heimsuochen lâze sîn,
unde daz er taete liebe schîn
unde im mit kreften quaeme schier.
gelîch einem wilden tier
Terramers zorn wiel.
wol geladen manegen kiel
ûf daz mer er brâht mit ritterschaft.
gehürnt von rôr manegen schaft
der heidentuom hie vuorte.
die terramers zorn ruorte
mit vîentlîcher taete zeigen,
ir deheines muot sich wolte neigen.
Týbalt ouch nû daz maere quam,
des zorn vil herzen mahte zam:
der bereite sich mit kielen sân.
der künek hiez dâ ziehen an
zwelf tûsent örse alder mê,
als er sînem sweher terramer
wolt benemen herzensêr.
Mit manegem helde wil er komen.
daz maer het er niht gern vernomen:
Terramers laster was im leit.
nû gienc er dâ in klârheit
Arabel saz in eim jardîn.
dâ inne vant er die künegîn,
der schoen die bluomen überschoent.
sî gienc des tages gekroent,
ein lieht rubîn ir houbt bevie,
neben der krôn ze tale hie
manik goltvar reider lok.
ich waer aller sinn ein bok,
ob ich die niht wolde prîsen,
der schoen sô vil hers kunde verwîsen
ze tôdes vall der heiden spot
unde ze schanden ir valschem got,
den sî doch nû muost hie êren.
nâch des heidemtuomes lêren
der tag ir hoehste vröude was.
alhie ûf bluomen unde ûf gras
saz vil liehter heidenîn,
der gelaez unde ouch liehter schîn
vil herzen vröudenstiure bôt.
liljen wîz unde rôsen rôt,
der varwe sich hie zesamne slôz:
der glânz vil antlüt begôz,
rôt unde wîz sus rein geteilt.
diu angesiht vil herzen heilt
an der küneginn unde den vrouwen.
man mocht ouch bî ir dâ schowen
antlütz gelîch den rôsentowen.
Hie was ouch küneginne mê,
sumelîch, die herzensêr,
dar durch klage het gejeit:
her wolfram hât sîn niht geseit.
dô terramer unde paligân
ûf loys vuoren, als ich hân
geseit, durch râche zeigen,
dô muost ungelücke neigen
Wilhalm accurnois
unde manik edel vranzoys,
die diu tschumpfentiur dâ valt.
der markîs sich doch mit vollen galt:
ê in ungelücke brâht dan,
drîe künec er sluoc, als ich ez hân
vor geseit, unde wie er vuor.
zägelîcher taete muor
in nie beswaert in prîses tuon,
sô daz er swächelîche suon
mit vîenden ie gehielte.
swâ er niht prîses wielte,
dâ erzeigt er doch vîendes vâr.
nû was zuo der hôhgezît komen dar
von kandulac des küneges wîp.
ich waen ie küneginnen lîp
wurde gestalt sô wol nâch minne
âne arabel die küneginne,
an der schoen slief niht wîbes teil.
nû hoert von der, der vröud niht heil
was von grôzem ungemüete,
unde schein doch hie in wîbes güete:
der minn süez an ir blüete.
Hie saz gekroent in minne siten,
der schoen die bluomen ungestriten
gâben schoen über sich.
owê, wes noete ich mich,
daz ich die werlt sô prîse,
unde doch ir vröud gelîch dem îse
schier zergêt unde sich endet!
ir süez vil herzen blendet,
si ist ein rehter lugenaere,
ir süez lôt ist ze swaere,
swer ir geheize volgen wil.
ir lôn ist ein katzenspil:
si zeiget unde zukket,
gelîch als swer den halm rukket
durch schimpf den jungen katzen vor:
ir vröude sliuzet des tôdes tor.
dise red die lâz wir nû
unde grîfen der âventiur zuo.
wer diu küneginne waere?
uns seit der âventiur maere,
als ich ê seit: von kandulac
der herr sô ritterlîch belac
ze runzival vor dem accurnois.
Hispân unde vranzoys
bieten im durch êre ritters klage!
in ritters tât durch minn bejage
minn in nâch minn lône jeit.
dâ von ein lânz sîn leben sneit,
dô der markîs ze runzivâl
sich erbeit in ritters quâl:
sîn lânz dem künec gap tôdes mâl.
Der künek in tjost im widerreit,
von dem nû daz maere seit,
in ganzer manheite schîn.
ûf dem markîs er sîn glavîn
vertet . dâ von er in valt,
die tjost er im mit tôde galt,
als ich hân gesaget ê.
der val der küneginne wê
tete, diu hie in klage schein.
ir krône was ein lieht stein,
ein topâzi, lûter goltvar.
dâdur schein reide valwez hâr
gelîch der krôn, dâ bî krûs.
diu minn het ir minnklûs
bî ir erkorn durch minn erbieten.
süezer red muoz ich mich nieten
von den klâren; sî sint doch hin.
ouch saz hie vor der künegîn
diu schoen unde diu süeze,
der minnbernde grüezen
den küneg treip ze jâmers zil.
hie von ich niht vil sprechen wil:
verlust lac an im verschrôten.
ein tjost ouch valt den tôten
vor dem markîs an dem vliehen.
die kund ouch jâmer ziehen
umbe den künec von belinar,
an der küneginn nam man hie war
vil wîplîcher zühte jehen.
der ez rehte kunde spehen,
der mocht hie minnfröude sehen.
Des wunsches man war hie tete
an der küneginn von tangronet:
diu zwei rîche dienten ir.
nû sagt diu âventiur mir,
daz ein gebirge ir lânt besliuzet,
des diu künegîn vil geniuzet:
die salamander wonent dâ.
daz gebirge ist den grîfen nâch.
nû hoert, wie diu süeze saz
von belinar, die minn laz
gemachet het von herzeleide:
doch zeiget wol diu minn ir weide
an ir, swie sî in trûren waere.
gekroent saz diu minnebaere,
bî ir ein werdiu vrouwenschar,
an den man nam des wunsches war.
diu schar wol minn gesinde hiez,
an den sich vröude ouch widerstiez.
diu künegîn saz arabeln bî.
nû merket: wie diu rôse sî,
als sî mit granz diu sunne lokket,
unde sî durch vröude sich enpflokket
gein dem gruoz der liehten sunne-
anderhalp gît ouch wunne
des süezen meientouwes val:
in der wîse sich hie niht hal
der süezen rôsenrôter munt.
den het diu minn alsô enzunt,
daz er schein sô viwers rîch:
wart munt dem munde ie gelîch
bî uns? daz diuht mich wunderlîch.
Ich waen sîn niht: wan dô kyburc
des markîs manheite kurc
ein küssen bôt, unde sî wolte dan
mit im unde sich schiffen an;
des heldes minne wart ir ger.
den kus beweint sît terramer:
dô der markîs sî enpfuort,
ir minn sîn herz sô sêre ruort,
daz ez der heidentuom bevant.
manek schoen amý ir hende want
von des marggrâven vliesen.
die heiden niht dorften niesen,
dâ man doch sprîchet < nû helf iu got!>
der göte scham, der heiden spot
wart ditz dann enpfliehen.
wir suln die rede ze maere ziehen,
sô wil ich sagen vürbaz
von der küneginne, diu hie saz
gekroent unde doch in trûrens siten.
ir vrouwen ouch hie kumber liten.
dîu krôn was rîche, diu ir houbet
bevie, ob ir ez geloubet.
von varwe was si rîch:
diu krôn was geteilt gelîch
rôt unde lâzûrvar,
anderhalp sô nam man war
gel, grüene wol geparriert.
von rôtem golde ouch was geziert
disiu krôn, dâ man sî slôz.
ir hâr was val, lânc unde grôz,
dâ ez schein vor der krône blôz.
Slinchvahs ez was unde niht reit.
der wunsch in allen was bereit,
die der küneginne sâzen vor.
Arabeln gestüel was doch enbor,
daz man sî vor in allen sach.
hie saz ouch diu süeze, der man jach
vil wîplicher zühte wen,
diu was ouch hie in trûrens sen.
ich mein die von tussangulê,
der ouch tete hie jâmer wê.
ein tjost ir het den künec enpfuort.
ir minn lânz sô sêr in ruort,
daz er nâch hôhem prîse streit.
owê, daz er den niht vermeit,
des hant truoc prîss ungezalt!
der markîs in mit tjost ervalt,
dô er gein im lasierte her.
einem heiden zuht er ein sper,
daz beleip ûf im von tjost doch ganz.
von tussangulân künec tûzamanz
ûf den markîs neigt den rôr.
ein tjost doch valte den edeln môr,
daz er die bluomen mit bluot begôz.
die göt des valles gar verdrôz
unde zurnten an vrouwen vênus,
daz ir minne süez kan twingen sus,
unde daz der minnaer sus belac.
unde waen daz vür den selben tac
nâch der âventuire sage
daz selbe velt niwan rôsen trage:
sô grôz wart al der göte klage.
Saget an, vrouw minn, wâ wâret ir dô?
kan iwer süez sus bieten drô?
ich mein, ir jaget ze valles zil,
swer iwer süez volgen wil.
als hie disem künec geschach.
aller môre lânt des jach,
daz er waer gar ein bluome
in ritterlîchem ruome,
swâ man solt bezeigen daz.
unminn in valt durch minn haz.
sîn dienst was hie durch sîn amýs.
minn, er dunket mich niht wîs,
swer dich minnet âne sinne;
minn, den lêrest du sô minne,
 (unde ist er niht vil wol gesinnet),
daz in dîn minn überminnet!
sô starker süez wil ich wesen ân
wie geschach ýsenhart von belykân,
den ir minn sô sêre treip,
daz er von einer tjost beleip
ze preziljân in dem vureht.
minn, swer dich minn, der minn dich sleht!
unde wil erz an die krumbe ziehen,
den mac wol leben vliehen,
als dîn minn tete ofte schîn.
die nû sint, lâzent ez wol sîn,
dîn süez den muot niht vil enget.
hân ich die red ein teil gelenget,
waz darumbe? ich wil doch sagen,
daz sô jâmerlichez klagen
vil herzen kunde ze jâmer jagen.
Den jâmer vuogt verlorniu minne.
von tussangulê diu küneginne,
diu nû hie saz, als ich iu hân
geseit, wie unminn ir an
mit staete lag durch minne vliesen-
an der mocht man nû kiesen
senelîcher gebaerde tât.
der minn unminn erblendet hât:
daz wart nû schîn, dô sî hie saz.
diz wil ich bringen vürbaz
unde von ir schoen sagen ein teil:
diu küneginn truoc môren meil,
die moerinn was daz angeborn.
der rôten rôsen ûf dem dorn
diu küneginn was ungelîch
ân den munt; dem het diu minn gelîch
ir minnefiur geteilet mit.
von der swarzen varwe het undersnit
der rôte munt, daz man wol kôs,
der selten hie die roet verlôs:
swie vil man im des wazzers bôt,
doch schein er ie vür sich rôt;
den wangen was der varwe verzigen.
die rede wil ich lâzen ligen.
wart vrouwen lîp ie baz gebildet,
sô wizzet, daz mir wildet
mîn sin, des ich mich niht versihe,
ob ich hie nâch dem maere gihe.
der wunsch het gestrîchen dar
der varwe, der man nam hie war:
minn diu zeigt, swie sî was niht klâr.
Daz houbt beslôz ein rîchiu krôn.
ob ich von pfell von samargôn
seit unde ouch von kandulac-
ich weiz wol, daz rîcheit lac
hie an der küneginnen kleit-
unde het ich nû dâ von geseit,
daz machet mir daz maer ze lânc.
diu küneginn von zazamanc
sô wol wart gekleidet nie,
dô sî gahmuret enpfie-
der künek von ir zwô krône truoc:
die gap im ir minn . des ist gnuoc.
swie swarz diu küneginn hie schein,
sô was entworfen doch diu rein
an leng alsô unde an gestalt,
diu süez haet tûsent herz gevalt.
nâch minn mâz diu kurz, diu lenge,
in der smel des gürtels gedrenge
het minne klein unde minne groeze.
ob ich iu seit von ir bloeze-
des tuon ich niht, sîn wurde ze vil.
durch gernder herzen vröudenspil
diu minn die lieb het dar gemâzet.
ich bit, daz ir mich erlâzet;
ich enweiz sîn niht, unde waen doch wol.
einez ich wol sprechen sol:
ein grüen sâmît ir lîp bevie,
des leng verr ûf die erden gienc.
der rok was niht nâch heiden snit,
er was nâch vranzoyser sit.
ir gelaeze tete vil herzen quit.
Die ermel enge, der rok gerigen,
die smel ûf des gürtels ligen
unde vürbaz, dâ diu groez âne gienc.
ein rîch gespenge in vorn bevie,
ein grüen smareis unde ein rubîn.
der varwe, die hât meisters sin
in einander mit kunst geloetet.
zwei bilde wârn: daz ein getoetet
mit minn lânz in liebes schôz,
sus lag ein rîter lebens blôz.
 (in golt der steine was gesenket .)
vil maneger nû gedenket:
wâ wart diz ie mê gesehen?
an disem maer wil ich spehen,
wer reinen wîben liebe trage.
ob ich von wîbe gezierde sage
unde waz wunsches an in lît,
swer mir darumbe ein winken gît,
dem geschach nie liep von vrouwen.
aller vröud ein überbowen
ist reiniu wîbes güete.
ir saelde mîn vor leide hüete,
sît daz ir minne süezen
kan herzen kumber büezen.
ir liebe unde minne grüeze
sich die ânen müezen,
den niht lieb ir êre sîn.
nû hoert mê von der künegîn,
zuo der der wunsch sich het gesellet.
ob iu nû gevellet,
sô klagt der minn het minn gevellet.
Ez lag an ir der minn vlîz.
owê, unde waer ein dingel wîz
gewesen, daz man dâ kôs,
 (durch den sâmît ez sich sô lôs
bôt mit kleiner hoehe schîn)
ez möht wol minne vezzel sîn,
dâ sî ir lieb inne behielt.
swer ie mannes sin gewielt,
der spreche vrouwen deste baz!
sît all ungüet unde aller haz
sich senftet von ir minne bieten,
wer kan sich danne genieten
minnfröud, diu an in ist?
hie gib ich iu nû lobens vrist:
lop ich hie lâzen wil.
in dirre krôn lag rîcheit vil,
die diu küneginne truoc
von tussangulê, der ich nie gewuoc.
diu krôn von zwein stukken was,
nâch golde gevar unde nâch gras:
nâch golde schein der palas,
nâch gras gevar was der smaras.
rîcheit sich niht an der krône hal.
die zwêne steine wârn ze tal
mit reiner wier in golt gesenket.
mîn sin niht gedenket,
daz ich sô rîches iht habe gelesen:
diu âventiur muoz geziug hie wesen.
swie sî waere minnsal,
neben der krône hie ze tal
vil reider lökk unde ouch niht val:
Ir hâr was swarz, klein gekrispet,
mit süezer reide gerispet
klein als ein vrouwen hemede.
der krône werk was vremede:
dâ durch vil reider lök sich bôt:
diu swerz glest, dâ diu krôn schein rôt.
ein rîch gebende die krône slôz,
doch schein der nak enneben blôz
ob kleiner ôrn sinewel.
ouch was der küneginne vel
klâr, lûter, klein in glîze.
als der mit guotem vlîze
rein blahmâl smelzt in golde,
sus saz der minn holden
der munt dikk unde rôt.
wertlîch er sich gein dem kusse bôt,
des wol ein herz möht gezemen.
nû torst in leider nieman nemen
noch sîn zartlich brogen büezen.
ouch sâzen hie, die wol grüezen
mohten mannes lîp mit minne.
swie sî niht waeren küneginne,
si wâren doch von hôher art
vil vürstin, an den sich niht spart
hôhgeburt mit sippezeln.
swer solde hie küneginn weln,
der het man vunden hie genuoc.
vil vrouwenbilde hie tschapel truoc,
daz nû wol rîche krône waeren.
sus wâren geziert die minnebaeren,
der süez benam vil herzen swaeren.
Nû het hie klage ein endeszil.
alhie ich iu nû sagen wil
dâ von dem markîs vröude quam,
vor ê daz man urloup nam:
ich mein die küneginne drî,
die hie arabeln wâren bî,
als ich ê seit; diu hôhgezît
nû gap hie vröude widerstrît
durch dirre küneginnen willen.
dâmit man wolt ir kumber stillen,
als doch sît von lieb geschach.
eines tages diu küneginne sprach,
ich mein die von tussangulê,
der jâmer tete nâch liebe wê
unde unminneklich gebaerde sen:
 <owê, wie gesaehe ich den,
des menlich kraft hât gevalt
den man über alle môre zalt,
den werden künek mînen hêrren!
wie mocht gelük im sô verren,
des ganzer prîs sô hôhe swebt!
ich waen, sarrazîn nie gelebt,
des tjost mîn hêrre widersaz.
wie sich der göte helf vergaz
an dem edeln künege tûzamanz,
des tât ie was in prîse ganz!
ist ez ein man? wer mac ez sîn,
dan dem ligt solhes ellens schîn?
solt ich in sehen, befund ich daz:
swie ich trag all den göten haz
mîn leit verkleit ich deste baz .>
Diz was der küneginne wort,
die minne jeit unde liebe hort
nâch verlorner minn tschanze.
ir herze minn jach vianze
durch verlorner minn verlust.
dâ von wuohs in ir herzen glust,
daz sî den helt wolte sehen.
diz was drîer küneginne jehen,
ein muot unde ein staetez gern.
Arabel sprach < iuch muoz gewern
mîn herr der küneg tîbalt.
ouch hât er mir von im gezalt
prîss unde manheit sô vil,
daz ich über aller heiden zil
in prîsen muoz unde sol.
swie er nû lîdet jâmers dol
von uns unde vancnüsse pîn,
sîn gelaeze gît solhen schîn,
daz man daran wol inne wirt,
daz sîn herz tât niht verbirt.
doch sult ir den helt sehen,
von dem iu leit ist geschehen.
mîn gunst iu des helfen wil.
menlîchiu tât unde prîss zil,
ein überwâg, swâ man wiget
gein prîse tât, an im liget.
des werdent wîsiu ougen inne .>
sus redet arabel diu küneginne,
der herz ein minn ze liebe jeit.
swie sî dem markîs widerseit,
diu liebe doch heidenlânt versneit.
Rede sich hie mit rede galt.
nû kom ouch der künek tîbalt
durch liebe vröude, als ich vor jach,
dâ er die küneginne sach
bî arabeln sitzen hie,
diu in doch minneklich enpfie
unde bat in sitzen neben sich:
 <nû enweist du, wes man dich
wil bitten herr: du solt ez tuon!
herr, bit dîn herz geben suon
dem markîs, daz man in sehe.
dirre drîer küneginne jehe
jagt ein zwîvelrîcher pîn,
wâ der helt möhte sîn,
der ir âmîs het gevellet,
den sich doch het gesellet
prîs unde mänlîchez ellen.
mocht die ein man gevellen,
der tât unde menlîchen ruom
prîst al der heidentuom?
gap die drîe ein man dem rê?>
dô sprach von tussangulê:
 <mîn herr, der hie gebalsemt lît
gap allen môrlânden strît
durch mîne minn unde tjostiur
wol sehs jâr . dannoch was im tiur
minnlôn wan ein minnkus.
dannoch jeit in mîn minn sus
ûz môrlânt durch heidenschaft,
aldâ sîn werlîchiu kraft
mit spers orten durch vil schilde haft.
Den küneg jagt minnlôns gir.
ich was ein maget, daz man mir
vil wirde jach in môrn schîn.
mîn reiniu muoter diu künegîn
heizet kanfinôn unde hât jugent.
kiusch, schoen unde tugent
ein tjost an mînem vater sneit,
den minn ie hielt in werdekeit.
der hiez der künek bondonîl.
in poinderlîches hurtes îl
vil sper er durch helme ruht,
den uns ze jungest ein tjost doch zuht,
des noch mîn muoter lîdet pîn.
wie kunden sô ungenaedig sîn
die werden göt an ir minnaeren?
sus hât minn süezlîchez swaeren
den werden küneg, mîn âmîs,
ze vall gejeit . des hânt unprîs
die göt, daz ie wart versaget
ir helf, der doch nâch prîse jaget.
nû muoz ich tulden jâmers klagen .>
disiu wort kunden zäher jagen
ûz der küneginne ougen hie.
nâch tîbaldes gebot man gienc
unde nâch der küneginn ger
unde brâht den marggrâven her
dâ dise küneginne sâzen.
ich waen, ir selbes gar vergâzen
dise süezen unde sâhen dar.
lângen bart unde reidez hâr
nam man an dem helde war.
Der markîs nû gesetzet wart
ûf ein rîch gesidel, aldâ geschart
diu künegîn saz unde ir gezok.
man het wol einen trîbok
beswârt mit banden, diu er truoc.
ouch wart hie vrömder rede genuoc
gein dem markîs, die er versweich.
herz unde muot im allez neich
gein arabel, der schoen in twanc.
darnâch niht vil lânc
Tîbalt in vrâget, ob leides pîn
in iht twunge: daz muost nû sîn.
der markîs gein tîbalde sprach:
 <hât tschumpfentiur mich nû swach
geseit, doch gedenke ich wol,
daz mîn hant was wird unde prîss vol.
ob swacheit nû gürtet mich,
swie kranc ich sî, doch wolt ich
tûsent rîter eine bestên-
allen satz wil ich übergên,
der heiden setz ich deheine mâze:
ob ich gesige, daz man mich lâze .>
swie der rede hie mänik helt erschrak,
Arabel si in ir herze wak
mit gedanke unde niht nider.
Tîbalt sprach dô hin wider:
 <durch râch geschaehe dise tât.
ich weiz wol, daz wirde hât
unde hôhen prîs bezalt
iwer werdekeit unde gevalt
vil helde, des terramer engalt .>
Dô tîbalt die red hât getân.
dô sprach diu von tussangulân:
 <habt ir solh ellen unde hôhgeburt,
sô wart nie rîter baz gegurt:
herr, sô sult ir iuch niht wern,
ob iuch die göt wellent nern,
sô sît in dienstes undertân:
swie ich von iu verlorn hân
den werden künek, mînen wirt.
des val mich noch von herzen swirt,
unde muoz mir an vröuden missegân,
sît ir noch jeht, ir welt bestân
ein her ein, des wundert mich .>
der markîs sprach < vrouwe, dô sich
der künec ze tjost gein mir erbôt,
ob ich mich wert, des twanc mich nôt:
der helt sô wol gezimiert schein,
wizzet, vrouwe, er was niht ein,
sô poinderlîch er ûf mich kêrt,
ouch was der küneg sô gehêrt
an schilte, wâpenrok unde zimier.
des wart ich . dô kam er schier
ûf mich gehurt mit einem rôr.
im volget mänik edel môr,
der bejac doch was in prîse tuon.
vrouwe, dô gienc ez ûz der suon.
dô er die tjost gein mir leint,
dô sach ich wol, daz er mich meint.
den rôr er durch den schilt mir stach.
swie gern ich die zimierde sach,
den stich ich doch mit valle rach.
Hân ich daran iu misseboten,
daz verwîzet iweren valschen goten.
wâ was der helf, dô er mich an reit?
ich gebôt noch nie sicherheit
under helm, daz weiz der wâre got!
bin ich nû der heiden spot,
als er wil, daz hât ein ende.
mîn lîp begie nie missewende:
hân ich den vîenden mich gewert,
daz hât in stürmen mich ernert,
unde taete noch, kaeme ez derzuo.
von wârheit wil ich sprechen nû:
mir was doch leit des küneges val.
dô er von dem orse seik ze tal,
dô bestuont mich der von belinar
mit kraft unde ouch der môre schar,
der hêrren ich nider het gevalt.
nû alêrst wart verswant der walt
ûf mir, ê ich den künek gerêrt.
der künec von talmanar dô kêrt
ûf mich unde rief mich an.
dô er die lânzen het vertân,
den sluog ich, daz er daz wal begôz.
von hurte manegen starken stôz
ich dolt, ê ich mich entseit.
dar nâch in râch ich mich verjeit
unde wart gevangen, als ich hie bin .>
âne scham dô sprach diu künegîn:
 <mich riwet, sult ir verderben hie;
der göte kraft nieman verlie .>
manek vürste daz hôrte unde vrouwen hie.
Disiu red ergie ûf dem palas.
 <der gote helf ie smaehe was>
sprach er zuo der künegîn.
doch vröute in der süeze schîn
Arabeln, diu dâ vor im saz,
der liebe des ouch niht vergaz,
si enbliht in lieplîchen an,
sô sî die stat mohte hân.
daz trôst den helt unde gap im muot.
ez muost doch sîn in solher huot,
daz manz verstên niht solde.
nû sprach er gein der minne holden
 (ich mein die moerinne hie):
 <sô vil red nû ergie,
ez ist sper ûf mir vertân,
daz ich ez wol dâfür hân,
daz nie burg wart sô veste,
in heidenlânt diu beste,
daz sî ez möht gelîden;
gein hundert spern ein blîden
der dar würfe, sî zerfüere.
ob ich darumbe iu swüere,
der eit, wizzet, waer doch reine.
nû bin ich trôstes eine:
nieman mîn leit ze herzen gêt,
swie angestlîch ez mir nû stêt.
doch mac mir wol gehelfen der,
des güet ist aller tugende wer .>
diu red dem künege vröude valt.
er sprach < wie werdet ir denne sô alt,
unde hât iwer got den gewalt?>
Diu red dem künege niht geviel.
nû wârn bereit ouch die kiel:
die hiez der küneg spîsen wol.
der markîs muost wider in daz hol.
des küneges gebot ervollet wart.
der küneginne varn sich nû niht spart:
urloubes tac was komen.
umb den künek habt ir nû vernomen:
den irret niht, er vert nû wol.
doch leit er heimelîche dol
in sînem herzen zuo der vart,
diu nû niht gelenget wart.
der tac sich schiet mit vröuden hin:
diu nacht nû kom . der minn gewin
wart niht swach von den zwein.
vrouwe minne het mit in gemein,
dô si kômen an dez bette.
wizzet, daz ich niht enwette,
ich enweiz sîn niht, waz dâ geschach.
minneliebe man hie sach
des morgens, dô sî schieden sich.
diu âventiur wert danne mich,
daz sich noch ir liebe hielt in liebe.
ob die ein lieb mit liebe kliebe,
diu manegen tac in lieb sich wert?
ein vrömdiu lieb die nû verzert.
man was bereit, diz geschach.
vor dem künege man hie stân sach
vil emeral unde amazûr,
die hôher tât nam untûr:
si wâren herte nâhgebûr.
Ir tât dient hôher wîbe willen.
der kraft kunde vîende stillen,
die giengen mit dem künege hie,
den arabel mit kuss enpfie,
dô er sî urlobes bat.
daz urlop seit tîbalde mat
an vröuden, der er was gewon.
wîssaget sîn herz im iht dâ von?
ich mein des markîs dannevart.
Arabel sîn vröude het bespart.
sîn herz in jaget ze vlustes wân.
ir süezer kus tete in des ân.
ir minn im minnefröude lêch,
swie im ir minn sît minn verzêch,
dô si mit dem helde entran.
diu rede beleib! nû truog man an
den kiel kost unde rîcheit vil.
Tîbalt nû sprach < vrouwe, ich wil
urlop hân von dîner güete
unde bit dich daz dîn triwe behüete
den helt, der hie gevangen lît.
sîn verlust staeten jâmer gît
iemer der heidenschefte.
von nurgal al der heiden krefte
biz an die wilden sentrinât
tuot sîn vliesen vil herzen mat,
daz muoter brust noch besliuzet.
ob mîn lieb nû triwe geniuzet,
sô pflig sîn wol, biz daz ich kum.
daz wirt uns an vröuden vrum,
unde bevindet al der heidentuom.
Arabel, mîn vart ist dir bekannt!
nû soltû, süeziu, sîn gemant,
daz man biet den göten êren vil.
dîn klârheit unde dîn schoen ich wil
mit herzelîcher triwen bet
bevelhen dem süezen mahmet,
des kraft vor got ist wît erkant,
Apollo unde tervigant
unde dem hôhen bâkûn,
daz sî götlich helf dir tuon
unde bewarn dich, künegîn:
ir kraft tuot ofte helfe schîn
als unser veter habent gejehen,
die sî helflîch hânt gesehen.
den soltû, vrouwe, wol getrowen.
ouch bevilch ich dich der hôhen vrouwen,
der minn götinn vênus .>
dâ mit nam er ir minn kus.
er sprach < diu süeze jûnô,
diu dicke senik herze vrô
von minn süez hât gemachet,
diu sî dir bî! schaff daz gewachet
diu prîsûn werd unde der palas.
Mamurtanit unde lângalas,
die zwêne emeral ich lâze dir.
bis vrô, daz gît vröude mir,
unde heiz wol pflegen der prisûn,
daz weder red noch stiller rûn
mit dem markîs ergê.
gedenke, waz er habe gesprochen ê,
daz ein tôt iht nâch vluste gê.
Der vlüste schade wurde ze grôz .>
Arabel zartlîchen gôz
vil minnzaher diu wangen ze tal
vor liebe durch ein herzehâl.
Arabel in dicke zuo ir slôz.
mich wundert, wie er die hitze grôz
verdoln mohte, die minne dar
mit liebe enzunte sô viurvar.
wart munt sô rôt ie gesehen?
man muoste der minne kunst hie jehen
unde minneklîcher liebe tuon.
diu minne wolt hie liebe suon
nû urlouben mit den zwein.
ir wurden driu: wizzet, waz ich mein.
des engalt der munt sô rôt.
diu süeze swaert biz ûf den tôt
Tîbalt, der nû muost von ir.
ir gelaez gein im truoc minngir,
nû dûhte in kurz bî ir diu stunt,
der munt diu liebe het enzunt.
owê unde solt er sîn belîben,
er het ez iemer getriben.
der minne lieb vil blik in zuht
dâ hie ûz beiden ougen ruht,
vil liebe, die unminne sniten.
minneschimpf wart hie niht vermiten.
si wâren ein, nieman was bî in,
der meldet daz er wil hin,
ob lieb hie liebe biutet minne,
Tîbalt wil von der küneginne,
der liebe jaget ûz minne sinne.
Man hât ir hie enborn sider.
si kâmen lieplîchen wider
dâ si der minne schar verliezen.
vil menik arme sliezen
ergie dâ von den vrouwen.
minnelieb mocht man hie schowen
von den süezen mit gelaeze.
ich waen deheiniu niht vergaeze
sine bute sich minneklîche dar.
manek süezer munt hie rôsenvar
begozzen wart mit ougen brunne.
der liebe süez unde minn wunne
wart hie gesehen an dem scheiden,
die in liebe, die in leiden.
diu kuneginne von tussangulê,
der herz unminn tete hie wê,
Arabel bôt ir rôten munt.
des süeze was sô rôsenkunt,
daz ich wil bî ir göten jehen,
swie ich sîn niht hân gesehen:
als grôz sô ist der zerwalt
swer an den munt ir het gesnalt,
als diu âventiur mir kündet,
er hete sich gar enzündet:
sîn roet schein sus viurs rîch.
hie wart daz urlop ungelîch.
geroumt was nû der wîte sal.
lieplîch gebaerde sich hie niht hal,
trûren kund sich ouch niht sparn.
ze schiffe giengen, die solden varn:
die bat der künec mahmet bewarn.
Hie was niht swach der minn bejac.
diu künegîn von kandulac,
ich mein die krûsen süezen,
diu sich mit küssengrüezen
hie schiet von der küneginne,
an der zeiget ouch diu minne,
daz sich ir süeze niht enhal
von kandulac, diu manegen val
von den ougen sant dem mündelîn,
des roet gelîch was dem rûbîn:
sus gap sîn varwe liehtez schînen.
an dirre scheidunge pînen
man jâmer nâch liebe kôs.
hie was nieman gemüetes lôs,
die nû zuo den schiffen giengen
unde urlop von dem künege enpfiengen.
diu künegîn von belinar
diu klagt ouch hie unminn vâr.
zuo dem kiel gienc sî niht ein,
an der der minn wunsch doch schein;
ir volget ein rîchiu schar von vrouwen.
swer die nû solde schowen,
des saelde was niht entslâfen.
man sagt von minne wâfen:
daz sint reines wîbes ougen.
diu versnîdent muot unde herz tougen,
daz mannes herz wirt schier dâ wunt.
minn hât vil manegen vunt
wie sî gelieb ir werden kouf.
si setzet den nider unde den ûf,
an dem gewinne ist minnen louf.
Minn hât wehsel zaller zît:
wol in, den minn guot ende gît!
daz ist lîb unde sêle ein hort.
hoert, wie ez ergienge dort,
dô diu küneginn urlobes gert.
des wart sî niht schier gewert,
wolt sî niht triwe gein sippe sparn.
si wâren zweier muomen barn,
Arabel unde diu von belinar.
iegelîch ein künegîn gebar,
der nam vil hôher arde giht.
Arabel des enwiste niht,
daz si ir muomen tohter was.
diu küneginn hiez benalas.
ir vater ze benabilon
vor den vürsten truoc dâ krôn.
ir muoter dûzanga hiez,
der tugent unkiusche nie verstiez,
daz sî wîplîcher taete kür
mit krankem lôn ie verlür.
diu was arabeln muome hie.
dâ von si sie ungerne lie,
wan daz si lac an vröuden nider.
doch lobt si dô, si kaeme wider.
ouch was sîn zît, daz man nû var.
vrouwen unde kiel bereit ist gar.
von dem markîs redten sî ein teil:
mocht der von banden werden heil,
an im wol laege wîbes gern.
dar nâch arabel muoste gewern
urloubes, des man niht wolt enbern.
Urloup diu künegîn nû hât,
die unminne niht von triwen lat.
ein ganzer mânôt was nû hin,
daz sî was bî der künegîn.
ob sî in liebe scheident sich?
des wert diu âventiure mich.
vil rîcher kleinôt gegeben wart
diser küneginne ûf die vart
unde den die ouch vürstinne sint.
ir varn beleit nû der wint!
daz scheiden vil unfröude gap.
nû hebt sich jâmers urhap
unde alles leides überteil.
Tybalt ouch vert: ( got geb uns heil!)
an sîner vart lît valles schade.
nû gienc ouch schier von dem stade
durch die stat in die burk
Arabel unde kiburk.
vil wunsches wart gegeben in,
die nû der wint beleite hin.
nâch tîbalde wart vil dik gesehen.
minnlieb mocht man hie spehen:
ir beider herz in liebe was.
nû gienc sî ûf den palas,
dâ sî sitzens was gewon.
hie lâz wir nû mit red von.
hoert, waz diu küneginne tuo:
diu gebôt nû spât unde vruo
der prisûn mit vlîze pflegen
unde starkiu sloz daran legen.
ir minn het zwîvel überwegen.
Der slüzzel arabel sich underwant,
vil liste sî ze huote vant.
alsus der marggrâve lac.
diz stuont biz an einen tac,
daz arabel ir leit vergaz.
mit joie si ûf dem palas saz:
daz sprîchet entiuschen < vröuden vil .>
dâ hôrt si manik seitspil.
si het des tages geziert ir lîp.
vil kint unde heidenischiu wîp-
an eim ir vîer daz geschach-
cunstrîche vröude sî dâ sach
von den, die vor ir wâren hie:
sumelîchiu ûf den kugelen gienc,
daz sî dem vuoze sich niht entseiten.
sumelich sich sêr erbeiten
mit sprüngen, an den lac vlîz.
unkunstlîcher itewîz
mocht hie die vröude niht gekrenken.
Arabel muost nâch liebe gedenken:
ich mein den in der prisûn niht
dem doch lieb von ir geschiht,
des ir noch ist vil ungedâht;
vro minn ez schier het dâ zuo brâht.
man sach hie treten unde springen,
ouch hôrte man heidenisch süez singen
kleiniu kint, diu man dâzuo zôh.
Arabeln hof unfröude vlôh,
als noch küneges höven zimt:
dise red diu âventiur nimt;
iwer gunst noch süezer red vernimt.
Nû hoert vröuden undersnit:
ich waen der markîs kûm erbit,
sîd daz er vor was ûz genomen
durch dirre küneginne komen,
die nû sint hin gevarn.
Arabel nû niht wolte sparn
sine wolte den markrâven sehen.
ir vil wîslîchez jehen
gein dem emeral mit worten was,
der was geheizen lângalas,
unde sprach < wie râtest umb den helt,
der unser vancnuss ist geselt?
er ist noch ein schoener degen,
swie er gevangen sî gelegen.
es ist nû wol daz ahte jâr,
daz in bestuont unminne vâr.
er ist ouch an gebürten hô:
ez waer uns schad, verdurb er sô .>
der emeral dô zuo ir sprach
 <vrouwe, dô ich in naehest sach,
dô erbôt ich mich nâch willen im.
dâ bî ich sîn doch war wol nim.
sîn güet hât sich geliebet mir.
vil gern ich des doch enbir,
daz ich im iht ze heimelich sî:
ein angestlich muot im wonet bî.
doch in sô starkem gebende,
er drucket ûf die hende,
daz sî mit lûtêm krache
sich brechent als ein spache.
ich waen, daz guoter muot iht mache.
Vil swaer ist sînes muotes sit .>
Arabel sprach dô âne bit:
 <brinc mir den helt, ich wil in sehen!>
daz enwaer doch niht geschehen,
wan daz sî leit der wîse sin,
daz tîbalt bâten die künegîn,
wie si den helt gesaehen,
von dem sî kumbers jaehen.
dâ von arabel niht wolte enbern,
si ensaehe den markîs: daz was ir gern.
der emeral stuont ir noch bî.
sî sprach: < wir sîn noch strîtes vrî,
er hât sô starke poien.
ich waen wol sînes muotes joie
sî vröuden gar entsetzet;
sît er ist sus geletzet,
brinc mir in!> sprach diu künegin.
der emeral gienc balde nû hin
unde brâht in, als in arabel bat.
ob dem karcher was ein rat,
stark, kleine unde niht ze hôh,
daz man lie în unde wol ûz zôh
spîse, die man im hiez geben
al nâch kristenlîchem leben.
dise red ich nû benim:
Tîbalt hiez ez wol bieten im,
daz er deste lânger wert.
er sprach: < der göte zorn, der gert,
daz er hie lânge gevangen sî.
ist sîner vancnuss zadel bî,
daz tuot den degen lebens vrî .>
Den emeral man hin în nû liez,
den tîbalt sîn pflegen hiez.
die slüzzel nam der sarrazîn
von arabel der künegîn.
die keten er von dem helde slôz.
diu was michel unde grôz,
umb in sî mit staete lac,
wol einen centener sî wac.
einen poien er dannoch truoc,
der was stark unde swaer genuoc,
er wac ouch einen centenaere:
den truoc der valsches laere.
sîn gewant was niht in rîcher habe;
doch het man im vor geworfen abe,
dô in besâhen die künegîn,
vêch wât, als ich bewîset bin,
rock unde surkot nâch heidensnit,
dâ sich der markîs dahte mit:
mit hermel ein grüen akmardî,
darunder pfell von arabî
mit vlîze was gefurriert,
unde ouch mit porten wol geziert,
vil berlen ûf den orten lac.
nû betagt im ein vil lieber tac,
daz diu künegîn in wolte sehen.
hie muoz man minne wunders jehen,
mich entriege danne mîn bester sin.
nû kom er vür die künegîn.
diu neig unde hiez in sitzen nider.
darnâch sî giengen alle wider:
er beleib vor arabeln sider.
Der emeral den markîs brâht
vür arabel, darnâch man gâht,
daz die tische wâren bereit.
diu künegîn ein klâre meit
mit dem markîs hiez ezzen nû.
ouch was ez an dem tage sô vruo,
daz man kurzwîl wol mohte pflegen.
ez was nû wol gelîch gewegen,
swaz im der karker het gedröut,
daz in diu liebe nû mêre vröut,
die er der küneginnen truoc.
ezzens unde lieb het er genuoc,
doch hielt in sêr ir minne strik.
von arabel er ie einen blik,
dô er mohte vil tougen stal.
diu minne die liebe niht enhal:
ouch erriet ez wol diu künegîn.
man het nû voldient: dô tete man hin
die tische unde gap wazzer sâ.
Arabel in hiez ir sitzen nâch:
des wert durch zuht der markîs sich.
Arabel dô sprach: < unde vurht ir mich?
iu geschiht niht mê, dan iu ist getân.
wir wellen iuch ze gesinde hân,
die wîle ir lebt . daz nemt vür guot!>
der markîs sprach: < swaz man mir tuot,
daz duld ich, wan ez muoz nû sîn .>
nû hiez bringen diu künegîn
ein schâchzabel von helfenbein.
ouch brâht man zweier hande gestein,
der kraft vil lieht ûz tûsent schein.
Ein smâreis ez was unde ein saphier.
ouch was von rîcher gezier
daz schâchzabelbret gemachet,
die künegîn ez niht enswachet,
ez ward ir brâht von tenebrî
Willehelm sitzet sînen saelden bî.
vrô minne den zweien hie zuo siht,
von der helf vil lîht ein blik geschiht.
der zît diu zwei niht bevilt.
hie wirt lîht umbez gar gespilt,
wil ez der pfander krenken niht:
ih waene, er habe vil gerne hie pfliht.
diu küneginne spilt nû lachende hie.
den markîs ir minn niht spiln lie.
diu minn die lieb ze boten sande
den zwein, daz sî mit liebe sî mande.
des zôh er hie niht, als er kunde.
Arabel mit ir rôtem munde
tete im wol schâch, als er ir gezam.
ir minnesüeze im benam
mit gedanken hie spiles kunst.
doch naem er, daz vrô minn ir gunst
im gaebe, vür den besten schâch.
mat hie volget dem schaden nâch:
ob er geschê, sô lachet mir!
diu künegîn sprach: < wie sitzet ir?
ir trahtet ald ir künnet sîn niht .>
der markîs sprach: < mîn herz des giht,
daz ir sît meister über mich.
doch hüet iuch nû, daz rât ich,
ald iwer spil, daz krenket sich.
Mîn schâch iuch, vrouwe, niht verbirt .>
Arabel sprach: < als daz nû wirt,
sô hüet wir uns dann aber baz.
ez ist reht, daz ir uns traget haz;
ich unde mîn hêrre tuon iu niht wol .>
der markîs sprach: < mîn zuht daz sol
vertragen, als ich nû beste kan .>
ein rôch nam er arabeln sân:
 <ez ist noch iwer, geruoht ir sîn .>
sprach der markîs zuo der künegîn.
den marggrâven sach sî an.
daz schâchzabel nam man nû dan.
vremder rede sî begunden.
nû zergie diu âbentstunde.
der emeral wîst in nû wider
unde lie in ze tal . er vuor ouch nider,
die keten er vast umbe in slôz.
nû wart sin kumber aber sô grôz
unde dann er vor waer gewesen.
in lie diu lieb niht genesen,
vrô minne treip die lieb ie dar.
diu künegîn nam ouch der war:
sî twanc vil oft diu minne,
daz sî gedâht in ir sinne:
 <owê, daz du bist sô gar ein helt!
swel vrouwe dir minne het geselt,
ich waen niht, daz sî missefüere!>
dirre minnestunge rüere
der künegîn vil maneger quam.
darnâch kurz man in aber nam
darûz, als sîn ârabel zam.
Den markîs man zôch ûz der prisûn.
nû waen ich, hie werd ein rûn,
der heidenlânt wirbet schaden.
alhie wil minn zwei herze laden
ze kriemhilde hôhgezît.
vil hers dâ von tôt gelît,
nieman daz erwenden kan.
den markîs brâht man nû dan.
daz gesinde im holdez herze truoc.
von sîner zuht seit ich genuoc,
wie er sich in allen bôt.
des wart geringet oft sîn nôt
von den, die sîn pflâgen hie,
dô man in ûz unde în lie.
daz was nû vil oft geschehen.
Arabel in dik het gern gesehen;
des mocht leider nû niht sîn.
nû kom er vür die kunigîn,
dâ sî saz ûf dem palas,
den dahten bluomen unde gras.
man pflag sîn wol, als man vor tete.
nâch dem tische sâ ze stet
brâht man daz schâchzavel dar.
Arabel sprach: < nû wil ich gar
mich mit willen an iu rechen .>
der markîs sprach: < ir sult niht brechen
an mir, vrouwe, gewonte zuht!
sîd ir sô hôher gebürte vruht,
vrouwe, sît sol gevallen
iu mîn rede unde in allen!>
diu gap doch sider zähervallen.
 <
Nû hoert, reiniu künegîn,
mîn vancnüsse, diu solt anders sîn,
daz hân ich nû lânge verholn.
ich hân weder geroubet noch gestoln,
ouch gebrach ich mîne triwe nie.
gespart ich vîende ze velde noch ie?
der unprîs mir nie geschach:
swâ man mich bî vînden sach,
dâ was offen mînes lîbes tât.
ob mich der künec gevangen hât
an strîte, daz ist oft geschehen.
man muost mich ze velde sehen:
den vîenden ich mich niht hal,
ich rêrt neben mir ze tal,
dâ von die bluomen wurden rôt.
ich hân dik erliten nôt;
doch geschach mir nie sô grôz leit,
daz ich under helm ie sicherheit
erbüt betwungenlichen.
ich muost lîht entwîchen,
dô rante ich die vîende wider an.
mîn prîs noch nie mâl gewan,
ân daz mich überkraft hie vie.
diu geschiht wunderlîch ergie:
dô wir gesigten an terramêr,
dannoch wolte ich herzensêr
rechen unde hardierte nâch.
mir wart ze jagen alsô gâch,
daz ich mich ûf daz mer verreit.
ob mîn vianz dô swachen leit,
überkraft mich dâr zuo jeit.
Grôz ungelücke mir geschach:
mîn lânze mir ze stucken brach
in dem küneg von tussangulê.
sus jagt ich biz ûf den sê.
man reit mich an in allen enden.
der leben muoste verenden,
swaz mich an reit alder ruort,
ich mein, daz menlich were vuort
unde sich strîtes het bewegen.
under mînem swert sint tôt gelegen
zwei tûsent rîter oder mê,
der amýs gap ich herzensêr.
owê, unde solde ez noch sîn,
ich taet noch ritters were schîn,
daz waer niht allez missetân.
dô ich widerchêrens mich versan,
dô rant mich an halzibier
selbe dritte künege . er müest mier
baz vergolten hân, swie er het maht,
wan daz mîn swert mir bestaht
in sînem helm, den ich dursluoc.
zehant daz örs in von mir truoc:
mit blôzen handen ich nû hielt.
ez was niht wunder, ob mîn wielt
ein ganzez her; ich was ein,
aller wer het ich dehein.
einem heiden zuht ich ein swert,
des güet wan einen slag mich wert.
dô muost ich halten helf allein:
wan ich niht het trôst dehein,
allêrst ellend an mir schein.
Mich müest ein her noch entsitzen!>
etlîcher begunde switzen,
der vor der küneginne hie saz:
vil helde herte wart hie laz.
er sprach: < der lîp ist mir unmaere,
sît ich lîd ungediente swaere.
mîn zuoversiht ist gar zevarn;
ich kunde doch noch niht vîende sparn,
swâ ich waer in ritters wer.
ich verriet nie künec noch küneges her,
triwe unde staet was mir ie liep-
nû hât man mich als einen diep.
vür wâr, ich mac enpfliehen niht.
nû, wurd ich an dem lîp ein wiht,
wie stêt daz, vrouwe, verdirbe ich sô?>
mit willen sprach arabel dô,
der herz in minne viur wiel,
 (disiu red hie nieman misseviel,
der manheite sî ouch wundert vil .)
diu künegîn sprach: < dêswâr, ich wil
mit bet iu ringen, swâ ich kan.
swie leide ir mir habt getân,
daz muost sîn, als ir habt geseit.
ich trage von iu herzeleit,
des müezet ir hie gevangen sîn .>
 <gnâde,> sprach er, < künegîn!
daz diu vancnüsse sô ergê,
daz mir der lîp doch bestê,
sô bin ich gern iwer pfant .>
Arabel in nam bî der hant,
der minne süeze si liebe mant.
Diu künegîn satzt in neben sich:
 <ir sît sô hôh wol, daz ich
iu êre durch wird enbieten sol.
chumt uns mîn hêrre, sô wil ich wol
dâr zuo sprechen, daz man iu baz
hie tuo, her markîs, âne daz,
daz ir iemer hie gevangen sît,
ân ob iu der göte helf gît,
daz ir iuch ergebet in unser ê .>
 <nû enwelle mîn got, daz daz ergê!>
sprach der markîs ze stunt.
der küneginne rôter munt
lachete, dem wol daz lachen zam.
daz schâchzavel siu vür sich nam:
 <her markîs, ir sît uns sêr gehaz.
der göt helf ist doch niht laz,
unde welt ir sî gnâden biten .>
der markîs sprach in zühte siten:
 <ich bedurft wol helf, unde vund ich die .>
disiu red gelac nû hie.
Arabel zôh unde der markîs.
daz spil sich werte in maneger wîs,
iezuo hin, darnâch her.
nû was der küneginne ger,
daz sî daz spil gewunne im an.
zuo dem markîs sprach si sân,
dô sî gein dem zug sich bôt:
 <nû traht wol, daz gêt iu nôt,
unde seht iuch vür, ich tuon iu schâch!>
in vil kurzer zît darnâch
dem markîs ein smaeht geschach.
Schâchroch ûf der künegîn
Arabel im tete: < ir müezet sîn
mîn schimpf, unde welt ir ez schowen.
kunnet ir sô hüeten vrouwen,
her markîs? des enwiste ich niht.
nû hüet iuch, lîht iu mê geschiht,
dann ich iu noch erzeiget hân .>
Wilhalm ersiuft unde sach sî an.
en vranzoys sprach er disiu wort:
 <ei süeziu, aller saelden hort,
mînes hêrren muoter unde doch maget!
dînen tugenden sî geklaget
durch den, der von dir wart geborn!
diu geburt uns suont den êven zorn,
dô du maget swanger wurde.
die vil süezen burde
dîn magtuom alsô enpfie,
daz dich sund beangest nie.
maget wesent du in gebaere,
daz du nie erlite unkiusche swaere.
wol uns der muoter unde der vrouwen,
von der wir suln den himel bowen,
der kundung alle die engel vröut!
swas êven vall uns hât gedröut,
sîn geburt senft uns den zorn.
ich bit dich, daz iht werd verlorn
sô schoen ein menschenbilde.
mîn geloube wurde wilde,
wurd sî von irretuom verleitet.
wie hât dîn kint danne gearbeitet,
den unser schulde an daz kriuze breitet?>
Diser rede was genuoc,
die er mit klagen tougen truoc.
diu küneginne hôrt allez zuo.
si sprach: < spottet ir unser nû?
daz müezen wir ûf dem spil vertragen .>
nû het siu verstanden wol daz klagen.
si gedâht: < hêrre, wie mac daz sîn?>
nû kunde vranzois diu kunigîn,
des enwiste der marggrâve niht.
minne wunder hie geschiht:
minne hie minnet âne minne.
hât hie minne gên minne sinne?
daz lob ich, unde geschiht daz.
diu küneginne zôh nû vürbaz.
der rede sî wol doch gedâht.
dâ vil schiere wart dô trinken brâht
al nâch heidenischer won.
der markîs kom dâ niht von,
er was nû worden vingerzam.
den chopf er vil gerne nam,
wan er sîn dicke muost erbern.
Arabel het gefrâget gern
den marggrâven, wie dem waere.
nû trahtet diu minnebaere,
als ez waere nâch dem spil.
en vranzoys si sprach: < hêrre, ich wil,
her markîs, wizzen, wie dem sî:
ein maget ein muoter manne vrî?
diu rede mich dunket ungehôrt,
von swem ich die anders hôrt,
ob mich der sus geloubens tôrt.
Her markîs, swâ ich ein waegerz saehe,
des stiure mir der wârheit jaehe,
dâ wolt ich lîhte mich bedenken.
unde welt ir iuch nû niht krenken,
sô erloest mir, daz ir habt geseit,
alde ez wirdet uns beiden leit .>
Arabel herze vröude vlôch.
der markîs nû vür sich zôch
unde begunde lachen sâ zehant.
ein roch er nam: < diz sî mîn pfant
vür unzuht, vrouwe küneginne!
swie vil ich der stein gewinne,
hie gibe ich zer chamer wider .>
darnâch er sweig unde nicte nider.
 <sît ir, vrouwe, hoeren welt,
sô hân ich lîp unde sêl geselt,
daz ist iwer unde niht mîn.
sol ich hie von verdorben sîn,
ob ich iu den gelouben sage,
dâmit ich des himels chrôn bejage,
doch sage ich iu: des lâze ich niht,
swaz halt mir dâ von geschiht:
dô âdam durch daz obz geviel,
diu sünde durch himel unde erde wiel
von ungehôrsam missetât,
die âdam begangen hât.
got im verbôt, des er niht lie:
durch êven schoen er daz begie.
des wart verfluoht menschlîchez kunne.
des lîp ist liehter danne diu sunne
uns nam des paradîses wunne.
Vrouwe, wir wâren alle heiden,
dehein ê was dâ ûz gescheiden,
dô diu zwei rûmten daz paradîs.
dô gedâhte got in manege wîs,
wie er den menschen widerbraehte,
der dennoch was in sîner aehte,
von ungehôrsam sündenfluot.
er tete als vater gein kinde tuot.
sînen engel er zuo der erde sande
zuo einer mägde, die man nande
Marîâ . sus was ir nam,
der herze nie unprîs zam
bî uns, noch menschelich schrank erleit.
dô von dem heilegen geist diu meit
unde von des engels gruoz enpfie,
daz wort daz durch ir ôre gienc
wart got unde mensche, alsô er suont
im selben uns . diu vröude gruont
in kristengelouben iemer mê.
wâ wart geloube ie sô hêr,
daz er ze menschen sich geruoht
unde der megde palas besuoht?
dô er durch uns kom her ze tal,
hie in der werld er sich niht hal.
durch des menschen schulde er sich gap
an daz kriuze unde in daz grap.
drîe tage man in ligen sach,
die wîl diu gotheit brach
die helle unde nam alle die,
die sînen willen tâten hie.
sînen segen er uns durch liebe lie.
An dem dritten tage er erstuont.
sus het sîn gotheit gesuont
zorn, des uns schulde jach.
darnâch man in bî uns sach
an menschlîcher taete bejage
âne sünde wol vierzig tage,
daz er bî uns tranc unde az.
swâ unser sin sich vergaz,
sîn wort uns des mante,
daz wir daz wol erkanten,
daz er ez was, der durch uns starp
unde uns mit tôde daz leben erwarp.
an dem vierzegesten tage ze nône
vuor der vürste schône
ze himel umbe einen mitten tac.
diz was ein vroelîch bejach,
daz er uns allen sînen segen
gelâzen hât, die sîn pflegen
wellent, sîd er von uns ist,
unde in geloubent wâren krist,
wâren menschen unde doch got.
ouch haben wir kristen daz gebot,
daz wir niht vürhten boesen geist
von des kristentuomes volleist,
als er hiez, dô er von uns vuor.
sîn götlîch munt daz verswuor,
sît er sô tiur uns hât gekouft,
daz nieman, er enwaer getouft,
in sînes vater rîche kaeme,
wan der die touf an sich naeme,
unde kristen gelouben gezaeme .>
Der markîs sî nû gar bewîst:
 <ob iwer herze nû prîst
diu wort, diu ich hân geseit,
daz ist ein vröude, diu mich jeit
vroelîchen von dem lîbe.
süezest aller wîbe,
bedenket schoen unde jugent
unde geloubet den, des ganziu tugent
iuch niht gern verliesen wil!
nû merket hie vor uns daz spil:
swa der küneg ûf dem brete stêt,
swel stein im ze nâhen gêt
an êr vârens willen,
den kan er sô gestillen:
drât er in von dem brete nimet.
wie danne die sînen gezimet
bî im durch helfe unde huote sîn,
den tuot er ganzer helfe schîn.
vrouwe, nû merket diz snelle gâhen:
swer sich wil gote niht nâhen
uns sîns gelouben vârt,
des leben ein tag bejârt
lîht mit jâmerenden.
süeziu, merket an den venden,
wie die gênt dem künege vor,
die rîter nâch in wîtem spor,
die alten darnâch, an den lît sin,
den volget dann diu künegîn,
diu roch zeigent gotes gewalt-
die steine, die ich hân gezalt,
der helf ist gein dem künege balt.
Seht, vrouwe, wie si einander huotent.
in guotlîcher güete sî guotent,
wie sî den vîenden sich entsagen.
vür lâge unde vür valschez jagen
sint sî künec unde küneginne bî.
alsô wirt man dort leides vrî,
swer helf hie an die süezen sinnet.
der minne mit minne wart geminnet
von dem, der sî durch minne erkôs,
daz sî magtuomes prîs nie verlôs,
diu im sitzet in dem trône bî,
geloubet, daz si ist wandels vri,
der schoen der künec ie hât gegert.
als uns nû diz gesteine wert
des himels ordenunge,
wie rîter, alt, wîs unde junge
götlich helfe grüezet,
swer sich mit dienst in süezet
unde in zwein ganzes herzen giht.
küneginne, hân ich nû iht
geseit, daz iwer herze niht grüezet,
sô sît ir doch sô gesüezet,
ob allen wîbesgüeten,
daz iwer tugent mîn kan wol hüeten.
unde waert ir niht, ich wolte niht leben,
iwer schoene ist mir ze leben gegeben,
die wil ich iuch weiz, sô lebe ich wol.
ûf gnâde ich vertragen sol
elliu bant: diu sint mir smaehe,
swenne ich iuch reinen saehe,
unde iwer güete mir hulde jaehe.
Owê, unde sold ich noch strît
 (den trôst mir iwer minn gît)
durch iuch mit den heiden strîten,
ich slüege wunden noch sô wîte,
daz apollo unde terwigant
unde swie iwer göte sint genant
mit helfe möhten niht geheilen.
owê, der mirz sô wolte teilen,
wie vroelîch ich grife zuo!>
Arabel het die rede nû
wol gemarht unde ouch gehôrt.
ein schimpf daz spil nû zerstôrt:
ander kurzwîl sach man vil.
der tag sich schiet . nû chom daz zil,
daz der markîs varn solt.
nû neig er ir, der er holt
was, unde diu sîn herze truoc.
Arabel der rede niht gewuoc
hin unze an den vierden tac.
sigelîch in ir herze wac
diu rede, die sî het vernomen.
mit liebe was in ir herze komen
ein minne, diu sî von minnen schiet,
der minne liebe ir widerriet,
sô daz sî minne durch minne lieze.
waz ir diu minne darumbe gehieze,
daz sî sich minne durch minne bewaege
unde dannoch minn in minne pflaege?
des waen ich wol unde enweiz sîn niht,
wan daz der minne liebe giht,
daz sî mit staete wil haben pfliht.
uncristen minn unminne gert,
sô disiu minne minne wert.
nû nam diu künegîn zehant,
der triwe si ir ie staete vant,
besundersprâch vier meralîn
unde gienc von dan in ein jardîn,
dâ inne sî vor gesezzen was,
als ich ê seite, daz grüene gras
mit bluomen was wol undersniten:
al nâch meilîchem siten
sîn vröude sich dem velde bôt.
aldâ manec rôse rôt
daz jardîn wol habt bedaht.
vil süezer sanc aldâ erwaht
ein herze, ob daz minne treip.
Arabel nû hie ein beleip
unde die vier vürstinne mit ir.
Arabel sprach: < nû hoeret mir,
ein rede wil ich iu entsliezen,
der sol iuch gaehes niht verdriezen,
biz daz ir sî volhoeret gar.
darnâch nemt an der rede war,
ob sî iu gê von herzen zuo.
iwer iegelîch mir danne ûf tuo,
wie ir des maeres rede behage.
darnâch ich iu maere sage,
daz wir der göte sîn erwendet.
hât ungeloube sô uns erblendet,
daz waer niht ein vröudenspil.
die rede ich iu entsliezen wil,
ir ist ze valle gar ze vil.
Ein jâmer mich ze vluste jaget .>
Arabel in dô gar saget,
wes der markîs het gejehen,
unde ir waer, als sî ez het gesehen,
 <mit dem urkünde brâht er ez dar.
ouch ist er ein degen gar:
ez ist wâr, daz mir wart geseit,
ein herze wart nie sô unverzeit.
er ist ein hôher vürste,
ich waen er habe die getürste,
daz er al den heidentuom
wol bestüende durch minne ruom.
ouch ist er geloubens veste.
nû râtet mir daz beste!
wie mohte kristenlîch sterke
al der heiden gemerke
mit strîte missebieten sô,
wan daz sî niht vürhtent helledrô,
ob halt sî niht gesigent?
swâ unser heiden denne beligent,
der helle val ist den bereit.
gedenket iemer werndez leit
unde seht iuh vür an dem gelouben,
daz uns die göt der sêl iht rouben.
sul wir geben sô hohiu pfant
umbe dise vröude unde terwigant?
doch machmet niht gehelfen mac,
wan daz der êwige slag
nâch tôde uns vröuden pfendet.
sô sîn wir wol erblendet,
ob vröude sich sô uns endet.
Nû râtet, als ir beste kunnet
unde ouch iu selben êren gunnet!>
der vrouwen munt gemein dô jach,
dô arabel volle die rede gesprach:
 <sît ir der wârheit iuch verstêt,
unde iu diu rede von herzen gêt
unde ez iwer wîsheit sô anleit,
kuneginne, sô sîn wir bereit
zuo dem kristentuom ze kêren.
vrouwe, heizet in iuch lêren,
wie ir dem lânde iuch entseit.
er pfliget minne unde wîsheit,
sîn sin iuch wol bewîst,
daz iuch an vröuden prîst
unde ouch mit iu uns viere.
sent nach dem degen schiere
unde habet mit wîsheit sînen rât.
vrâget in, ob er die maht wol hât,
ob er iuch müge vor den heiden ernern.
unde mac er iuch mit kraft erwern,
vrouwe, sô râten wir iu die vart,
daz ir die niht lânger spart;
lîhte der künec nû gâhes chumet.
sîn wîsheit an der verte vrumet.
den krist, den ir uns habt genant,
des lîp nie menschensünde bevant,
unde die maget, diu sô in kiusche blüet,
daz sî ouch sünde nie gemüet,
unde sich ir magtuom selbe vereint,
daz ûz aller wîbe vruht gereint
die süeze- unser herze meint.
Sündenval diu süeze vertreip,
der vor ir geburt an uns beleip.
dô âdam het gesündet,
der junge wart dô gekündet,
des iewesen durch uns sich junget:
daz wort uns vröude tunget .>
sus retten dise vrouwen vier:
 <vrouwe, nû besent in schier
unde ahtet daz diu vart volgê .>
hie was beitens nû niht mê.
des morgens, dô der tag kam,
diu künegîn tete nû, alsam
sî vil dik het ê getân:
den markîs hiez si bringen sân.
man riht die tische . sî wâren vrô.
Arabel sprach zuo dem markîs mit drô:
 <ich hân darumbe nâch iu gesant,
daz ich ein rîchez pfant,
hêrre, her markîs, alse ir sît,
dîht wil sehen ze aller zît.
daz sult ir niht vür übel hân.
doch wil ich iu ê gewinnen an
ein spil, des ich gelachen müge,
unde iwer kraft niht mêre tüge .>
der markîs sprach: < sô wer ich mich
unde enwaen des niht, vrouwe, daz ich
âne wer ie wurde vunden.
unde laet mich got gesunden,
sô wil ich sehen, ob ich iht chan .>
daz schâchzavel man truoc dar sân.
daz wart durch vröuden dâ getân.
Daz was nâch des ezzennes vrist.
ouch wart getân durch den list,
daz man die rede iht marht von im.
diz spil ich in nû nim
unde künde iu, wie ez sich gezôh,
daz die heiden vröude vlôh.
Arabel dô sprach ze dem markîs:
 <nû sît ir mänlich unde wîs
unde gar an iwern worten ganz:
sagt mir bî der hôhsten pfîanz,
die ir gebüt iu reinen wîben,
unde daz diu rede heimlich belîbe:
ir sît sô hôh ein vürste,
ich weiz wol, ir habt die getürste-
müget ir der heiden mich erwern
unde vier vürstinne mit mir ernern,
ob wir iu volgen hinne?
antwürt mir mannes sinne.
iwer werdekeit ist sô breit,
als mir der küneg hât geseit,
daz ir habt wol vürsten kraft.
ob ich entrinne der heidenschaft,
man lât des niht, man var nâh mir.
unde ob ich danne helf enbir,
daz stüende iu niht . was sprechet ir,
vil süezer man? verderben wir?
die untriwe niht iwer herze chan.
ir gebt mich lîhte mînem man
wider, ê man iuch suohte?
daz iwer triwe niht enruohte,
sô waer ich diu verfluohte.
Nû saget: ob man iu vorhten taete,
sît ir sô triwen staete?
ich wil iu helfen hinne .>
 <gnâde,> sprach er, < küneginne!
vil süeziu, ich hân triwen vil:
mîn vîanz ich iu des geben wil,
die ich nie velschlîch gebôt,
daz ich iuch lâze niht in nôt.
kum ich in harnasch alsam ê,
aller heidentuom unde dannoch mê
torsten mit kraft mich bestên niht.
vrouwe, swie swach man mich siht,
selbe sibende bruoder bin ich doch,
die vürsten sint, ouch hân ich noch
einen vater, der hât vürsten namen,
der sich des noch niht wil schamen,
ern tuo ouch ritterlîche tât.
der keiser mîne swester hât-
ernende, süeziu künegîn!
ernende, vrouwe unde vröude mîn,
unde enfürhte niht der heiden her!
ich hân sô helflîche wer,
diu dich von chumber loeset
der wald boum wurd veroeset
mit tjostlîcher krefte,
ê ich iht aht ir ritterschefte
ald umb eine wick iht vorht.
ez wurde mit swerten ê geworht
durch helm unde halsberg ûf die brust,
ê ich gein eines schaffes kust
in gaebe durch vorhten unlust .>
Nû was genuoc an diesen worten.
der rede wan diu zwei hie hôrten.
diu künegîn sprach aber sân:
 <ê man iuch habe hinabe gelân,
sô sult ir siechtuomes jehen,
her markîs . sô daz sî geschehen,
unde man iuch lâze wider în,
sô heize ich tuon die keten hin
unde heiz iwer anders pflegen wol:
herûz man iuch niht ziehen sol.
die wîle vinde ich wol den vunt,
wie wir varn: daz wirt iu kunt.
ouch wirt iu ein vîle,
dâmit sult ir in kurzer wîle
iuch vîlen ûz; ir wizzet niht,
wenne man iuch holt . der heiden pfliht
ist angestlîch mit huoten.
erbiet iuch in mit guoten,
allen, diu iwer pflegen .>
 <nû bewîse iuch der gotes segen!>
sprach der markîs zehant.
nû schier man sich sîn underwant,
dô der âbent begunde sîgen.
von arabel schiet er mit nîgen.
in die prisûn man in wider lie.
nû het er ouch gekündet hie,
daz er ein teil unvarnde waere,
diu ket was im ze swaere.
daz wart der küneginne kunt.
dem emeral sî sâ ze stunt
gebôt ( daz was ein wîbesfunt),
daz sî der keten in erliezen.
den charchaer hiez sî oben besliezen;
niden gienc ouch ein tür darîn.
die slüzzel nam diu künegîn
unde sprach: < nû tuot sîn wol war!>
die rede verstuonden sî ze vâr.
diz geschach . dô redde man hie,
beidiu jen, dise unde die:
 <dirre gevangen hât vröuden vil,
ob diu küneginne im sus ammen wil .>
nû hoert, alse daz maere giht:
diz ding wart versûmet niht,
der markîs nû ân die keten lît.
darnâch in vil kurzer zît
Arabel besant mamurtânit:
 <nû solt in snellîcher bit
mir wol bereiten mînen kiel.
ich wil, ob ez dir geviel,
entwîchen dem gevangen man.
unde sage dir rehte, warumbe ich hân,
bî unsern heiligen goten,
im zît her solh êr erboten:
wan daz ich vorhte, er verdurbe.
unde ob er denne die wîle sturbe,
ê daz der küneg wider kaeme,
der verlust in von vröude naeme,
daz lîhte sîn zorn begunde wüeten:
daz suln wir ê wol behüeten.
ich wil varn ze tuntanar,
die wîl nem man sîn mit huote war;
mîn vlîz lît an sîner huote gar.
lângalas bevilhe ich in.
die slüzzel vüere ich mit mir hin.
durch daz kleine venster man im gebe
die spîse, der er die wîle lebe,
biz daz mîn hêrre wider kumt .>
der emeral sprach: < der rât iu vrumt;
ir habt in an kraft widerbrâht,
unde ist guot, daz ir sîn habt gedâht.
mîn hêrre ist noch vil lânge zît,
die wîl er wol mit huote lît.
vrouwe, sîn ist ze huoten huot,
sîn ougenblic wol kunt daz tuot.
vrouwe, ich hân sîn swert gesehen,
des muoz ich von der wârheit jehen,
daz ich ez kûme getrüege.
ouch ist sîn helm sô ungefüege,
ellenwît mit dikken spangen:
uns darf des niht belângen,
daz wir im komen mê ze schuzze.
swaz terramêr genuzze
der hervart hin ze runcival,
daz heize mâlen in den sal,
daz man die tât beschowe.
iwer rât mir gevellet, vrouwe,
daz ir entwîchet durch den helt.
unde saget mir, wenne ir varn welt.
mir geviel baz ze bonolit,
dâ het ir kurzwîllîcher bit
von manegem schoenen jardîn.
lât ez ein teil verrer sîn,
dâ ist vil bluomen unde vogellîn.
Ze tuntanar man niht vröude hât,
 (der verre wirdet guot rât,
driu hundert mîl oder mê)
unde lît ouch verre von dem sê,
niht vröuden vindet man dâ.
sô ist bonolit sô nâch
ûf dem mer, daz man wol siht,
swaz verre ûf dem sê geschiht,
in dem spiegel, den iu brâht,
 (ich enweiz, ob iu sî gedâht)
Amanit von vlagenal,
unde jach, darinne sich niht enhal,
swaz ûf dem mer was hundert mîle .>
Arabel sprach: < nû schaffe mit île,
daz der kiel werde wol bereit.
dâ sol ouch werden ûf geleit
vrische spîse, die wir haben dort,
 (nû merke wol mîniu wort)
unde swaz hoert ze mîner kamer .>
nâch dem gebot sô namer
urlop unde neig der künegîn.
sî sprach: < lâ dir bevolhen sîn!>
diz wart den kameraeren kunt.
der emeral gienc sâ ze stunt,
die marnaer er besande.
er sprach: < nû dûhet von dem lânde
mîner vrouwen kiel ûf den sê,
unde daz ez snellîch ergê!
bereitet segel unde seil,
sô daz iu an deheinem teil
iht gebreste! sô volget heil .>
Den kiel man sâ ze stunde warf
ûf den sê . swes man bedarf
der stuond bereit nû ûf dem mer.
dem kiel gap man rîche wer,
swie ez in ir lânde was.
diu künegîn gienc ûf den palas
unde was in vröuden bî ir vrouwen.
nû mocht man vröude schowen
von den vrouwen unde der künegîn.
diu zuoversiht zôh sî hin
zuo des gelouben veste.
daz ingesinde nû allez weste
wol der küneginnen vart.
der kiel nû bereitet wart
unde swes man bedorfte dâr zuo.
der emeral hiez în tragen nû
rîchiu matraz von paldikîn.
swaz sol in küneges kamer sîn,
unde des ein künegîn bedarf,
manegen ballen man des warf
in den kiel ûf diu matreiz
al nâch der küneginne heiz.
 (diu wiste wol, war sî wolde .)
von gestein, pfell unde von golde
wart tougen vil darîn getragen
von den vrouwen . die begunde jagen
ein liep, ein vröude, ein minne.
sî sprâchen zuo der küneginne:
 <swaz iwer gewalt gesteines habe,
daz lât uns, vrouwe, tragen abe
vil tougenlîche zuo der habe .>
Diz geschach allez tougen:
 <wir enwaenen niht daz iwer ougen
der heiden lânt mê gesehen.
vrouwe, lât ez alsô geschehen,
daz uns diu nacht iht irre vil.
unser iegelîchiu sich laden wil,
swaz wir goldes mügen hân.
ouch solt ir uns wizzen lâzen,
alse ir zuo dem karker welt.
ez ist nû zît, daz sich der helt
ûz vîle disen ganzen tag.
sîn harnasch nieman getragan mac
einig wan er, swie daz muge geschehen.
ouch sult ir den degen sehen
unde jeht, ir komet schiere wider,
unde lât die vîle vallen nider.
bî iu ist nieman, vrouwe, wan wir .>
diu rede ergie . nû hoeret mir,
wann sî diu vîle was bekomen:
einem sarwurht wart sî genomen,
der wurhte gesmîde in der burg.
Arabel unde kîburg
durch kurzewîle gienc dar schowen
mit disen vier vrouwen.
aldâ wart diu vîl verstoln
unde dannan brâht gar verholn.
dem markîs sî alsô wart.
dise vart wart niht gespart:
ez ergie, alse ich gesaget hân.
Arabel mit den vrouwen sân
unde der emeral giengen dan.
Die prisûn sî entsliezen hiez.
bî der künegîn man nieman liez
wan die vier vrouwen, alse ich ê seit.
die tâten, alse in waere niht leit.
urlop si nâmen zuo dem markîs nû.
die vîle si lie . sâ slôz man zuo.
sî trôst in, dô si von im schiet.
dirre vrouwen rât dô riet,
daz si gein âbent hiezen tragen an.
durch den list wart daz getân,
daz nieman dô mohte verstên
zuo der prisûn daz tougen gên.
ûf den palas si giengen wider.
nû îlten her ûf unde nider
die marnaer, ê man wurde bereit.
vil edelen kinden man het geseit,
daz sî solden varn mit.
die îlten ouch nû âne bit
zuo dem kiele, dâ der stuont.
hoert ouch, waz dise vrouwen tuont:
die hiezen ouch vil tragen an.
nû bereite man mit vlîze sân
sehs juncfrowen, vürsten kint,
die ouch nû benant wol sint
mit der küneginne ze varn.
ouch darf man nû niht lânger sparn,
wil man den marggrâven hân.
nû kom diu nacht . sî îlten dan,
die vrouwen unde diu künegîn,
der vil wîslîcher sin
sî brahte zuo dem kärcher hin.
Diu künegîn nû ûf slôz
die prisûn, des si niht verdrôz.
ir herze minne unde vorhte hielt.
der vrouwen einiu der warte wielt
vor heidenlîcher lâge.
nû hoert: ez stuont en wâge
zwei herz, zwô sêl, ein lîp, ein muot.
lât minne nû hie liebes huot?
daz ir minnsüez iht hie übersûr
unminne, ein boeser nâchgebûr!
nû hilf ir, minne, diu nû stêt
in minnelieb, swie ez ergêt!
sich, minn, hie stêt diu minnebaere
in vorhten ob dem kärchaere!
man slôz ûf . nû lie hin în
daz seil selbe diu künegîn.
si sprach: < wol ûf unde sûmpt iuch niht!
mîn munt des kristentuomes giht.
nû sitzet vaste, wir ziehen iuch wol .>
ob ich nâch dem maere sagen sol,
Arabel kraft erzeigete sich hie,
wan ez ir wol von herzen gienc.
swie diu prisûn waere vil hôh.
Arabel in ûz mit kreften zôh
unde sluzzen balde wider vür.
hin zuo der palastür
si den markîs nû brâhten.
die vrouwen vil balde gâhten
in den palas vil rasch
unde wîsten im sîn harnasch.
sîn unfröude nû gar erlasch.
Er kuste daz swert wol hundert stunt.
der küneginnen rôten munt
vaste er an den sînen trouht,
daz von ir mundes roete rouht
ein viur, daz in gar enzunt.
er sprach: < wol mich dirre stunt!
wol mich hiute unde iemer mê!>
der küneginne zaherrêr
dem markîs diu wangen beguzzen
 (die in minnezart ze tale vluzzen),
diu hitz der minne brant.
die vrouwen giengen dan zehant;
Arabel unde er beliben ein,
unde hât er nû kraft dehein,
sô erlât in liep minne niht.
si sâzen, alse daz maere giht,
ûf einem matreiz, die tür beslozzen.
die vrouwen wâren unverdrozzen,
die ir beider lebens pflâgen nû.
diu minne hiez in grîfen zuo.
ob sich sîn kraft liebes versinnet,
sô wart hie liebez liep geminnet
von liebe, diu ê wilde was.
nû was gerûmet der palas
unde ouch von liuten gar vereint.
der markîs sich het geleint
gein arabel ûf den matraz.
minnelieb was hie niht laz,
diu hie ir beider herzen pflac,
unde waene wol, daz gelîche wac,
alse sî zeigte manegen tac.
Der beider liep was unverzert.
Arabel sich nû niht wert.
er lît in minneslozzen hie:
ir blânker arm in umbevie,
dâ diu ket was ê gelegen.
minnesüeze hât nû erwegen,
swaz sî in liebe erzeigen mac.
welhiu ê nû hôher wag,
der heiden ald der kristen?
diu minne kunde des niht vristen,
hie was minnesüez unde minnegedanc:
des kraft den heidentuom betwanc,
den bestuont ein kleinez vröuwelîn.
ich triwe sîn niht, unde mocht doch wol sîn,
daz sich lîhte liep niht kunde sparn.
dise rede lâzen wir nû varn:
Týbalt muoste hie liep erarnen.
nû kômen, die sî warnen
solden, unde sagten in,
ez waere allez getragen în,
unde sâhen diese geselleschaft.
diu gap in solher vröuden kraft,
vor vröude sî dô weinten,
dô die sô suoz in minne leinten,
der markîs unde diu künegîn.
Arabel sprach: < hêrre krist, ich bin
wunderlîchen worden dir .>
Diunalde sprach: < nû volget mir,
der luft sich gein dem tage zoehet,
die nacht uns schiere enpfloehet,
dâ von der muot uns hoehet!
Vrouwe, wir vürhten valsche lâge
unde râte, daz manz wâge,
daz mîn hêrre kume in den kiel .>
der rât der küneginne geviel,
diu sich vor lieb niht chund enthalden.
sî sprach: < ich muoz nû erbalden!>
sîn minne ir hie vorhten stôrt.
schier sî den wahter hôrt,
der gein dem tage blies die waht.
doch het diu küneginne betraht,
wie sî den markîs braehte dan.
der wolte sich gewâfent hân.
diu küneginne lie des niht tuon:
 <wie suln halten ganze suon
gein der valschen heiden losen.
Diunalt trage die îsenhosen,
Eigunt koufen unde hersenier.
sô bin ich starker vil danne ir,>
sprach sî ze den zwein vrouwen,
 <man muoz kraft an mir schowen.
den halsberg wil ich legen an,
nieman mac mir daz vervân.
sô trag mîn niftel hie, persît,
hurtenier, brassel unde kursît.
sô trag diu schoene jelakîn
senftenier unde stivellichîn.
her markîs, sô sît ir des wert,
daz ir traget helm unde swert
unde darobe vrouwenkleider,
wart mînem herzen nie leider,
sô enbir ich wol der beider.
Mir liebet sêre disiu vart,
dehein ding mir nie sô liep wart,
sît ich iuch hân, her markîs.
ouch sult ir kristenlîchen prîs
an mir êren; ich getriwe iu wol.
bin ich gesunt, mîn triwe iu sol
lieplîch liep erzeigen sô,
daz doch ein herze wol machet vrô.
mîn herze wil iwer herze sîn.
sol ich durch iuch nû lîden pîn,
mîn triwe mir liebet den .>
der minne liep gab ir die sen,
daz sî vil zaher rêrt:
 <ir sâhet wol, wie ich was gehêrt,
mîn wirde gelîch den göten steik.
wol vierzig künege krôn mir neik,
der dienst sich zeiget terramêr.
durch den bôt man mir die êr,
wan er mîn ze kinde jach.
iwer werdekeit daz wol sach,
daz man mich in wirde hielt
unde ich gewaltechlîchen wielt
der krône hie unde ze arabî.
die sint nû gar von mir vrî,
den wil ich mich hiute widersagen
unde marggraevinnen namen tragen,
unde wil got, daz ez geschiht .>
der markîs si kust: < nû zwîvel niht,
vil süeziu, ich gibe dir werdekeit,
ob dîn houbet niht krône treit,
daz hôhiu wirde sich dir niht verseit.
Mit urloube ich, vrouwe, sprechen wil,
daz ûf küneginnen zil
dîn werdekeit sich breitet.
ob uns got hin geleitet,
daz uns diu heidenschaft niht dröut,
sô wirdestû, süeziu, gefröut,
daz man dich in wirde siht,
unde dir dîn herze vröuden giht.
ouch ensorge niht umbe die vart:
swaz heiden noch gesehen wart
hie ze todjern, aht ich niht vil.
swer uns der vart irren wil,
den mache ich lebens ellende,
daz swert enbrest mir an der hende .>
 <enwelle got!>, sprach diu künegîn.
diu nacht nû schiet . des tages schîn
nâch gewonheit durch die wolken brach.
alse vor diu küneginne sprach,
den harnasch tougen man im brâht.
der markîs mit den vrouwen gâht
ûf den kiel in daz kastel.
in sîn harnesch was er snel;
er vorhte der heiden kündekeit.
nû wâren vrouwen unde schif bereit.
diu künegîn kom nû sâ.
des hoves gesinde gienc ir nâch
unde der emeral lângalas,
der des gevangen meister was,
mit dem arabel redde in güeten.
ich waen sî bat der prisûn hüeten,
daz ungelük beginne iht wüeten.
Niht vil mê rede hie ergie.
sî sprach < nû hoere, ich lâze dich hie,
daz gesinde mit samt dir.
die slüzzel vüere ich mit mir:
mînes hêrren êr es ist gewegen.
ir sult alsô mit vlîze pflegen,
daz iu der degen iht engê,
wan daz taet mînem herzen wê.
unde wurde der markîs verlorn,
daz waer mînes lebens dorn
unde aller mîner vröuden val.
ich wolt ê senken mich ze tal
vor iu allen in den sê.
nû hüetet wol! ich sage niht mê:
er ist mînes hêrren gevangen.
unde lât iuch niht belângen,
unde kume mîn hêrre, daz tuot mir kunt!>
die marner zugen ûf ze stunt.
die winde sî triben von dem stade.
nû ist erloeset von dem rade
der markîs unde vert dâhin:
nû ist vil vrô diu künegîn.
die winde sô sêre triben:
hie was nû vil unbeliben.
der tag sich ûz den wolken bôt,
ouch schein nû schier der morgenrôt,
den diu sunne sante vür,
daz er vröudenrîche kür
vogeln unde bluomen brâhte.
der kiel ouch sêre gâhte;
die winde im giengen vaste zuo.
diu sinne begunde sich zeigen nû,
unde was doch an dem tage vruo.
Ir schîn erlûhte des meres breit.
nû was sîn vröude âne underscheit
von der künegîn unde den vrouwen,
die begunden ûf daz mer nû schowen.
des toufes trôst sich hie niht hal.
diu küneginne sprach ze dem emeral,
dô der kiel alsô eben gienc:
 <hete wir den marggrâven hie,
des werdekeit mich riwet sêre!
ez ist den göten niht êre,
sol er sô kranclîch beligen.
sîn got ist kranch hât er im verzigen
helf, sîd er durch in streit.
swaz er kumbers bî uns leit,
den het ich im benomen gar.
nû lît er dort helfe bar,
sîd ich von dannen gescheiden bin .>
 <nû enwelle got,> sprach vrô jelakin,
 <daz diu untât an im geschehe!
ich wunsche, daz man in noch sehe
in ritterlîcher taete spil .>
Arabel sprach: < du wunsches vil:
ist dir iht liebes von im geschehen?>
 <niht, vrouwe, wan daz ich hoere jehen,
daz sô vil prîses an im bluot .>
vrô persîte sprach: < ez wirt gemuot
von im, der ungeborn noch ist,
swie er gelege an den list.
daz sach ich an sînen blicken wol .>
Eigunde sprach: < ob ich nû sol
im wünschen, daz gêt von willen wol.
Ich wil im wîplîch wünsche tuon:
zägelîcher taete suon
gewinne er mit vîenden niemer!
in ritters sige sî er iemer,
darinne in diu saelde halde!>
dô sprach vrô diunalde:
 <nû, waz het er mir getân,
lieze ich den werden wunsches ân?
nâch muote ich im wunschen wil
minne wer, manheite zil
ûf daz hoehste lop gestôzen,
unde niemer übergenôzen
lîd er von tschumpfentûren!
sînen vîenden ie daz sûre,
sînen vriunden ie daz süeze!
dâmit ich den gevangen grüeze .>
des antwurt mamurtanit:
 <vrouwe, ir tuot nâch vrouwensit;
der markîs iu gevellet wol.
unde solt ir ritterlîche dol
under helm unde schilte lîden,
sô mocht ir gerne mîden
disen wunsch, den ir habt getân .>
diu küneginne hiez nû bringen sân
ein schâchzavel unde sprach,
dô sî den emeral zornig sach:
 <rât, waz ich ze wunsche nem!
wie mocht ich wunsches verzîhen dem,
des prîs ist sô lobes vol?>
der emeral sprach: < daz rât ich wol,
sît ich iu, vrouwe, râten sol .>
 <
Nû lâ hoeren unde sprich!>
 <dô wunscht, daz heidenisch gerich
in müez in unprîse halten,
unde daz mänlîch gewalten
untât in scham an im verdrucke,
unde sîn prîs niht mê vür sich rucke
gein ritterlîcher taete zil .>
Arabel sprach: < dêswâr, ich wil
dir volgen, du kanst lêren wol,
dînen worten ich volgen sol,
daz gehoerstû hie ze stunt:
ich wünsch im, daz mîn rôter munt
in müeze noch vancnüsse ergetzen.
sîn prîs müeze noch letzen
alle, die in nîden,
sîner vîende swert niht snîden,
dâ von er iht werde gekrenket!
sîn glavîn noh werde gesenket
in vröudenschowe ûf vîendes schilt,
unde daz noch von im werde gezilt
ritterschaft ûf den hoehsten ort!>
diz wâren der küneginne wort.
der emeral nû sêre erschrach:
 <owê, daz ich disen tac
ie gelebt! waz wol diz sîn?>
nû sprach aber diu künegîn:
 <woltest du, daz er waere hie?>
nû sâhen umbe dis unde die:
ir herze ein künftic jâmer stiez.
den marner sî gewinnen hiez.
durch den emeral sî daz niht liez.
Si sprach: < du solt niht wârheit sparn:
wie verre sîn wir hiute gevarn?>
 <hundert mîle oder mêre .>
 <chanstû nâch marnaere lêre
varn, swar ich dir nande
den weg ze kristenlânde?>
 <jâ, vrouwe, der ist mir kunt
ich bin in gevarn drîstunt
mit terramêr ûf den lemperûr.
diu vart uns allen wart vil sûr,
wir wâren alle in tôdes wân .>
dô sprach diu küneginne sân:
 <
Kandarîs, alse ez werde nacht,
sô habe daz wol in dîner aht,
daz du die segel beide wendest
gein dem kristenlânde . dâmit du endest
vil kumbers, des dich lîhte bevilt.
hie ist gar an daz ort gespilt.
nû merke reht gein der sunne;
wir suln varn zuo der wunne,
diu iemer wert âne ende .>
der marnaer sprach: < vrouwe, ich wende
den kiel, künegîn, swar ir welt.
owê, heten wir den gevangen helt,
sô vüeren wir, vrouwe, deste baz.
der emeral treit iu haz
umbe die rede, die ir habt getân .>
 <nû gehabe dich wol, er ist hie an .>
 <waz sol ich denne die reise sparn?
sîn kraft mac uns wol bewarn!
sô wil ich vrîlichen varn .>
Disiu rede verswigen wart:
 <vrouwe, ich wil heln die vart,
biz uns kom der liehte tag .>
der marnaere wol des kieles pflag.
daz gebot was niht beliben.
die winde sêr den kiel triben.
dô der tag nû wol erlûht,
den emeral des dûht,
si waeren ze verre ûf dem sê.
die grôzen ünde in tâten wê,
die heten sêre mit in pflîht.
der emeral sprach: < mich dunket niht,
daz du varest gein benolit .>
der marner sprach: < nû habet bit,
mich hât der sturm getriben her,
mîner vart ich iuch schiere wer .>
den segel zôh er aber hôh,
dâ von ir aller vröude vlôh.
gein der sunnen kêrte er den kiel.
der emeral in âne viel.
er sprach: < sag an, wie verstû sô?
dîn vart ist ûf dem mer ze hô.
ich waen, du vil lîhte verst,
daz du unser aller vröude zerst.
lâ nider, biz daz ich besehe,
wes diu küneginne jehe!>
den marner warf er gaehes nider.
die heiden lûfen vür unde wider
dem emeral durch helfe willen.
Arabel sî schiere kunde stillen:
ûf des kieles dillen
vil balde si an daz kastel lief.
dem markîs sî vil lûte rief:
 <wol ûf, viel süezer âmîs!
daz der heidenlîche prîs
dem kristentuome iht an gesige
unde der göte kraft ob gelige:
sô waeren wir armen gar verlorn .>
den markîs begreif der zorn.
âne strik den helm warf er ûf,
alse wilder rosse was sîn louf.
daz swert er an der hende truoc.
der heiden er vil gâhes sluoc
wol drîzig unde hundert man.
ouch begreif diu küneginne sân
ein ruoder mit beiden handen.
die vrouwen wolten ez enblânden,
der wer was ouch dâ helfe rîch.
ich waene, daz ir iegelîch
kurzlîch het were vunden.
den sî wol schaden gunden,
sî vurhten daz des markîs kraft
angesigt diu heidenschaft.
der markîs lachen des begunde.
in vil kurzer stunde
warf er ir sehzig in daz mer.
der küneginne heidenher
rief lûte durch sicherunge.
alt unde junge
der küneginnen ze vuozen vielen.
die zaher in ûz den ougen wielen,
hie was tiur lachens smielen.
Diu reine unde diu süeze,
dô si ir vielen ûf die vüeze,
den markîs bat erwinden.
 <sî suln gnâde vinden!>
sprach sî ze wilhalme nû,
 <vil süezer hêrre, sît du
dich in sô hâst erzeiget,
 (dîn kraft ir herze veiget .)
nû wis genaedic, daz zimt wol:
dînen got man an in êren sol .>
nû was der kiel gar begozzen
mit bluote, die andern geflozzen
nâch gotes erbärmede ûf dem sê:
die ertrunken, den was wê.
Arabelen rief der emeral an:
 <nert mich, vrouwe! wan ich niht hân
schulde, daz er gevangen wart .>
die vluht er niht lânger spart,
zuo der küneginnen er lief.
heidenisch er sî an rief:
 <nert uns, vrouwe! des habt ir êr.
wir irren iuch niht mê:
vart, swâ iwer wille sî!
wir belîben iu mit willen bî,
vrouwe, gein al dem heidentuom.
der markîs hât ie hôhen ruom
erworben, daz wizzen wir wol.
iwer triwe uns vor im neren sol.
wir bieten alle sicherheit .>
Arabel, diu ê vaste streit,
minne guot z'erbarmunge' jeit.
Nû nam sî der heiden vianz.
si weste wol, daz ir minne lânz
den markîs betwungen hât,
den sî nû niht mê strîten lât.
en vranzoys rief sî den degen an:
 <
Kylloys, du solt dîn strîten lâzen!>
sî umbevieng in mit den armen:
 <lâ dich die gotes geschepft erbarmen,
herr, unde lâ sî durch mich leben!
sî habent vianz mir gegeben,
ir aller kraft schadet uns nû niht.
sît man dich ungevangen siht,
nû gedingen wir vil wol.
iwer hant vianz enphâhen sol
von allen den, die bî uns sint .>
nû treip sî sêre der wint:
des wurden sî dô alle vrô.
Kanderîs der riht dô
den kiel gein der kristen lânde.
diu gotesguot in sande
liehtez weter, daz siu vröut.
den ûf dem kiel was ungedröut,
sî wurden vrô dirre vart.
sicherheit nû gegeben wart
von den die in dem kiele wâren.
der emeral sprach: < âne allez vâren
wil ich iu dienstes sîn bereit.
lîp, sêle zuo der sicherheit
setze ich iu unde mîner vrouwen.
ir sult mir beide wol getrowen,
triwe müezet ir an mir schowen.
Vrouwe, wüehs iu von nâhvarn nôt,
bî iu wolt ich geligen tôt.
gewâfens haben wir vil hie an.
her markîs, vür daz ich ez hân,
alse man dirre vluht wirt inne,
sô verstêt man, daz diu küneginne
mit iu durch minne enpflohen ist,
sô hânt diu heiden vârens list.
mit nâhvarne wirt in gâh:
her markîs, dâ riht iuch nâh.
mîn helf iuch niht enlâzen sol.
bit den marner, daz er wol
unde wîslîch des kieles pflege,
unde er besehe die nâhsten wege,
der slihte gein der sunnen want.
ouch enwirret niht, ob ir mant,
die bî uns noch hie lebende sîn.
chome ez dâr zuo, daz helfe schîn
an den helden iht sî versoumet.
mir ist vil swaer getroumet,
wie diu merwunder in dem sê
mit schüzzen uns tâten wê
ûf dem mer allenthalben.
ouch vlugen grîfen von den alben
unde wolten vüeren ûz dem kiel
der liute . der kraft iu nider viel,
sô sî ze griffe bereiten sich.
hêrre, darnâch sô dûhte mich,
wie wir waeren ûf dem lânde.
nû kom ein trak, des âtem brande,
diu merwunder er vröuden pfande.
Der merwunder er vil verslânt.
darnâch er wolte ûf daz lânt
 (die kraft mohte er nie gewinnen)
unde het vil gern die küneginnen
verbrant, dâ sî bî iu saz.
die vetechen im wurden alsô laz,
daz er des lândes niht begreif.
dô im diu kraft sô gar entsleif,
dô lief diu küneginne dar
unde brach ûz mit ir handen gar
sîn herz unde swaz in im was
unde warf daz ûf daz grüene gras.
die grîfen des vil lûte schrirn.
diu merwunder ze tale rirn,
ouch ertrankt ir der grîfen vil.
dâ von ich iu râten wil,
wan ich wol nâhvart mich versihe
 (durch zageheit ich des niht gihe;
swie halt ez mir sol ergên,
sô wil ich iu zwein gestên
unde mit mînem swerte nern.
den kristentuom wil ich swern,
daz ich den wil enphâhen
unde die göte gar versmâhen:
des zwîvelt niht! wan daz geschiht)
unde hoert, wer iu hie helfe giht,
ob iu rede sî ir aller wille .>
nieman sweik dâr zuo stille,
sî riefen alle ûz einem munde:
 <wir gelebten nie sô liebe stunde
alse swer uns der toufe gunde.
Wir wellen alle kristen werden.
weder himel noch erden
geschuof mahmet noch tervigant.
er muoz hân ein milter hant,
des gewalt uns gît den vollen.
Bâkûn unde appollen
sul wir niht geruochen.
wir suln den werden suochen,
des kristenlîch geloube giht,
unde den man in solher helfe siht:
des gotheit ich prîse.
diu künegîn ist niht unwîse,
sî hât erwelt den besten teil.
nû bewar uns der unde gebe uns heil,
dem wir uns mit willen hân gegeben,
daz er günne uns ze leben,
biz wir den touf enpfâhen.
ouch sol iu niht versmâhen
unser helf, ob ez sô kumt.
kristengeloube uns ouch vrumt,
des wir mit willen hân verjehen .>
dô diu rede nû was geschehen,
vröude man ûf dem kiele sach.
swer wunt was alder swem leit geschach
der markîs dem ergetzen bôt.
er sprach: < mich twang des tôdes nôt
umb die werden künegîn
unde die vrouwen . ich wolte sîn
tôt, ê in geschaehe leit.
nû getriwe ich sîner gotheit,
daz diu ze helfe uns sî bereit.
Vrouwe, iu wirt saelde gemêret,
sît ir mich sus habet geêret,
von dem kristentuom unde von mir.
mîn minne sol minne lônen dir .>
diu süeze in dô umbevie:
 <ei, jâ geruot mîn herze nie,
sît daz ich iuch gevangen sach.
mänig sweiz sich ûz mir brach
durch iwer unverdientez pînen.
daz het ich oft gelâzen schînen,
wan daz ich die heiden vorht.
daz leit mîn herz entworht,
daz iwer kumber was sô grôz.
diu scham mich dik mit sweiz begôz.
her markîs, dô ich iuch alêrst sach,
der küneginne munt mir verjach,
mîn niftel von belinar,
swie ir waeret verwesen gar
des tages, dô man iuch vuorte vür,
daz sî in manlîcher kür,
nie gesâhen ritters lîp.
des jach dâ man unde wîp,
dô man den küneginn iuch zeigte,
der âmîs wârn von iu geveigte.
daz die niht irret herzeleit,
si jaehen iu prîs unde manheit,
die wirde hân ich gegeben iu .>
 <süeziu, waz umb diu?
dîn güet mîn geruochen sol!
ouch sol ez ergên wol,
sît du bist sô triwevol.
Swen kristengeloube hie ziuhet,
unfröude den iemer mê vliuhet,
diu uns erbet von âdam.
menschenbilde er an sich nam,
diu gotheit unser sippe wart.
des wort himel unde helle spart
der wart sus unser künne.
wol uns der vröudenwünne,
ob iwer herz den prîset!
ouch werdet ir mê bewîset,
gesant uns got mit vröuden hin .>
Arabel dô sprach, diu künegin:
 <sîn wille an uns ergên müeze!
er ist sô rein unde sô süeze!
ûf mîne triwe ich daz nim:
swer von herzen getriwet im,
er laet sîn an der noete niht.
swaz uns in sînem dienst geschiht,
sô ist diu sêle doch behalden .>
ir hende sî begunden valden
ze jesu christ, daz er ir pflaege.
ob der markîs bî ir iht laege?
daz mocht er doch koum verdoln;
minnesüeze kan niht minne holn
in angestwîs noch ûf der vart.
ob ir ze todjern iht wart,
dâ er bî ir ûf dem matreiz lag?
vröude aldâ vür angest wag,
minne kunde ir dâ vürhten niht.
lîhte hie alsam geschiht,
daz man von lieben liebe giht.
Nâch wân ich, wârheit niht ensage.
darnâch an dem sehsten tage
ein kristeninsel sî kurn.
vil schier sî die vröude verlurn;
die heiden in îlten sêre nâch
mit segel ruodern . in was gâch
mit sehzig kalêden ûf dem mer,
darinne was heiden michel her.
sî wâren des schaden worden inne,
ir leit was umbe die küneginne,
daz die unminne alsô enpfuorte.
ir kraft sich sêre ruorte;
ze dem markîs heten sî niht wân.
nû was der noklier, alse ich ez hân
in die keiben hôh gestigen.
des wart in allen vröude verzigen.
ein lûter ruof beschiet in daz:
 <wol ûf! ich waen, der heiden haz
uns vüeret nâch des tôdes kouf.
wol ûf, her markîs! nû wol ûf!
ich waen arabel minnesüeze
uns welle bieten tôdesgrüeze,
ir süez wirt menegem herzen sûr.
uns îlent nâch, die untûr
nimt, daz sî uns alle vliesen.
kristengelouben sul wir nû kiesen,
wie sîn süeze uns helfe hinne.
her markîs, nû wert die küneginne!
des ist nôt, müget ir daz getuon;
ir nâchvarn hât niht suon,
in ist ein kristen alse ein huon.
Her markîs, nemt diu wâfen schier!
ich sihe vil hôh tybaldes banier
unde kalêde ungezalt.
ich waene wol, daz der künec tybalt
selbe uns nâch gevolget sî .>
der markîs sprach: < sint si iht nâhe bî?>
 <noch niht,> sprach der noklier.
 <sî ervarnt uns niht sô schier;
sî habent uns gar wol ersehen .>
 <swaz got wil, daz muoz geschehen!
nû soum uns niht unde pflig der warte!
Tybalt sol verdienen harte,
ê er mir nem die künegîn.
owê, solde der strît ûf lânde sîn,
sô waer ich ein in gar ein her;
nû hân ich leider niht ze wer,
wan alse ein swert gelângen mac.
nû gehabt iuch wol! ez ist der tag,
der uns ganze vröude gît.
wir sîn geladen zuo der hôhgezît,
der vröude iemer âne ende wert.
swes geloube des mit willen gert
der mac wol sterben âne sorgen.
swer aber hât verborgen
in sînem herzen sündentât
unde valschen gelouben hât> ...
diu rede hie ungelouben stôrt
unde wart über al gehôrt.
si bâten in die rede sparn:
 <wir wellen alle mit iu varn
in liebe vlug alsô die starn.
Hêrre, wolt ir ze himel ald ze helle,
ich waene nieman anders welle,
der ûf disem schiffe sî.
wir sîn iu, hêrre, mit triwen bî.
geloubens uns nieman irret.
swaz iu von den heidenen wirret,
daz wellen wir mit helfe meinen .>
diu küneginne begunde weinen
unde die vrouwen überal,
nieman sich geloubens hal.
der markîs nû gewâfent gienc,
die küneginne er zuo im vie,
 (des harsnieres was er blôz)
mit den armen er sî umbeslôz:
 <gehabe dich wol, vrouwe mîn!
gehabe dich wol, künegîn!
gehabe dich wol, vil süeze wîp!
jâ muostû sehen mînen lîp
ligen vor dînen vüezen tôt,
ê daz du, vrouwe, lîdest nôt .>
vil zaher si ûz den ougen twanc.
 <ir sult herz unde gedanc
setzen in des hoehsten pflege,
daz er uns kürz des meres wege,>
sprach er zuo den vrouwen
 <des sult ir im wol getrouwen!>
der emeral sprach: < wes zwîvelt ir?
welt ir, hêrre, gelouben mir,
sî sint alle unheil geselt,
die uns hie bestên, ob ir welt.
sît wizzen si, daz ir sint ein helt.
Vrouwe, ist tybalt gevarn her,
sô daz er uns hie strîtes wer,
lebe ich, des sol in betrâgen.
er muoz heim unseren mâgen
sagen, daz sis gedenken,
wie wir in ellende vriunden schenken.
den göten hab wir uns entsaget;
unser herze nâch des helfe jaget,
der sô in güet ist erkant.
begrîf wir hendebreit daz lânt,
ob tybalt zwelf tûsent rîter hât,
wir gespiln mit im, daz er uns lât
in sînem dienst belîben .>
die winde sêre begunden trîben,
des wart der marnaere vrô.
den segel er mit kreften dô
an den mastboum nû zôh,
daz er swebt ob dem kiele hôh.
nû hulfen sêr in die winde,
daz vröut des kieles ingesinde.
der markîs rief; < ei, kandarîs!
nû hâstû marnaere prîs
behalten her an dîse zît:
jenz gebirge, daz gein uns lît,
maht du uns dâ bringen zuo?>
 <jâ, herr, biz morgen vruo;
die nacht müez wir varn gar.
doch triwe ich iuch ân der heiden vâr
dar bringen, ob uns got bewart .>
der markîs sprach: < sî riwet diu vart,
begrîfe ich daz lânt, daz sî ie wart.
Tybalt von mir enpfâhet den slac,
chumt er, daz ich erlângen in mac,
der in an vröuden letzet
unde arabel minne ergetzet.
ich sende in heim mit herzensêr.
ich waen niht, daz er iemer mê
mich ûf ganzem lânde bestê .>
dirre rede wart niht mê.
sî vuoren stille unde âne braht
unze wol ûf mitte nacht.
der wint sî zuo der insel treip.
der kiel nû in der habe beleip.
der markîs vuor sâ an daz lânt.
die küneginne het er an der hant.
der sprach: < süeziu, ir sît genesen!
nû kan ir niemer sô vil wesen,
daz sî mich türren bestên.
wir suln an daz gebirge gên,
dâ hoeren wir wol alle ir maht;
die heiden vuoren ie mit braht:
swie ir sî, daz ist ir site.
doch sul wir sîn in senfter bite,
ich kiuse hie wol getriben wege.
der marner des kieles pflege;
lât daz gesinde allez komen!>
in der wîl wart ouch vernomen
grôzer schal ûf dem mer,
man hôrt von sehzich kalêden her
die heiden sêre schallen.
der luft begunde wallen,
alse die berge wolten vallen,
der wuoft der stimme widerdrôz.
der ruof nû pruoft unfröude grôz.
ganzer zorn sî nâch vluste jeit.
doch was nû vil unverzeit
der markîs, sîd er hât daz lânt.
an dem gebirge er ein kastel vant,
daz was vor vîenden wol behuot.
durch daz gebirge veste unde guot
diu insel hiez montanar.
man nam dâ hôher türne war,
die burg unde habe besluzzen wol.
nû hoert, alse ich iu sagen sol:
der markîs kom dar gegân,
mit sînem swerte klopfet er an.
der wahter rief: < wer ist dâ?>
en vranzoys sprach der helt sâ:
 <
Gi sun wilhalm accurnoys,
ich bin killoys der vranzoys,
den der heidentuom het gevangen.
stêns mac mich belângen:
sît ir kristen, sô tuot ûf!>
nû wart ein vil balder louf,
von dem schachtlûr, der was erwaht.
man hôrt ouch nû der heiden braht,
der kraft was mit baldem jagen.
ouch begunde ez iemitten tagen.
die porte man wît ûf swief,
der tschahtelûr gein im lief:
 <bên sê venus!> sprach er dô.
des gruozes wart der markîs vrô,
sîn herz nû swebet in vröuden hô.
Die künegîn unde emeral,
des kieles gesinde überal
was nû komen zuo dem lânde.
sî vorhten, daz man brande
des kieles rîcheit, sî dâmit.
des wolte ir deheines bit
sich sûmen . sus stuont der kiel.
dem markîs daz wol geviel.
sî beliben niden an der burg,
Arabel unde kyburg,
emeral unde ouch die vrouwen.
dannoch mocht man schowen
sehs juncfrowen bî der künegîn,
die giengen mit dem markîs în.
 <nû sît mir aber willekomen!
ich hân stimme niht vernomen,
die ich alsô gerne hôrt .>
der gruoz dem gast unfröude stôrt.
 <ir sît mîn hêrre, der markîs,
der ze runzival sô hôhen prîs
begie, aldâ ir wurdet gevangen?
vancnus mocht iuch belângen.
sagt mir, wie ir her komen sint?
wer ist mîn vrouwe? wer sint,
die dâ tragent heidenkleit?
sint sî, hêrre, in iwerm geleit
unde nîgent si iwerm gebot?>
 <jâ,> sprach der emeral, < wil ez got .>
 <nû wer hât iuch in disiu wâfen brâht?
oder, hêrre, wes ist iu gedâht,
daz ir sô sêre mit klopfenne gâht?
Twinget iuch nôt? daz saget mir!>
der markîs sprach: < ich wil, daz ir
uns vriundes helfe niht versaget.
der heiden kraft uns nâch jaget:
wie vil der sî, des weiz ich niht.
Kandarîs, mîn marner, giht
sehzig kalêden oder mê.
nû, hân ich erliten herzensêr,
mir wirret niht, sît ich hân daz lânt.
helfe sult ir sîn gemant,
daz der kristentuom iht lîde scham .>
der wirt in bî der hende nam:
 <hêrre, daz ir habt geseit,
des vröude mich ze helfe jeit.
sît iwer helfe sô ist vereint,
daz ir durch trôst mich meint,
sô sint gar âne angest hie!>
den kiel man eine stên lie,
daran was rîcheite vil.
daz maere ich widerbringen wil
von dem gruoze, der vor geschach.
der tschahtelûr hie vröuden jach,
dô er die küneginn reht erriet.
sîn wîse herz im daz beschiet,
daz er ir êr erbieten solde.
der kastellân niht lâzen wolde,
man machet rîch gesidel,
englisch harpfen unde welisch videln
was vor der küneginne hie.
diu burggraevinne herfür nû gienc,
die künegîn sî umbevie.
Hie wart ein rîch enpfâhen.
si sprach: < iu solt niht, vrouwe, versmâhen,
swaz wir iu êren bieten mügen.
unde wizzet, vrouwe, die wîl wir tügen
an lîbe unde an guote,
an herzen unde an muote,
sô sîn wir iu gar undertân:
iwer tugent daz sol vür guot hân.
sîd iuch got hât her gesendet,
sô ist gar verendet,
swaz von leide iu ie gewar.
ir sît nû niht helfe bar;
mîn wirt, mîn hêrre iuch niht lât,
die wîl er daz leben hât
unde ir sît in sînem hûse.
sô ist diu insel gar ein klûse,
ez mac hie nieman în noch abe,
wan hie vor ûf der habe;
daz ander teil sliuzet ein kastel.
des pfliget ein rîter alsô snel,
der ouch die vîende niht widersitzet.
vrouwe, ir habt iuch wol gewitzet,
daz ir kristen werden welt.
ir habt den allertiursten helt,
der under kristen ie beteit.
mir hât mîn hêrre von im geseit,
der in en turneien het gesehen.
iu künde niht baz sîn geschehen
unde hetet ir, vrouwe, vier rîche krône,
daz iu diu dienten schône,
die gezügen kûme gein dem lône:
Minne unde manheit treit der degen.
ouch vürht niht, daz wir sîn belegen;
spîse mac uns zerrinnen niht.
der markîs daz wol schier besiht:
uns wehset von vruht alse vil,
daz ich daz wol sprechen wil,
daz wir niht vürhten alle die heiden.
ouch mac man wol weiden
hie ûf dem lânde allenthalben.
vrouwe, wô wahst uns ûf den alben
kleines opzes gar diu kraft.
nû vürhtet niht die heidenschaft,
ir komt wol âne ir danc von hinne .>
des neig ir diu küneginne,
sî sprach: < sîn got hât hôhen prîs
begangen an dem markîs,
dô er sich im sô hât erboten.
unde hân ich mich den valschen goten
unde týbalde entseit,
daz machet diu grôze werdekeit,
der man von dem markîs jach,
ê in mîn ouge ie gesach.
dô er dô wart gevangen brâht,
iemer mê ich gedâht,
wie ich dem degen hulfe dan.
ob ich im nû gedienet hân
unde zweier rîche krône enbir,
sîn werdekeit des wol lônet mir:
vrouwe, des enzwîvel ich niht.
ân daz mîn ouge ungerne siht,
solt im von leide bewerren iht,
wizzet, daz ich ê sterben wolt,
ê daz er sterbens chumber dolt,
ê daz sîn prîs wurde geletzet.
mîn liep sich vür sîn leben setzet.
ich mocht sîn nû niht wesen ân.
ez ist gelîch in dem wân:
ê daz ich sîn saehe niht mê,
ich wold ê lîden tôdes rêr
an einem stein in daz mer.
sîn lieb ist mîner lieb ein her:
sîn lieb mich unlieb hât genoett,
mîn lieb durch liebe hât lieb ertoett,
des mich liebt in ganzer liebe.
bin ich nû worden lieb ze diebe,
diu liebe nâch sîner liebe jagt .>
nû wart hie vil von liebe gesagt.
nû kom der wirt unde der markîs,
der rât was en menge wîs.
ouch heten sî daz lânt besehen,
ob in von den heiden möht geschehen,
dâ von ir vröude betrüebet waere.
nû stuont ûf die minnebaere,
dô sî den markîs ersach,
der mit zühten gein ir sprach:
 <süeziu, des ist mir ze vil!
mîn herz, mîn lîp, mîn triwe wil
iu dienen vür eigen
umbe der grôzen lieb erzeigen,
der iwer lieb mih hât inne brâht.
der burggrâve, mir was niht gedâht,
daz ich schiere saelden nâht,
dô man mich brâht ûf den palas
ze todjern, dâ sî vrouwe was,
unde mich alse einen diep brâht vür.
dâ sach ich in chünclîcher chür
dise werden süezen sitzen.
nû hât ir güete mich mit witzen
brâht von den heiden.
komen wir von disen leiden,
sô hât sich saelde uns gesellet .>
der tschahtelûr sprach: < sî vellet
ir ungeloube, daz habt ûf mich:
got erzeiget sîn gerich.
ê sî rûmen uns den sê,
in geschiht von uns sô wê,-
ich mein, her markîs, von der habe,
dâ sul wir in sô schenken abe,
daz ez den kristentuom wol êrt.
ir belîbet wol ungesêrt,
sît iuch got mir hât gesendet.
iwer leit ist nû verendet.
gehabt iuch wol! enzwîvelt niht,
iwer trôst mich bî iu in helfe siht,
daz al vrankrîche vröut.
ir belîbet nû wol ungedröut:
mîn triwe sol iu des helfen,
daz ir lûtebaerez gelfen
sî vor tôde hie niht nert
mîn liute, mîn lânt iuch alsô wert,
daz in allen vröude swindet
unde ez der heidentuom bevindet .>
dise rede der burggrâve sprach.
darnâch mit vlîze hiez er gemach
der küneginnen tuon . daz geschach.
Der tschahtelûr hiez die zinne
wol bereiten gein unminne,
mit starker were besetzen wol,
schilte, tartschen, alse man sol,
vil armbruste unde spanbank.
nû was diu zît gewesen lânk,
der tag nû vil liehte schein.
der kastelân was hie niht ein,
der hât die insel gar besant.
dirre lief, dirre rant,
daz einlânt man gar beschrei.
der markîs vorhte niht ein ei,
swaz im in strîte mocht geschehen.
nû schier begunde man die heiden sehen,
die wâren geweident hin unde her.
dô sî solher veste wer
an dem gebirge ersâhen,
dô liezen si ir gâhen
unde zugen mit den riemen.
ir jagen vorht nû nieman,
der was vil unde gnuoc.
dehein kalêde niht örse truoc,
si wânden in ervarn ûf dem sê.
diu nâhvart tete in nû wê,
dô sî der habe begunden nâhen
unde des gebirges veste sâhen:
daz tete sî trôstes vröuden vrî.
ouch entorsten sî der habe bî
nâch gelenden; daz werte man in.
des tschachtelûres wîser sin
gein in traht: daz wart ir ungewin.
Si liten nû des jâmers spil.
mit hâken pfederer, der was vil
vür die burg gesetzet.
der gruoz vil mengen letzet,
den diu vart niht wol geviel.
ouch stuont der küneginnen kiel
dâ nâhe der burg, daz im niht war.
dicke schôz man mit viure dar:
Kandarîs unde sîne geverten
mit heiden listen sî daz werten.
vil banier si ûf stiezen,
Kandarîs sî vrâgen hiezen.
daz wart mit ruofe im kunt getân,
daz si den markîs suohten an,
daz er arabel in gaebe wider.
geschaehe des niht, sî braechen nider
burg unde stat unde swaz dâ waere.
dô vrâget der marnaere:
 <ist komen ouch der künec tybalt?>
 <jâ, er ist hie mit gewalt .>
 <sô zeige sich!> sprach kandarîs.
 <er hât noch ie den hoehsten prîs
in heidentuom erzeiget.
ob sich der prîs nû neiget,
des muoz sîn nam geswachet sîn.
wir wîsen im die künegîn,
unde sî er hie, sô lâze sich sehen.
der markîs des hât gejehen,
daz von sîner ritterlîchen hant
al der walt in kristenlânt
mit tjostûr ê wurde verswant,
der markîs giht, ê er sî loesen
getorst . wil nû sîn tât sich boesen?
wa ist mahmet? wil er helfe sparn?
sô helfen in die nachtvarn,
daz sint alter wîbe tröume.
sagt im, ez wurde ê vil zöume
ob aller heiden örs veroeset,
ê diu künegîn sô wurde erloeset.
nû ist er hie gewaltes rîch:
ob er var mit uns ze vrancrîch,
dâ wirt im sîn stelze bestrîchen wol.
Terramer sîn sweher erben sol
sînen kinden den gewin,
den er karlen vuorte hin,
dô wir striten ze runcival.
Paligân brâhte dan ein mâl,
des heidenlânt ist ungefröut.
dem markîs vor leide ist geströut
ein bette von bluomen unde der künegîn.
ir beider blik tuot liebe schîn:
ich enweiz, waz dâ welle geschehen.
wil ez der küneg tybalt sehen,
sô waene ich, in muoz verdriezen,
siht er daz minneklîche sliezen.
ich waene si ez vor vorhten tuont
unde wirt lîht vorhte dâ gesuont.
unde siht tybalt niht balde dâr zuo,
im wirt ein ouge verhabet nû,
daz er niemer mê sô wol gesiht,
unde minnelieb im swacheit giht.
sî er nû wîse, sô slâfe niht!
Sît wîbes guot unde wîbes muot
gernden herzen sanfte tuot,
sô loese die werden küneginne.
habe im gedienet wil ir minne,
sô kum herüber an daz lânt.
ich wil des wesen wol sîn pfant,
daz er im niht gewaltes tuot.
hât er nû ritterlîchen muot,
den lâze sehen, des ist zît,
oder diu küneginne lît
dem markîs hînaht alse nâhen,
daz ez im mac versmâhen.
daz undervar unde hât er kraft,
alde dâ wirt gestriht ein haft,
den al der heidentuom niht loeset,
ir enwurde sô vil veroeset,
daz mahmet unde tervigant
an ir helfe sîn geschant.
daz saget im!> sprach kandarîs.
nû rief ein heiden tuntanîs,
der was tybaldes râtgebe:
 <saget dem markîs, daz er gerne lebe;
er hât des lândes bluomen hin.
mügen wir, ez wirt sîn ungewin,
Tybalt sich zeiget noch iu ze schaden.
ir werdet strîtes überladen,
daz manec ouge noch beriuzet
unde ouch den kristentuom verdriuzet,
daz ir wolt, daz sîn niht waere.
ouch sagen wir ander maere,
diu iu vüegent herzenswaere:
Kocken unde kiel uns vil kumet,
daz iu diu burg vil lützel vrumet,
sît daz wir sî wizzen hie .>
Kandarîs dô vrâgte: < wie?
wil er den markîs bestân?
sô sol er ze sînen göten gân,
unde vrâge die, ob ez sî guot.
ist daz er ez âne ir helfe tuot,
sô hât er den lewen an gerant.
in hât gewâpent mit ir hant
Arabel, diu künegîn.
iwer swachen göte helfe schîn
hât iuch an der künegîn betrogen.
habt irs dem markîs gezogen?
wir vüerens hin, got gebe uns heil!
nemt aller iwer göt an ein seil
unde trenket sî, des sint si wert!
sint ir helfe iuch niht helfe wert,
ir müget doch niht lânge hie .>
diu wechselrede sich nû zerlie.
der markîs unde der kastellân
unde arabel giengen dan
in die burg ûf den sal.
mit in gienc der emeral.
ze dem markîs sprach der tschahtelûr:
 <wird disiu tât alse sûr?
daz waer übel, her markîs.
doch sul wir trahten welhen wîs
wir uns dirre kraft entsagen.
ouch waene ich die kalêden tragen
vil rîter . durch daz starke jagen
si ligent gemechlîch ûf dem sê.
ir ist drîzich tûsent oder mê.
nâch helfe si sendent hinder sich.
sô wil ouch ich bekobern mich:
sehs tûsent mir gebriset niht.
mînes lândes lenge man giht
zehen mîl unde niht sô vil.
die breite man ouch haben wil
aht mîl unde niht gar.
nemt wîslîchen war,
wie wir mit in gebâren.
wir mügen ir niht gevâren,
die wil si ûf dem mere sint.
weder tier, mensche noch rint
geniset, kument si an daz lânt.
nû sît wîsheit gemant!
ich stân iu mîner helfe niht abe.
die wil ich lânt unde liute habe,
sô ergêt an mir niht der unprîs,>
sprach er zuo dem markîs.
 <ein ander kastel ich noch hân
ûf dem mer an einem plân.
ein wilder grabe daz umbegürtet,
der ist vil ungefürtet.
sîn wilde ein stat besliuzet:
ich waene er sîn klein geniuzet,
swer in die habe dar varn wil;
âne danc teilt man im ein spil,
daz er es ez troy niht dorfte holn.
zwelf antwerk dâ sint: beginnent diu boln,
sî müezen pînen von uns doln:
Ez wirt in sûr, geloubet mir!
des vürhtet niht, wan daz wir
gein in suln warnunge hân.
ich wolt ir ein sô vil bestân,
daz man wol dâfür swüere,
ob ir kraft ze lânde vüere.
ouch besende ich mâge unde man.
mîn veter unde mîn kastellân,
der kan uns geben guoten rât.
daz beste daz der kiel hât,
her markîs, daz trage man herîn
zuo mîner vrouwn, der künegîn.
disen turn habet ze iwerre hant.
kume ich iemer in iwer lânt,
her markîs, sô tuot mir sam .>
der markîs in bî der hende nam
unde brâht in zuo arabeln dan.
er sprach: < süeziu vrouwe, ich hân
veterlîche triwe vunden.
ob uns sîn die heiden gunden,
sô haben wir beidiu ze dienen vil
hie dem tschahtelûr, des triwe uns wil
niht lâzen in dirre nôt .>
diu künegîn des ir nîgen bôt.
en vranzoys sprach sî zuo dem degen:
 <solt wir noch muotes vröude pflegen,
sô vergulten wir iu mit triwen daz .>
diu burggraevinne nâch bî ir saz.
ouch truog man ab dem kiele sâ,
der stuont doch der burg sô nâch:
Kandarîs sich niht sûmpte dâ.
Nû waz ez allez wol behuot,
ân daz man ofte nâchrâte tuot:
man truog abe golt unde gesteine
unde ander rîcheit deheine.
der kiel bestuont an sîner stat.
Kandarîs den burggrâven bat,
daz er im vrische hiute hieze geben.
er sprach: < mîn rinder, diu noch leben,
diu muoz man doch hân ze spîse .>
der marner, der was wîse:
den kiel behieng er wol mit hiuten
unde bewaht in mit sînen liuten,
die kristengeloube umbevie.
darnâch er ûf die burg gienc,
dâ diu künegîn in vröuden saz.
ouch het man die heiden baz
hinder sich getriben ûf den sê.
nû merket, wâ wirz liezen ê
von dem tschahtelûr unde dem markîs.
nû sprach der marner kandarîs:
 <hêrre, nû habet sorge niht!
lîhte ein zeichen schier geschiht,
dâ von wir werden erlôst.
ich hân vor mir einen trost,
der uns von den heiden bringet:
mîn geloube ze dem gedinget,
der uns wol hât unz her brâht;
unde waer wir ûf dem mer ergâht,
sô waer uns angest ûf geleit,
hêrre, ez waer ein kurzer streit.
ein trôst uns doch nû vröude geit:
Wizzet, si waeren durch den kiel gevarn,
dô wolt uns der im selben sparn,
des gotlîch guot vür sünde wiget,
swer rehte sîns gelouben pfliget.
daz hât er uns erzeiget wol.
von herzen ich in gelouben sol,
des hât er uns brâht wol inne!>
vrouwen unde diu küneginne
mit vröuden giengen ûf den sal.
guot handelunge sich hie niht hal,
diu was in liebe hie gemein.
ouch was diu burggraevinne sô rein,
daz sî mit ganzem willen liez
hie dienen, des der wirt niht hiez.
ez wart erboten wol mit vlîze:
nâch vranzoyser sit tischelachen wîze
unde manec twehel parisîn.
ouch stuont vor der künegîn
vil rîcher vazze, darûz man tranc.
nû was des burggrâven gedanc,
daz er si wolde gesundert hân:
daz was doch in guot getân.
der markîs in niht tuon des lie.
er sprach: < hêrre, wir sîn mit iu hie;
mîn vrouwe wil niht den gemach .>
zuo der burggraevinue er sprach:
 <ez waer der küneginne leit:
sî wil nâch kristengewonheit
sich haben: daz ist mîn bet .>
der burggrâve nû hie tete,
des man in bat sâ ze stet:
Arabel des wunsches holde,
alse der markîs wolde,
saz hie unde diu burggraevin.
ouch saz ze tal neben in
die vrouwen unde der emeral.
neben den saz ze tal
Kandarîs unde sîn gesellen.
den burggrâven wir êren wellen
mit der werden schowe.
der schoene was al der heiden vrouwe
gein dem markîs hie lachet.
dirre tisch was ungeswachet,
er was beriht mit vlîze gar.
gein arabel über nam man war,
dâ sitzet der markîs unde der wirt.
der beider zuht niht verbirt,
diu juncfröwel sitzen in neben bî.
swaz der andern nû sî,
die sitzen alse sî sîn gewon.
hie lâzen wir nû von:
mit vlîze wart gedienet hie.
über kurz der burggrâve gienc
unde kniwete vür die künegîn.
er sprach: < vrouwe süeze, ich bin,
der iu mit triwen gestêt.
swie halt ez danne ergêt,
ich vürhte sô sêre die heiden niht:
iwer beider liebe pfliht
mac mir wol vergelten daz .>
diu künegîn in liebe saz
süezer blikke niht vergaz.
Nû kunde wol ganzer liebe jehen
Arabel minneclîchez sehen,
daz diu minne tete dem markîs kunt.
ir vil rôsenrôter munt
der küneginn süezt daz lachen.
er kunde sich oft sô machen,
sam er ze sprunge waer bereit
an liebes munt . ouch was ir kleit
nâch heidensit lâng unde wît.
dem kleide gap dâ widerstrît
ein snit nâch der vranzoyser won.
diz waer ze lânc, dâ lâzen wir von:
Arabel der snit wol geviel.
ir herze gar in liebe wiel
gein dem markîs, den sî vor ir sach.
zuo dem burggrâven sî sprach:
 <swaz unser vart nû wirret,
ob iwer prîs daz irret
mit vriuntlîchem zeigen,
darumbe sul wir uns neigen,
ich unde mîn hêrre durch iwer êr.
ob iemer ungelückes rêr
uns beiden sich ze saelden valt,
daz wir engiengen noch tybalt,
sô wizzet sicherlîchen,
daz unser vröudenrîchen
iu bringet werdez ende,
lîden wir niht missewende.
des triwe ich niht, daz ez alsô ergê .>
hie wart nû rede niht mê;
doch tete dâ zwîvel vil herzen wê.
Liep was hie ungespart.
der tisch nû erhaben wart.
den kastellân man besande.
Junamûr man den nande.
an gebürte von trinatel.
er was ein vranzoys alsô snel,
daz sîn vil ritterlîcher sin
unde des burggrâven senibalin
daz selbe lânt erworven hât.
Tungalt unde tuninât
wâren die beide burg genant.
nû kom der kastelân zehant:
in wundert, waz daz möhte sîn,
dô er sach die künegîn,
vrouwen, kint unde emeral
unde hôrte ouch ûf dem mer den schal
von den, die in den kalêden wâren,
unde vernam der heiden vâren,
unde in enpfie der markîs.
dem dancht er in zühte wîs,
der künegîn unde dem tschahtelûr:
 <wir haben boese nâhgebûr:
wes lâzen wir sî ligen dâ?
wir solden nû lânge sâ
in daz hân erzeiget,
daz sich ir leben hie veiget.
heizet uns diu antwerch rihten,
daz wir daz mer geslihten
mit den blîden bêden!>
 (die stuonden vor der burg ûf grêden
von barken unde von kalêden .)
 <
Dehein wâge sleht dar,
dâ man des wurfes nimet war:
daz solde lânges sîn geschehen.
siu mügen uns wol vür zagen spehen,
sît si die zwêne tage sint geruowet .>
der dritte tag sich vruowet.
der kastellân bereiten hiez
die blîden: des man niht enliez.
ouch was vil steine dâ bereit,
die man in die slingen leit.
Kandarîs nû rief hin an:
 <der markîs wil des niht enlân,
er welle iuch êren ûz der habe .>
schier lie man die slingen abe.
der meister warf dar mit gewalt
einen wurf der tûsent sêle valt,
ein kalêden spielt er an den grunt.
nû wart den heiden jâmer kunt
alrêrst von arabel minne.
 <diz sendet iu diu küneginne
von des wirtes gnâden hie .>
der ander wurf ouch nû ergie,
der ouch tete vil grôzen schaden.
sî heten heiden vil geladen:
ê si sich verrihten ir was tôt
wol tûsent . dâr zuo sî liten nôt,
ê si verre kaemen ûf den sê.
in geschach von würfen alsô wê,
daz sî daz mer muosten roumen.
swer sich hie wolte soumen,
dem muoste von valle troumen.
Vil kalêden muosten hinken,
dô man in begunde mit würfen winken.
die sich dem tôde kûme entseiten
ûf daz mer sich breiten
unde schuzzen ancher alsam ê.
ir deheiner kom hinzuo niht mê.
ouch nâhte nû der vierde tac,
daz sich der markîs dar bewac.
der burggrâve unde der kastelân,
die hiezen dô bereiten sân,
alse in kaem der heiden her,
daz sich mit menlîcher wer
unde ritterlîcher arbeit
ir kraft der heiden tât verseit.
dô sî nû vunden gar den sin,
sî giengen vür die künegîn.
diu saz in ganzer vröuden pfliht.
si vröute sêr diu ungeschiht,
daz den heiden alsô misselânc.
diu künegîn ouch seite danc
mit grôzer liebe dem tschachtelûr:
 <ich sihe wol, iuch nimt untûr,
swaz man durch vriunde lîden sol .>
nû was berg unde habe vol
mit antwerchen hôh besteiget.
der heiden schal was nû gesweiget;
in gienc ein ander kumber zuo.
ze râte sî wurden, daz sî vruo
enbizzen unde riten dan.
ze dem markîs sprach der kastelân:
 <mînen rât sult ir hân:
Swâ jeger von traege stille liget,
daz er gejeides niht enpfliget,
sô er ez gerne taete,
sô ist ez lîhte ze spaete.
hêrre, daz sprich ich umbe daz,
wir suln uns bereiten baz.
gewarnetiu sache hât niht scham .>
des morgens man daz ors nam
des burggrâven, daz was snel,
geheizen was ez punzel.
darûf der margrâve saz.
wart ie ors ersprenget baz?
ichn weiz, daz rede ich âne vâr.
von dem sal nam sîn arabel war
in liebe, dô er von ir reit.
in poynderlîcher gerehtecheit
daz ors dicke wart verdraet.
ûf dem plân unde ouch ûf der saet
kund er sô ritterlîchen varn.
diu tât wolt niht liebe sparn
an arabel, diu daz gerne sach.
ze diunalde sî dô sprach:
 <sage, wem gaebe niht muotes vil
diz ritterlîche spil?
mîn liep, mîn minne im siges giht,
den dört mîn ouge in liebe siht.
owê, diunalde, unde waer er mîn
als eigenlîch alse ich sîn!
doch vröut ez mich, als ich in sihe.
mîn selber ich im ze dienste gihe,
mîn sêle ich sîner güete lihe.
Lîhte ich noch vröude vinde,
swie mich nû tôdes sorge binde .>
diser rede geschach lîhte vil,
des ich nû niht sagen wil.
die drîe hêrren dannen riten
in kurzwîllîcher rede siten,
biz si kâmen ze tuninât.
der kastelân vür gesendet hât,
der der hêrren komen tete nû kunt.
dô si erbeizten, sâ ze stunt
diu örs man nam . sî giengen ûf.
hin unde her wart manec louf,
wie man gedient dem markîs wol.
dise rede ich hie lâzen sol:
den markîs nâch wird man enpfie.
des wirtes vrouwe des niht enlie,
alse ir der kastelân gebôt,
des ir wîpheit wart in scham rôt,
dô sî den marggrâven kuste.
durch den namen sî des geluste,
wan er sô hôher wirde pflac.
der kus doch niht sô nâhen lac,
alse in arabel het gegeben;
er stuont in mâze liep wol eben,
er schadet hie noch enfrumt.
ez vröuwet, swâ werder gast hin kumt:
dâ wirt gemeiner dienest niht kranc.
hie ze hove was niht gedranc
noch lûtebaerez rüefen.
waz sî nû anders schüefen?
vil herzen möhte vor leide wüefen.
Sî riten ûf unde nider
unde trahten dar unde wider
vür der vîende lâgen.
si muosten dicke ez wâgen,
unde wolt ir manheit gesigen.
disiu rede muoz nû ligen.
man bôt dem markîs êren vil,
âne ein ding, daz ich sprechen wil,
des gebrast hie dem markîs gar:
diu süeze unde diu unzühte bar,
daz er der bî im niht enhet.
nû hoert, wie ez arabel ouch stêt:
hie wart gedient mit vlîze.
der ich nû niht enwîze,
ob sî vröude ein teil enbirt,
die burggraevinne bat, daz si wirt
waer an des marggrâven stat.
daz geschach, dô sî des bat.
in schimpfe wart daz dar brâht:
 <darumbe sult ir hînaht,
vrouwe, an mînem arme ligen,
swie iu doch minne werde verzigen-
ich meine minne, diu minne süezet.
alse der nû kumt, des minne iuch grüezet,
der ergetzet iuch minnebîtens wol.
mit liep mîn minne iuch minnen sol .>
dirre beider nacht was nû guot.
swaz vor unminne sol sîn behuot,
des wart diu küneginne bewîst,
swaz minne an mannes liebe prîst:
alswâ liep von minne durch gaehe rîst.
Si beschiet vil lieb diu burgraevin,
der minneliep truog wîsen sin
gein dem burggrâven ir wirte,
des liep unminne nie geirte.
des was hie nâch kiusch ir lêre.
Arabel ir dankete sêre:
unkiusche sit het sî nie versuochet.
nû hoert, ob ir geruochet:
des morgens sî wider schieden dan
von tuninât, alse ich ez hân.
der kastelân dâ heime beleip.
dem markîs er vil sorge vertreip,
in ganzer liebe sî schieden sich.
der sehste tag was, des waen ich,
daz der markîs dar was komen.
von dem turn wart vernomen,
daz die hêrren kâmen dâ.
Arabel unde die vrouwen sâ
giengen biz an daz burgtor,
dâ die zwêne erbeizten vor.
iegelîch den irn mit kusse enpfie.
ich waen wol, daz arabel gienc
nû vrevellîcher zuo dem markîs
in minneliep unde minnewîs,
danne sî vor hete getân:
von dem lêren ich daz hân.
darnâch sî giengen ûf die burg,
Arabel unde kýburg
dem marggrâven an der hant.
den burggrâven ouch liebe bant,
der sich ouch der sînen underwant:
Die burggraevin sîn herze truoc.
kurzewîl was hie genuoc
vor der küneginne biz an die zît,
daz der tag sich dem âbent gît.
in vröuden wâren sî ze tische hie.
darnâch daz gesinde sich zerlie,
iegelîch nâch sînes amptes lêre
nû begunde ez waejen alsô sêre,
daz kandarîs den knappen rief:
manec seil man umbe den kiel nû swief
unde twanc in sêre an daz lânt.
enneben man darane bant
starke boume vür daz wagen,
die den kiel mohten tragen,
swar in der wint wolte vüeren,
unde mohte doch niht daz lânt gerüeren,
swie vil wart der lântveste.
nû huob sich ein gebreste
von boumen ûf den alben.
die rirn allenthalben,
daz man ez verre het gehôrt.
die kalêden wurden sô zerstôrt,
der heiden ruof in die wolken gienc.
maneger rief: < owî, mahmet, wie
lâstû uns verderben nû!>
unde schruwen alle, daz man sî zuo
dem gebirge lieze varn.
diu antwerch kunden daz bewarn,
sî wurfen angestlîchen dar.
nû zertreip sî der wint sô gar,
daz man ir schier nam lützel war.
Manek kalêde durch die andern stach.
dô in der ankerveste brach
ê sî wol berihten sich,
 <seht, daz ist gotes gerich!>
rief vil lûte kandarîs.
 <ân zwîvel bin ich gewis,
daz uns got sus loesen wil.
mir hât mîn herz gesaget vil,
daz wir in angest niht beliben .>
si ertrunken oder ouch zertriben,
daz man ir hôrte nû niht mê.
hie wart angest unde herzensêr
von des gelouben ellenden.
mit herzen muot unde mit henden
genâdten sî got ûf der burg.
Arabel unde kýburg
vielen nider ûf diu knie.
si sprach: < ich hôrte sagen ie
von der kristen got: daz ist wâr.
hêrre, nû gibe ich mich dir gar
ze dieneste unde vür eigen,
sît du geruochest dich mir zeigen
sô starken unde sô süezen.
ich wil iemer gerne büezen,
swaz mich appoll unde tervigant
mit ungelouben hânt geschant.
daz wil ich widerdienen dir,
sît daz du hâst geholfen mir,
daz ich dem ungelouben engên .>
nû hôrte man rüefen in tôdes wên,
der val mohte wol ze jâmer stên.
Owê den ungetouften,
die ir leben sô verkouften,
daz hie valt ein immertôt!
nû leit ouch kandarîs hie nôt
an dem kiel unde sîne geverten,
ê daz sî den ernerten,
daz in der wint niht zefuort;
het in spannebreit daz lânt geruort,
sô waer er vil gar zervarn.
der sturm sich niht wolte sparn.
nû schier kom der liehte tag.
vil kalêden an dem lânde lag,
die der wind het geworfen dar.
der burggrâve hiez nemen war
unde bat besuochen gar daz lânt.
vil rîcheit man an dem stade vant
von pfellor unde von rîcher wât,
alse heidenlânt gewonheit hât:
ruklachen unde matraz,
darûf man durch rîcheit saz,
des hin unde her lag âne zal.
Kandarîs unde emeral
grôze erbeit nû liten,
ê sî dem winde widerstriten,
sô daz dem kiel niht war.
der burg er stuont sô nâhen gar,
daz im der wint niht mocht getuon.
des andern tages wart ein suon,
daz mer stillen begunde.
ich waen doch nieman kunde
dannoch vinden süeze stunde:
Des meres vluot was gar in wege.
die heiden wâren in gotes pflege
ze himel alde ze helle.
ob der markîs von dann nû welle?
in irret nieman: er tuot ez wol.
Kandarîs nû bereiten sol
den kiel; ez ist wol varns zît.
der burggrâve des stiure gît,
daz er kom sicherlîchen dan.
dô daz mer stillen began,
dô nam man im diu seil gar abe.
den kiel man vuorte ûz der habe
mit vröuden hin ûf den sê.
der markîs sprach < nû vürht niht mê,
wir komen nû zu lânde wol .>
 <ouch wil ich, daz mîn vrouwe sol,>
sprach der burggrâve zehant,
 <haben kristenlîch gewant,
daz man sî niht alsô sehe,
ob man sî schouwe, daz man jehe,
daz si habe küneginnen namen.
der heidenkleit sol sich schamen
mîn vrouwe, ob sî geruochet .>
der markîs sprach < sît ir suochet,
daz unser êre prîset
 (daz habt ir wol bewîset),
sô wil mîn vrouwe niht enbern,-
ouch wil ich mit samt ir gern,
sô ich aller tiurste kan:
mîn vrouwe wil den touf enpfân,
dâ bî wil sî iuch beide hân.
Diu burggraevin muoz bî iu dâ sîn:
des erlât iuch niht diu künegîn.
wir suln iu êre bieten dâ.
die heiden varent uns niht nâch,
de sult ir niht vorhten hân.
ez ist vriuntlîch getân,
ob ir uns hin geleitet.
iwer prîs dâ wirt gebreitet,
unde vinde ich lebendig, die ich lie .>
der burggrâve nû danne gienc
zuo der, diu sînes herzen wielt.
mit armen er sî umbevielt,
dô er ir seite die botschaft.
ir beider liebe hât liebe kraft.
er sprach < vrouwe, wie râtestû mir?>
 <sun, swaz daran gevellet dir.
ez mac uns bringen êren vil.
sîn nam stêt ze hôhem zil.
wil er dîn triwe ze wirde kêren,
uns wehset michel êren.
des rât ich, daz du niht verseist,
sît du den helt sô werden weist .>
sus was der burggraevinne rât.
der burggrâve gienc nû drât
unde kniwete gezogenlîche nider
vür die küneginne wider.
sî sprach < saget an, sîn wir gewert?>
 <jâ, vrouwe, swes iwer gnâde gert.
wir sîn iu dienstes undertân .>
diu künegîn hiez dar tragen sân,
als ich ez von dem maere hân,
vil pfelle, der kost man rîch hiez zalt,
ûz heidenschaft sô manec valt,
an den lag rîcheite vil.
sumelich ich iu nennen wil:
daz eine was pfellor von trîant,
von heidenschaft, den man wol bekant.
hie was vil rîcher akmardî
unde manec pfell von arabî,
des tiure unde glânz vil hôhe wac.
hie was ouch pfell von kandulac,
hie lac pfell von belinar.
ouch nam man rîcheite war
an pfellor schîn von samargôn,
den durch minnegernden lôn
Arabel hete brâht tybalt.
ouch was dâ pfell, der sich niht valt
ân rîcheit, von tussangulê
unde von tangronet . wîz als ein snê
was hie pfell von salamander.
dannoch vant man ander
pfell, die wâren dem ungelîch:
hie was pfell sô wundersrîch
gar âne menschenhant geworht.
daz ich der spotter rede niht vorht,
sô beschiede ich, wâ er waer genomen,
unde wie er her was bekomen:
ein gebirge heizet tangelesant,
sumelîchen heiden unbekant.
an der môr lânt ez stôzet,
dâ vil kiel vor alter rôzet.
des gebirges wurm sich genôzet
ein wurm heizet salamander.
sî habent tugent doch aber ander,
die ich iu bescheiden wil.
bî einander ist ir niht vil.
sî heizent samanirit
unde hânt des salamanders sit,
daz si staet sint in dem viur,
ander wesen ist in tiur.
ouch habent sî eine gewonheit,
 (diu ist dâ niht dem lânde leit)
in der zît sô sî mûzent sich,
 (des wert von dan daz maere mich)
daz sî in willen jagen
daz hâr gemeine zesamne tragen,
unde zertuont ez von einander.
ich waen, sî sîn dem salamander
nâch gesippe, alse ich ez hân.
alse daz hâr ist gar zertân.
unde sî ez wîte gebreitent,
mit vlîze sî denne arbeitent
unde mit vil staeten blâsen.
dâr zuo mit heizes âtems pfnâsen
würkent sî sich selbe darîn
ir muoz ouch wesen, alse ich bin
bewîset, an der zal ebengelîch.
ouch, verzeit ir sumelîch,
daz selbe bilde niht volkumet:
daz stêt denne in dem pfelle gedrumet.
diz kiuset man an dem werke schier,
ob ir sint sehs, äht oder vier:
sus zellet man in dem pfell diu tier.
alsô muoz ir sîn gelîch.
des pfellors werk, daz ist rîch.
die selben pfellor werent iemer,
ir varwe verdirbet niemer.
der pfell mac man gewinnen niht
anders denne daz maere giht;
daz gebirge alsô hôhe stêt.
alse denne diu ordenunge vergêt,
des pfellors nement sî niht war.
sô kument denne die grîfen dar.
die pfellor hânt sô liehten glânz,
sumelîch von aht bilden ganz.
der grîfen gebirge dâ nâhen lît.
die heiden wizzen wol die zît,
daz diu mûze volgangen ist.
die heiden habent einen list,
 (die pfelle hânt nû die grîfen hin,)
sô ist denne der heiden sin,
daz sî mit loube begürtent sich
unde gânt die nacht gar, sus hôrt ich,
biz hin dem gebirge zuo.
alse denne die grîfen vruo
durch spîse von dem neste varnt,
die heiden niht ir reise sparnt:
sus bringent sî die pfellor dan.
swer ez niht wil vür wârheit hân,
der swîge unde spreche doch arges niht:
mîn gunst dem wol zühte giht.
ich hôrt wol vil âne schaden:
wil sich mîn herz denne überladen,
sô muoz ez oft in zwîvel baden.
Swer mê wil besorgen, denne er sol,
dem ist niht mit vröuden wol:
ich lieze ez stân, alse ez ê was.
der pfellor varwe ist alse ein gras,
golt, lazûr unde wîz.
der würme natûrlîcher vlîz
sich mûzet an dem sehstem jâr.
der pfellor vier brâht diu klâr
von tussangulê diu künegîn.
darnâch truog man die pfellor hin.
ein teil wart ouch versniten.
nû tete nâch küneginne siten
Arabel diu minneklîche:
zwelf pfellor alsô rîche
sî der burggraevinnen sant
unde einen, den ich vor hân genant,
den vergult ein rîche niht.
von der burggraevinnen man giht,
daz si zuo der küneginne gienc
unde sî mit armen umbevie:
 <vil süeziu, diu kleinôt sol
mîn hêrre mit dienste verlegen wol.
bin ich im liep, alse er giht,
sô sol in des verdriezen niht,
sît ir sô hôhe habt geêret mich .>
diu künegîn sprach < nû wizzet, daz ich
iu zwein mê êr erbieten wil .>
si sprach < dirre ist uns ze vil.
haben wir iht gedient, des sî wir vrô.
wir vürhten niht der heiden drô,
ir hôhgewalt ist worden strô.
Ir komt wol hin âne leit .>
nû kom der meister unde sneit
rîch gewant der küneginne,
sô er von meisters sinne
ez aller rîchest kunde gemachen:
diu vurrier wâren âne swachen.
des burggrâven meister hiez tinal.
nâch vrouwen unde juncfrowen zal
bereit er unde des wirtes wîbe.
disiu rede belîbe:
ir hoert noch von ir spotte mê.
sî bereiten sich nû ûf den sê.
küneginne unde vrouwen wâren vrô.
dannoch wert des meres drô
vil nâch wol an den dritten tag,
daz ez in senften kûme gelag.
diu âventiur hât niht gedeit,
biz wenne ez allez waer bereit:
an dem zwelften tage daz was.
diu künegîn an daz grüne gras
vür die burg nû was gegân.
nû kom der burggrâve sân,
dem neig lachende diu künegîn.
 <saget, hêrre, wie ist iwer sin,>
sprach er ze dem marggrâven nû,
 <ob uns gêt ein weter zuo?
des mügen die vrouwen erlîden niht,
ungelückede schier geschiht.
vrouwe, ich hân vunden einen list,
der uns guot vür angest ist:
ir drô ist uns ein vûler mist.
Ze tungalt ich ein kalêden hân,
dâ sitzet diu künegîn an:
die vrouwen alle unde mîn âmî,
ir unde ich sîn ir bî.
unser gesinde des kieles pflege,
der kiel halt der kalêden wege.
ob die künegîn verdriezen wil,
sô haben wir kurzewîle vil
bî dem mer an den lîten.
dâ mügen wir wol erbîten
guotes weters, biz daz kumet.
den vrouwen ez vil sêre vrumet:
manec vlôrêt von rôsen liht
man dâ siht, dâ lîht geschiht
ein schowe, diu wîbes herze vröut.
wen vürhten wir? ob man wol uns dröut,
wir zwêne waeren wol strîtes vrî.
swâ liep ist nâhe dem herzen bî,
jâ kan ir kûme missegân.
minne wil ie in liebe stân:
er gesiget oft, der sî treit .>
nû was gar ûf den kiel geleit,
swaz man solde hân, ez was bereit.
gein tungalt ouch arabel reit,
diu burggraevin unde die vrouwen.
hie mocht man vrouwen schowen,
dô sî hie in liebe riten.
des kieles vart wart ungebiten.
dem emeral ouch diu rede geviel.
in zwein bevolhen wart der kiel.
von ir manheit hie untrôst geviel.
Den kiel man riht gein marsilî dan.
diu zwei gesinde dâ giengen an.
ze tungalt sî ouch kâmen nû.
alse man sach sî rîten zuo,
mit liebe man die künegîn enpfie.
der burggrâve seite sînem veter hie
der heiden verlust unde den wint:
 <der kalêden uns hie worden sint
wol zehen, die sint zervarn gar
unde wâren alle liute bar.
vil dinges ist hie ouch vunden .>
diu rede ergie . in kurzen stunden,
daz der markîs urlop nam,
des tschahtelûrs vrouwe nû kam,
alse sî arabel wolte sehen.
daz urlop was nû schier geschehen:
sî kuste sî, dô sî wolte hin.
nû gap ouch nû diu künegîn
des kastellânes vrouwen
pfellor, die man gerne schowen
durch rîcheit mohte, swer sî sach.
der tschahtelûr des vür wirde jach
unde sprach: < vrouwe, des ist ze vil!
dis wirde ich iemer dienen wil,
unde het werlîch getân;
nû sîn wir sîn von gote erlân,
des ist sîn gotheit geprîset.
an swelchen dienst ir nû wîset
mînen veter, den tuo er vür mich!>
der burggrâve sprach sâ: < daz tuon ich,
ob mîn vrouwe geruochet, vür mich unde dich.
Veter, lât iu sîn bevolhen wol
mîn liut, mîn lânt, als ez iu sol,
veter, dienen mit samt mir.
dirre vart ich unsanfte erbir
durch des marggrâven werdekeit .>
nû was ouch diu kalêde bereit.
er sprach: < hêrre, getriwet mir!
ich bin hie hêrre alsam ir.
mîn triwe sippe erzeigen sol.
vart vroelîch unde gehapt iuch wol!>
künegîn unde alle nû giengen an,
sî schieden mit urlobe dan.
in ganzen vröuden sî nû sâzen,
der heiden siu nâch vergâzen.
manec einlânt sî sâhen.
diu kalêde begunde gâhen:
manec vlôrêt sî dâr zuo treip,
daz der markîs etlîch nacht beleip
lîhte in den bluomen ûf dem lânde.
sus liefens ûf des meres sande
Arabel unde diu burggraevin.
ir vil wîplîcher sin
behielt, swaz man sî lêret:
ir lieplîch gebaerde sich mêret.
daz gap dem markîs vröuden vil.
ûf sehs tage was ir varens zil.
ich waene vil bluomen was getrett,
dâ die süezen der minne wett
durch vröude liefen her unde hin,
ich waene, swelhe trat diu künegîn,
daz diu iht verlure ir liehten schîn:
Ich wil ( unde muoz alsô sîn),
sô hol waeren diu vüezelîn,
sleht ze tal unde ûf gedrât.
alse ir von loufe daz hemdel wât
unde der burggraevinne biz an diu knie,
swer denne waer gewesen hie,
unde der ez solde hân gesehen,
der müeste des von rehte jehen,
daz er saehe von paradîs
den wunsch: sus was der minn âmîs
gebildet unde gesüezet.
diu vröude het nû gebüezet
dem markîs, swaz im ie gewar.
nû vuoren sî mit vröuden gar,
biz daz sî sâhen rivetinet.
der kiel sich ouch versûmet het,
daz sî den vunden ûf der vart.
bêdenhalp solich vröude wart,
daz sî den himel widerdôz.
sus vuoren sî mit vröuden grôz.
rîcheit sich hie niht hal.
der burggrâve hiez nû machen schal.
sehs bûsûner bliesen ûf.
zuo dem stade wart michel louf.
hie was bekkeslahen unde rîch schalmîn.
des vröute sich nû diu künegîn.
die vürstin, diu ouch sâzen hie,
der senen sich nû gar zerlie,
diu ougen huoben sî enbor,
dô sî der küneginne sâzen vor.
ir vröude slôz der liebe tor.
Arabel die vrouwen sprachen zuo:
 <waer vor bekant, daz wir wizzen nû!
süeziu, nû habt ir vröuden vil,
nû stôzet vröuden an uns zil,
daz wir uns mit iu vröuwen müezen,
daz des ellendes grüezen
an uns niht würke niwe sen,
unde kristenlîches gelouben wen
sich an uns niht krenke.
iwer triwe daz bedenke,
unde tuot ir daz, sô sîn wir vrô .>
mit lachenne sprach arabel dô:
 <nû enwelle der, des gotheit
menschenbilde durch uns treit!
ê vergaeze ich mîn selber gar .>
ir wîze hant bôt sî dar.
ein zaherrêr dâ ergie.
mit den armen sî sie umbevie,
dô sî die vrouwen weinen sach.
diu burggraevinne dô zuo in sprach:
 <ich weiz wol, daz mîn vrouwe hât
vil triwen, dâ von sî niht lât
si enhalte iuch in vürstinne namen.
wer solt ungemüet an ir zamen
unde het sî iwer bî ir niht?
ir munt iu hôher wirde giht
unde triwen vil, daz weiz ich wol.
dirre zwîvel nû geligen sol:
vröude ist iu ze hûse brâht .>
der stat man nû schiere nâht.
ir beider minn mit liebe gâht:
vrôn vênus des niht verdrôz,
diu hie ir beider liebe slôz.
ab der burgmûr sî riefen lût,
daz man durch got in betût,
wer ûf kiel unde kalêden waere.
nû rief ein marnaere:
 <wölt ir ganzer vröuden jehen,
sô lâzen wir iuch hie vröude sehen:
ez ist der markîs, der hie kumt .>
nû wart unfröude enzwei gedrumt.
sich huop ein sô lûter schal,
daz er die berge widerhal
si vuoren alle mit barken zuo.
der marggrâve gebôt nû
die kalêden vüeren an daz lânt.
in allen vröude nû wart bekant.
Arabeln herze hielt vröuden gir.
nû sprach diu burggraevin zuo ir:
 <vrouwe, nû riwet iuch niht iwer vart,
dô der anevanc sô süeze wart.
aller heiden lânt vergulte niht
die êre, diu iu geschiht.
man biutet in noch vil groezer êre .>
nû was nâch der burggraevin lêre
Arabeln gekleit unde die vrouwen.
ob dem kleide mocht man schowen
gerigen kappen von sâmît,
der roet gap viur widerstrît.
Arabel sich kunde wol halten nû,
diu burggraevin gap lêre dâr zuo.
nû was ez noch an dem tage vruo.
Des marggrâven komen in sanfte tete.
nû wart beströut rivetinet,
dô in diu maere wurden kunt.
durch herzeclîches vliesens vunt
die strâze sî gar bedahten,
daz stein noch erde niht enblahten,
mit vil rîchem pfelle.
diu künegîn unde ir geselle,
der burggrâve vor unde der markîs
unde die vier vürstinne wîs,
dâr zuo diu sehs vröuwelîn
vor arabel giengen hin,
diu nû wol kunden den vrouwentrit
nâch der vranzoysinne sit.
dem markîs ein heil geschach,
daz er die burggraevin ie gesach.
diu lêrte sî sô gebâren,
daz ir heidenischez klâren
diser zuht was ungelîch,
swie jeniu zuht dûht züht rîch.
nû giengen sî mitten in die stat,
dâ man in bereitet hât
ein palas lieht unde schoen.
nû huop sich lût gedoen
von videln harpfen unde rotten.
ouch wart sô vil der rotten,
die ûz unde în drungen,
von enphâhen diu ôren klungen:
dâ liezen sî niht von.
nû tete man nâch der alten won,
vil liehtes gap mengiu starkiu ron.
Man riht die tische . hie was gnuoc:
sô vil prêsent man în truoc,
daz sîn vil nâch verdrôz.
hie was diu joije alsô grôz
von des edelen ritters vunt,
des vliesen het gemachet wunt
al der vranzoyser lânt.
vil boten man dô wîten sant
gein orlens unde munleûn
 (geriten, niht garzûn),
gein gerund unde portigal,
ze tschartis- swâ er sippemâl
an vriunde het, dâ sant man hin.
dâ wart niht kranc der boten gewin.
der markîs einen rîter nam,
der im ze boten wol gezam,
unde sante in grâve heimrîch:
 <bit, daz er tuo dem gelîch
unde diu graevin irmetschart.
ob ich ir beider kint ie wart,
daz si ir vlîz daran legen
unde aller unser mâge erwegen.
daz ich belîbe in dem werde,
unde sî alsô enpfangen werde,
der güet mit minn mir hât versniten
leit, daz ich hân erliten,
dô mich tschumpfentiur von saelden schiet,
der würde neig al der heiden diet,
der minn mich sliuzt mit minne-
unde trahten in ir sinne,
wie man sî bringe liebes inne.
Nû bît, daz sî der minne lieben mich,
diu durch minneliep nû ânet sich
zweijer rîche krône, diu ir nigen.
wirt ir nû werdekeit verzigen,
daz tuot mich gar an vröuden lam.
kêr gein orans ze berhtram
unde sage im, daz ich komen sî,
unde künde im, wer mir wese bî,
unde wes mîn herze durch liebe gert:
Berthram unde kýbert,
Bernhart unde arnalt,
swen tôdes lem niht hât gevalt,
der sippe alder vriunt sî,
daz der in wirde uns wese sô bî
 (daz geschiht, twinget sî liebe kraft):
sî suln uns mit ritterschaft
unde in solcher joie holn,
daz er der luft niht müge doln.
hânt sî triwe, sô sint sî vrô .>
Kunal schiet mit vröuden dô
von dem markîs, dô er was bereit,
unde warp, alse ich hân geseit.
er reit unde kam ze orense zuo.
Berhtram vant er in vröuden nû.
gnuoc sîner mâge dâ bî im was.
er erbeizte unde gienc ûf den palas.
dâ vant er die massenîe vrô.
nâch dem gruoze vrâget er in dô:
 <sage an, kunal, wannen du varst?
mich dunket, daz du niht sparst
reis; der gelîch du gebârst.
Du hâst sêr gestrîchen her .>
 <mîn reise ist ganzer vröuden wer.
ob vriundes lieb iu vröude giht,
sô gehabet iuch wol! iwer ouge siht
dâ von vröude wirt vernomen:
mîn hêrre, der markîs, der ist komen
unde enbiut iu gruoz unde liebes vil.
dirre brief ist vriundes liebe zil.
den schreip sîn selbes hant.
hêrre, dâ wirt iu an bekant
al des marggrâven bet .>
den brief er las sâ ze stet.
daran vant man liep genuoc,
unde waz hôher wirde truoc
Arabel, diu in het erlôst,
unde wie nû waere sîn hoehster trôst,
daz sî wol wurd enpfangen,
unde sî gedaehten kumber lângen,
den er in vancnüsse het erliten,
wie den ir helf het ab gesniten.
daz bat er ouch den boten sagen.
nû begunde triwelîchez jagen
ir aller herze ze liebe trîben.
der bote sprach: < mîn belîben
niht lânger sol sîn gespart:
Heimerîch unde vrouwe irmetschart
ouch nû vröuwen sol mîn komen .>
dô gar sîn botschaft wart vernomen,
er îlte dan mit balder jage.
rehte an dem dritten tage
kam er nâch der maeres sage:
Heimerich vant er ze naribôn.
dem brâhte er vröude bernden lôn
unde herzen, diu vor vröude vlôch.
er beizte . sâ sîn ros man zôch.
dô er in die stat nû kam,
sîne briefe er dô nam
unde gienc ze grâven heimerîch:
 <dir enbiut, des saelde jâmerrîch
tschumpfentiur het ab getreten,
âventiur, diu zuo geweten
hât mit rîcher vröuden seile,
daz du erlachest sînem heile,
sît dîner sippe art in gürtet
unde natiurlîchez bern in gebürtet
von der, der liebe dir nâhen lît.
ob im diu sippe nû joie gît,
daz mêrt ir prîs unde ir zuht,
sîd er ist iwer beider vruht.
disen brief er sendet dir.
daz botenbrôt soltû mir
geben: ez ist der accurnoys,
des tât sô kurk was bî dem roys.
den der heidentuom uns het hin,
den hât durch minnelôns gewin
erlôst diu hoeheste künegîn,
Tybaldes wîp, ein araboysin.
âvoy! waz wunsches an ir lît!
von ir ein blic die vröude gît,
wil sî im vriundes ouge lîhen.
dâ sol unminne sich wol verzîhen
valsch durch liebes ougen sîhen:
Minneliep ist hie ganz.
seht, hêrre, wie diu rôs ir glânz
der sunnen erbiutet gein ir brehen,
sus muoz man kinne unde wangen sehen,
mit den diu nâtûr sô hât geteilt:
Amfortas waer gar geheilt,
des luppich wund vil jâmers gap.
dô ypomidon ouch in den wâlap
daz orse treip gein râche bet,
dô er den minnegernden gahmuret
ze valle jeit durch den adamas,
daz herzeloyden vröud erlas-
des wunde waer wol hie geheilet.
nâtûr het sich sêr überteilet
sît sî schoen nâch willen lîhet.
nû merket: wie sich sîhet
der sunnen glast durch edeln stein,
sô daz ir volget kranc dehein-
ir antlüt sus ist in glânzer spehe.
obe der wunsch iht hôher gâbe jehe
an vrouwenlîp? des waen ich niht.
swer ir munt in solhem zarte siht
unde ir gelaez in solher güet,
gewan der ie ungemüet,
der schiede wol von noeten,
solt er ir mundes roete
mit einem kusse grüezen.
unde welt ir nû sîn komen süezen,
sô enpfâht sî wol, des ist sî wert.
er ist nû komen ze liebe hert:
diz ist diu triwe, der er gert.
Ich mocht iu wunder von ir sagen,
unde hât sî göte, die mügen klagen,
daz sî ir schoen suln wesen âne.
ich bin in dem wâne,
daz kûme gelîch ir sî geborn.
sît si hât gesenftet im leides zorn
unde umbe ir überkêre,
hêrre, sol man ir bieten êre .>
dô der bote nû volsprach,
grâve heimrîch sîn hende brach
ze himel dicke wart genigen:
 <vil süezer got, ich bin gedigen,
daz ich nû schîne in alters wîse,
mîn hâr, mîn bart ich worden grîse,
sît daz ich kylloys verlôs.
mîn herze vür vröude jâmer kôs,
den dürren ast haben wir gebouwet,
ich unde diu mîn herze vrouwet:
der wil ich nû vröude machen .>
mit weinen unde mit lachen
er gienc, dâ er die graevinne vant,
unde viel ir umbe den hals zehant.
sîn weinen nû vil lûte wart.
er sprach: < ei süeziu irmetschart!>
 <dûz âmîs unde lieber sun?>
 <jâ wil uns got ein vröude tuon
vor unser zweier sterbens tagen.
vrouwe, ich wil dir maere sagen,
dâ von du, reine, werdez wîp,
mir selben ungemüet vertrîp,
jungest dîn getagten lîp:
Unser beider ellendes stap,
den uns got ûz allen kinden gap,
unde uns der heidentuom enpfuort,
des unser vröude was vermuort,
unde daz uns noch an muote wirret-
des ungewin hât saelde verirret,
daz wir den suln vor tôde sehen .>
diu graevinne sprach: < wes wiltû jehen,
süezer sun unde hêrre mîn?
sol ich noch mîn kint willekîn
vor mînem tôde schowen?
owî, jaemerlîchez bowen,
wie hetestû uns verleitet!
ob sich uns zwein nû vröude breitet,
sô wirt mîn jaemerlîchez jagen
mit vröuden noch ze jungen tagen.
owî, sorgenrîchiu lêre!
waz mir pînlîcher sêre
nâch vliesen hât dîn vluht erworben!
unde waer ich alsô erstorben,
wie waer mîn sêle ze leide gesendet!
der verlust mich sus ellendet,
den hin het dînes tôdes pfat.
drîen herzen was nû mat
geseit mit eines valles steine.
verweisten zug was worden eine
schâchrôch ûf küneginne unde ûf riter.
ist uns der zug nû worden wider,
sô vröuwe dich, ellende vrouwe!
von sô vröudenrîcher schowe
mîn herze nû vröude bowe.
Ey kyllois, bêa viz!
unde west diu küneginne diz,
waz ez ir ungemüetes naeme!
du waer ie wîbes ougen zaeme.
dîn geblüemetiu zuht ir spiegel was,
dîn herze an staete ein adamas,
den nieman brîchet âne bluot.
sîn zwirunt bezzer danne guot
sî vröuwet ob aller vröuden zil.
hiemit ich sî niht swachen wil:
sîn minneclîcher tugende gelâz,
sîn zuht, sîn triwe- ob die maz
inner herzen ir wîplîch spehen,
sô muos diu spehe ir volge jehen.
alrêst wil ich nû gerne leben,
sît minnelôn durch minnegeben
mit dir, durchminne! ist enpflogen.
mîn vröude ist ûf den regenbogen
niht gebouwet, sît ich dich weiz .>
dem regen gelîch zaher heiz,
diu wangen beguzzen ûf die brust.
 <ô wol dir, minnegernder verlust!
wol, minne, dîner minne gevider!
mîn kint dîn minne mir brâht herwider!>
den brief sî nam unde las,
an dem vil liebe geschriben was.
dô sî den brief nû gar gesach,
ze kunal sî mit lachen sprach:
 <enpfâh mîn kint wol von mir,
die künegîn unde swer sî mit ir,
der lieb ich unsanfte enbir.
Sag im, daz er kom dannen niht,
biz er mich unde heimrîch siht.
ich lâze die küneginne sehen,
daz sî muoz unde ir vrouwen jehen,
daz er sî unser beider kint.
swaz lebendig unser mâge sint,
die heize ich besenden gar,
daz diu künegîn neme war,
daz man in mit solhen vröuden holt,
daz er der himel kûme gedolt.
owî, solt ich nû vüeren schilt,
wie lützel mich durch in bevilt,
daz ich den durch siu beidiu vuorte!
mîn kraft sô poynderlîchen ruorte,
daz in den luft stube melmes rouch.
den burggrâven soltû grüezen ouch
unde die werden burggraevinne.
sage mîner tohter, der küneginne,
daz sî sich lâze verdriezen niht
 (mîn ouge si schier mit vröuden siht)
unde lieb habe mîn werdez kint.
si gesiht schier, wer sîn mâge sint,
die suln von reht ir dienst wîsen .>
von golde unde ouch von sîden rîsen
unde dâr zuo slôier wol hundert,
der werch doch was gesundert,
die mit berlen, die mit steine,
von werk alsô reine,
daz ez wol küneginnen zam:
der bote daz kleinôt dô nam.
sî mohte ez senden âne scham.
Sî sprach: < mîn tohter sol ez teilen .>
des boten gâbe wolt ich niht veilen,
daz irmetschart unde heimrich
im beidiu gâben, des waen ich
 (zwei schoeniu ors), umb hundert march.
dannoch sich mê niht enbarch:
vier pfellor unde ein rîch gespenge.
an koufes gedrenge
was ez hundert marke wol wert.
der bote urlobes nû gert.
dannen schiet er vröudenrîch.
nû wart besant al gelîch
vriunt, hêrren unde mâge.
daz iuch nû niht betrâge!
der bote kam ze rivetinet.
sîne botschaft er geworben het
unde ouch wider, als er solde.
nû kniet er vür der minne holden
unde sagte der küneginnen gar,
daz diu graevinne het enboten dar
Arabeln, ir liebem kinde.
nû neig er vrouwen unde ingesinde
an der graevinne stat:
 <den burggrâven sî grüezen bat
von in zwein unde willekomen sîn
unde die edeln burggraevin .>
sîn prêsent nam er herfür,
diu was in vil rîcher kür.
des werkes ougen vil erschriht,
dô man die rîcheit erbliht.
allez werk was gein dem niht.
Der küneginnen er diu kleinôt bôt:
 <der getriwez herzenlôt
sich senket gein der staete
 (ob aller wint waete,
daz möhte sî doch gekrenken niht),
der gruoz unde herz dir liebe giht.
diu triwe lieb sî noetet.
ir herz dich hât geloetet
zuo ir mit staetem binden.
nieman kunde daz vinden,
wie man die liebe zerlôste,
sît daz du ir ze trôste
bist geborn unde ir sun:
Tervigant unde bâkûn
sîn durch liebe des gelobt,
swie gar ir herz mit lugen tobt,
daz du ie dâ wurdest vrouwe.
wol mich der werden schowe,
daz ich, vil süezen, dich gesihe!
alrêst ich nû gihe
jugent unde niht alters zil.
dîn süeze mîn paradîs wesen wil,
sît des lieb in dir blüet,
des verlust mich hât in leit gemüet.
diz kleinôt soltû durch mich tragen,
unde daz staeter liebe jagen
mit lieb dich in mir sliuzet,
ob dich der liebe niht verdriuzet.
mich hât veraltet kindes verlust,
nû junget mich niwes kindes gelust .>
Heimrîch sî vil ofte kust.
 <
Sag, ich werde ir noch jungiu muoter.
bezzer denne vil guoter
wirt ir ze vater noch mîn hêrre.
nû sen sich niht, daz sî sô verre
mir mîn kint hât wider brâht.
von herzen ist mir des gedâht,
daz ich ellendes dich ergetze
unde dir mîn herze ze liebe setze.
dich ze sehen hân ich niht bit!>
dâ was diu rede beslozzen mit.
diu küneginne wart nû vrô.
der burggraevinnen gap sî dô
vil rîsen unde der slôjier
unde ouch den vürstinnen vier.
ouch gap sî den zwein vrouwen sâ,
Suzzit unde diunâ,
 (der burggraevinnen pflâgen die
unde wâren in ir dienste hie)
unde ouch den juncfröuwelîn.
ob vremde vrouwen bî ir sîn,
den teilte sî lîhte die rîsen mit.
nû wart ouch niht lânger bit:
Tînal unde ander meister vier,
den gebôt man, daz sî schier
mit dem snîden waeren bereit.
alêrst man nû pfellor sneit,
des kost ze minnelône wiget.
ich waen, man ir nû niht pfliget.
ich hân sî doch vor genant,
sî waeren guot judenpfant,
ich waen, ir habe niht der sant.
Diz lâzen wir unde hoeret mê,
wie daz enpfâhen hie ergê:
vil rîche wât man hie versneit.
dem markîs wart ouch bereit,
des der burggrâve truoc,
vil rîcher pfelle von kandaluoc,
grüen, darîn geweben golt,
von rîchen berlen, alse ez wolt
der markîs unde arabel hiez.
dem emeral er des selben liez
bereiten . ouch gap man kandarîs
nâch der vranzoyser gîs
mit rîchem bunt gentisch lachen.
dem ingesinde âne swachen
wurden kleider ouch gesniten.
von heimrîch was nû ungebiten,
er besante vriunde unde mâge:
 <swer nû gebâret trâge,
der hulf mir ouch niht strîten .>
die boten ranten wîten,
sî kunten vröudenrîchen vunt.
in den ort der beste bunt
was allem vrancrîch gegeben
durch des einen ritters leben,
den saelde mit geleite
het brâht ûz erbeite.
des wart hie ganzer vröuden wer,
dô man besante hin unde her
wol ûf zweijer wochen zît.
nû wart daz maere alsô wît,
des süeze noch herzen vröude gît.
Maneger sich bereite ungebeten.
ir aller herze het liep erjeten,
daz leitsâme dâ verdarp.
Heimrîch alsô wîten warp,
daz vriunde unde vînde,
die vor sîn tât sêr pînde
enphâhens wâren bereit.
Heimrîch nû an den keiser reit
unde sagt im maer . der vröuden pfliht
enfröut valschiu herze niht:
der vröuden sage tuot hie baz.
Loys bî der küneginne saz,
dâ der grâve brâht diu maere.
diu süeze minnebaere,
an der sippe bowt lieb bejac,
vor vröuden alsô sêr erschrac,
swîgende sach sî den künec an.
über eine wîl sî sich versan
unde spranch ûf, dâ ir vater stuont,
niht lîse, alse die vrouwen tuont.
sî sprach: < dûze pêr, ist ez wâr?
den uns heidenlîchiu vâr
hât enzuht, weistû den?>
getriwelîcher sippe wen
sî zôch . sî sprach: < wirt er uns wider?>
diu ougen guzzen wazzer nider,
daz liebe viur het geheizet.
ûz herzenbrunnen wart ez gereizet:
natûr ursprunch leite dar.
man nam hie ganzer liebe war:
 <des wurden münde rôtgevar,
ob mich der niht enriwet.
des triwe mich hât getriwet,
des triwenlôn mich hât belônt,
des triwenkrôn mich hât gekrônt,
des werdiu triwe mich hât bewirdet.
mîn triwe nâch sîner triwe girdet,
mîn herze nâch sîner triwe triwet,
mîn triwe von herzen hât geriwet
den süezen, der nû komen ist.
wol dir, reiner, süezer krist!>
mit weinenne wart dâ undersniten,
unde doch in wîplichen siten,
ein lachen, daz dâ vröuden brâhte.
der küneg nû gedâhte,
wie er lieze triwe schînen
vür daz angestlîche pînen,
daz er het durch in gedolt,
unde wie er in enpfâhen wolt,
daz gehoehet wurde sîn preis,
unde daz diu küneginne de arabeis
gewunne muot von geltes lôn,
ob sî gelâzen het der heiden krôn,
daz ander wirde ir vröude daht.
mit grâve heimrich er daz betraht.
der keiser sprach: < nû wol mich wart,
daz mir diu saelde noch ist gespart,
daz ich nâch vliesens ungewin
den sehen sol, des wîser sin
unde menlich tât mich ie begreif,
swâ mir der hoehesten helf entsleif:
dô was sîn triwe mîn umbesweif,
sîn muot was mînes muotes wille.
kunde ich sin pînen nû gestillen,
daz gaebe muotes vröude mir .>
diu küneginne sprach: < unde sî ich dir,
hêrre, liep, daz lâ schînen,
daz wir im süezen pînen.
swaz ich von dînen gnâden hân,
dînem gebot sî daz undertân,
daz im werde muotes vröude ganz .>
dô sprach der klâre vivianz,
des kintheit noch niht granen warf:
 <swâ man mîn dâr zuo bedarf,
dâ wirt im êr von mir enboten.
unde mocht mîn kraft schiltes roten
leiten durch poynderlîche tât,
mîn herze wol den willen hât.
leider ich bin der vröude ze kranc!>
diu küneginne seit im danc,
daz sippelîchiu liebe in treip.
Heimrîch nû niht beleip.
der küneg im stiez komens zil.
Berhtram hât geworben vil:
Witschart, buobe unde arnalt,
der tjost vil rîter het gevalt,
Gauters unde gaudîn,
Mil unde kybalîn
unde tscherines von pantalî,
Gwigrimanz unde der von blâvi,
Samson unde joseranz
unde hûes von mêlânz,
lândrîs unde der von tandernas-
diu rott alsô gezimiert was,
gel, rôt, blâ unde alse ein gras.
Arabel wart enpfangen wol.
der minne man des danken sol,
daz ist mîn wân, ob ich ez kan.
diu rotte sich bereite sân
unde riten alle dem künege zuo.
ob dem ieman ouch kome nû?
daz habt ir schiere gehôrt.
im kom, der untât zestôrt,
grâve hoygier von beamont
unde von tschanpaný li kont,
grâve týde von litenant
unde sir robert von tynasant,
grâve ritschart von lyanit,
grâve perre von tungalit,
grâve kyllos von oreste
unde von artoys der muotes veste
unde grâve bêals von gerunde.
daz wâren allez kunde:
sunderlich kom von portigal
herzog bêonet, der ouch quâl
dâ heim leit von den heiden.
nû hân ich iuch bescheiden.
die vuoren alle nâch meiensit.
dirre herzoge het des undersnit,
der was mit harnasch komen dar
durch sîn lânt vür der heiden vâr.
dem wart vil rîche hie gesniten
wâpenrok unde decke nâch meiensiten.
nû kam ouch grâve heimrîch,
des herze was nû vröudenrîch,
nieman an tschoy im was gelîch.
Heimerîches ors verdecket was
mit pfellor grüen alse ein gras.
daz sper hielt einen kleinen vanen,
der kunde ofte die vîende manen.
bî dem keiser vant er sîniu kint.
der künec unde alle bereit nû sint.
diu kint hânt nû wol erbesteil:
den âventiurgelückes heil
durch vaters sterben het erwelt,
des jugende bluome sich het verselt
gemeineme wege nâch nâtûr pfliht.
der was nû hin, er muot sî niht,
ein sterben het sîn leben gevalt,
des vor ir kintheit engalt,
durch den er sî enterbet het,
ich mein des grâven sun, vlôret:
den zellen wir hie niht an der schar.
nû ist zît, daz der küneg var.
der zogte nû gein rivetinet.
ob er iht ritterschefte het?
ich waen: daz tuon ich iu kunt:
die ritterlîcher taete bunt
ze tât unde ze prîse bant,
alse sî mir wurden genant,
ir was driu tûsent alder mê.
die ritterlîcher wirde lêr
ze velde wol kunde scham entsagen,
die sach man hie in liebe jagen.
ir triwe daz kunde wol zeigen.
den ungelückes veigen
het gevalt mit valles neigen,
den markîs unprîs nâch het verzert:
gein dem durch wirde der keiser vert.
doch was ein bot nû vor gesant,
der dem markîs tete bekant,
daz er im muotes vröude naeme:
der keiser selbe kaeme.
des wâren siu alliu vrô.
aber sprach diu burggraevinne dô:
 <vrouwe, hân ich iu wâr geseit?
diu hoeheste diu nû krône treit,
der wirt solich êr niht erboten.
habt ir iuch entseit den valschen goten,
vrouwe, daz lât iuch riwen niht.
iwer ouge nach hiute wirde siht,
daz ez niht vergulte ein rîchiu krône.
dannoch habt iu ze lône
des edeln ritters werdekeit,
des tât hât dicke mat geseit
vil manegem, den doch prîs begurt,
ûf plân unde ouch in vurt
in prîslîchem ruomen.
wol iuch der ûzerwelten bluomen,
des tât unprîs niht swachet!>
diu künegîn dô lachet
unde vie die burggraevîn zuo ir.
si sprach: < ir habt geliebet mir
den kristentuom unde den markîs.
ouch hân ich solher zühte wîs
von iu, des ich getiuret bin,
mîn baerde, mîn wort, mîn zuht, mîn sin .>
disiu rede was nû hin.
Man rief, der keiser kaeme dâ.
nû bereite sich arabel sâ.
diu burggraevinne tete alsam.
die vier vürstinne sî dô nam
unde ouch diu juncfrowelîn.
swaz von pfellor was gemachet in,
diu burggraevîn sî darîn prîste.
dâr zuo sî sî bewîste
minnegelaez unde vrouwenganc.
von pfell die röcke wâren lânc,
darob krusât ouch lâng gesniten.
von arabel hie was ungebiten,
dô nû die vrouwen wâren bereit.
diu künegîn dô an sich leit
einen pfellor, der bran als ein gluot.
des werk was von adramahuot,
der bast von mânen unde von sternen
von golde: die heiden hânt sî gerne.
manec lîst gesteint den pfellor bant.
stein man niht vil doch vant,
die mit werke enwaeren gesenket darîn.
nû gienc herabe diu künegîn.
dise vrouwen ir wâren alle bî.
ein kap von einem akmardî
 (der pfellor was grüen alse ein gras)
der küneginne geleget was
durch die vart über die rîchen wât.
diu burggraevîn ouch gemachet hât,
daz man ir wol des wunsches jach.
von sitihbalgen was ein dach
under den kursât gefurriert.
ein blânk timît, wol geparriert
unde mit bilden wol geziert,
den rok ziert . manec süeze rig
truog hie an der diu minn ir sig
erzeiget het mit minnevlîz.
des blânc varwe was alsô wîz,
daz er krankiu ougen müet.
dâgein des kursâtes roete glüet.
diz waz arabeln reisgewant.
diu burggraevîn sî dô bant
nâch ir won in eine kleine rîsen.
Arabel sî begunde wîsen
wie sî den slôjier solde tragen,
daz ez muost dem lânde behagen.
der wart vil dicke ûf geleit,
alse wîbe süeze vil vuoge geit.
ein reisekappen, alse ich ê seit,
diu künegîn darüber leit.
ein schoen pfärit zôch man dar,
darûf sô wart diu minnevar
gehaben von dem markîs.
dô sprach der marner kandarîs:
 <kristen geloube hât wol den ruom:
dise schoenheit al der heidentuom,
vrouwe, niht möht bedenken.
Tybalden ez beginnet krenken,
vrouwe, sô er iwer niht ensiht.
der markýs enwaenet doch des niht:
Tybalt die arbeit gerne haete,
daz er den markîs des niht baete,
vrouwe, daz er huob an iu sô sêre .>
der markîs sprach: < ich sol noch mêre
ir erbieten wirde unde êre:
mîn herze ir dienstes êren gan .>
diu künegîn lachen des began.
den markîs sî zuo ir gevie,
sî was nû wol erbaldet hie.
gesinde unde allez wâren ûf,
nû huop sich hie vil manec louf,
ê daz die vrouwen waeren bereit.
diu burggraevîn neben arabel reit
gelîch gekleidet, alse ez zam.
der küneginne zoum nû nam
der burggrâve unde zoumte si durch die stat.
der markîs ouch genomen hât
durch lieb der burggraevinnen zoum.
ez was im allez nû ein troum,
swaz kumbers er ie gedolt.
diu stat ouch niht enbern wolt,
sî riten mit durch condwieren.
die vrechen unde die vieren
erbuten im nû êren vil.
alhie ich iu entsliezen wil
von der graevin irmetschart,
warumbe sî sûmte dise vart,
sî unde ir kint diu künegîn:
ez mocht niht wol mit vuogen sîn,
ir lîbes müe wurde ze grôz;
daz velt beleip hie niemer blôz,
ez enwurde mit bûhurt gejeten,
daz ein zeldenpfärdes treten
vil lîhte waer verirret.
swa ein bûhurt sich sô wirret,
manec ors dâ erkirret.
Vil bûhurt hie durch vröude ergie.
dô sî nû geriten hie
vil nâhe wol ûf mitten tag,
ûf dem wege man vil vröude pflag,
diu arabel wol ein trûren stôrt.
über eine wîle man dô hôrt
von tambûrn manegen lûten slac.
hie wart ein vroelîch bejac.
dô man die ritterschaft nû sach,
der markîs zuo dem burggrâven sprach:
 <lât iu mit vlîze enpfolhen sîn,
her burggrâve, die künegîn,
daz si iht werde erschrecket sêr.
hie mac wol werden valles rêr,
alsô grôz wirt der schal .>
die burggraevin er dem emeral
bevalch unde den besten von der stat,
die er des mit vlîze bat,
daz sî wol der vrouwen pflaegen,
daz sî von hurte iht underlaegen.
daz sult ir mir verkêren niht:
ich mein, alse dicke in drang geschiht.
des selben schaden vorhte man hie.
der burggrâve ouch niht enlie,
vier bûsûner het er dâ,
die bliesen ûf mit kreften sâ,
daz ez dem lufte widerdônt.
hie was nû ungeschônt:
der keiser în mit krefte brach.
ein rîch enpfâhen dâ geschach,
Arabel ir nû liebe sach.
Der keiser den markîs kuste,
des in durch liebe wol geluste.
grâve heimrîch tete alsam.
nâch dem kusse er dô nam
die künegîn unde kust ouch die.
darnâch er in den wâlap lie
daz ors hurteclîchen varn.
diu vröude wolt hie den lîp niht sparn.
nû kam gerant berhtram,
alse wol einem bruoder zam
den andern ze enphâhen.
nû sah man zuo gâhen
Bernhart unde kýbert,
der enphâhen vröuden gert,
Wytschart unde arnalt,
der vröude nieman dâ vergalt,
Buobe unde joseranz,
Mîl unde gwigrimanz,
unde von pantalî tscherines,
lândrîs unde hûes,
Samsôn unde gaudîn,
Gauters unde kybalîn
unde der junge vîvianz.
nâtûr het mit ir liebe lânz
geruort der aller herze,
daz sîn pînlîcher smerze
in den vröuden doch in nâhe gienc.
ir iegelîcher umbevie
die küneginne mit werden grüezen
unde dancten der vil süezen:
daz sî sô kunde kumber büezen,
vröude daz in allen brâht.
daz sî dem touf sich selben nâht,
des wâren sî von herzen vrô.
die vier vürstinne enpfie ouch dô
der künec unde grâve heimerîch,
juncfrowen unde knappen al gelîch
besunder unde den emeral.
des burggrâven antvanc sich niht hal,
ganziu liebe in dâr zuo riet.
der küneg sunder in ûz schiet
unde sprach: < hêrre, daz uns ist geseit:
vil mänlîches prîses werdekeit
habt ir nû lâzen schînen,
daz ir durch heidenlîchez pînen
niht an der helfe verzeit,
die minne durch helfe zuo iu jeit,
ir enbüt in trôst unde helfe rât.
iwer prîs dâmit erworben hât,
daz wir iu gebunden sîn .>
ouch dancten sî der burggraevîn.
der rede nû niht mê wart.
nû was hie vröude gar ungespart.
der küneg selbe dô vuor în.
hie wart der orse ungewin.
poynderlîchiu vart sich hie war:
iezuo hin, iezuo dar!
nû die wît, nû ze ringe!
hie ze velde ritterlîch gelinge
was in âventiure heil.
swes gelücke het dâ saelden teil,
des êre wart niht ze velde veil.
Hie dorfte nieman vröude borgen
durch vlustlîchez sorgen:
diu tât nieman hie von habe treip.
der bûhurt alsô stark beleip
wol eine grôze mîle.
in hurteclîcher taete île
daz velt wart sêr durchmezzen.
der liehten rôsen wart vergezzen,
swâ sî daz velt mit schîn beschoenten.
tambûr, busûn sô lûte doenten,
daz sundersprâch wart hie klein.
nû hât grôze vröude diu rein,
die der burggrâve zoumte nû.
der markîs sprach ir dicke zuo
lieplîch, alse er wol kunde.
ir vil rôtem munde
manec kus gegeben wart.
in dirre poynderlîchen vart
ouch wart sî vor gedrang behuot.
dô nû die helde dûhte guot
 (wan ez ouch wol mit vuogen was;
ich waene, bluomen unde gras
von in hie sêre wart getrett:
des wurden sêr gewett
diu ors in dem sweize),
in dirre taete heize
stuonden sî von den örsen nider,
ûf diu pfert sî sâzen wider.
vil manegem wart gehurt sîn bein,
unde ob ir dâ viel gehein,
diu tât aldâ ze velde wol schein.
Hie ziert daz velt vil blüemelîn.
nû reit zuo der künegîn
der küneg loys unde heimerîch.
in ganzer liebe veterlîch
die künegîn er ab enpfie
unde sprach: < ich gesach mir nie
bî mîner zît tag sô lieben mê .>
sîniu ougen guzzen nider sêr
ûf der küneginnen wât:
 <sît daz dîn triwe gefröwet mich hât,
daz ich mîn kint gesehen hân,
nû getorst ich eine wol bestân,
alse mich dunket, al den heidentuom.
mîn niwe kraft wirt mir vrum,
die ich von grôzen vröuden hân .>
vil süeze rede wart dâ getân
von arabel der künegîn:
 <herze, muot unde sin
ich daran want mit staete,
wie ich im die helf getaete,
daz sîn pînlîchez lîden
mîn helf möhte versnîden.
ze jungest vant ich doch den list.
swâ iu dâmit gedienet ist,
des vröuwe ich mich, unde ist mir liep.
bin ich nû worden minnediep,
diu leid mich niht enkrenket,
ob mir sîn wird lôns gedenket,
durch den ich mich hân bewegen .>
sus riten sî nû ûf den wegen.
vröude het hie jâmer überwegen.
Nû huop sich süezez parliern
von disen süezen viern,
ich mein, der küneginne gesellen.
ob die iht reden wellen,
daz muoz under drîn geschehen.
swâ minn wil minne liebe jehen,
dâ bedarf diu minn der drîen niht.
ir sprâch gelîche volge des giht.
des muoz in rede verslozzen sîn
âne mit der künegîn
unde dem markîs . alse ich ê sprach,
doch vil kurzwîl hie geschach,
diu ritterschaft greif wider zuo.
dô sî sâhen oranse nû,
der bûhurt sich aber sêre slôz.
den markîs nû sêr verdrôz,
daz er der kurzwîl niht enspilt.
ze halse er nam des bruoder schilt.
sîn poynder wart sô krefterîch,
daz er vuor wol dem gelîch,
sam er nie pînen het getragen.
der künegîn herzeliebejagen
dem marggrâven minne pfant,
sît er ir minne noch niht bekant:
daz weiz er wol unde sî ouch.
ich waer gar der sinne ein gouch,
unde ob ich dâfür swüere,
daz im niht minne widerfüere
 (sît minne liep sô grüezet,
unde sich ir süeze mit minne süezet,
diu süeze minne leide büezet),
dô si vor im in den bluomen lief.
waz ob daz kleine hemde sich swief
lîhte von dem loufe biz über daz knie?
ob im der blik danne niht ze herzen gienc,
sô bekant er minne süeze niht.
mîn munt enlougent noh engiht.
unde ob er minne süeze vergaz,
dô er bî ir leint ûf dem matraz
unde ûz dem karcher was gezogen?
vrô minne het in niht betrogen:
er het hie minne unde minnet niht.
dô disiu ritterlîch geschiht
ein ende nam vor der burg,
Arabel unde kýburg
von dem pferde gehaben wart.
der künec dô tugende niht enspart,
sîn zuht prîs darumbe noch habe:
die küneginnen huob er abe
an sînem arm alse ein kint.
ander vürsten ouch bereit nû sint:
der markîs huob die burggraevîn,
Arnalt unde kybalîn,
Kýbert unde berhtram
die andern vrouwen huoben sam,
juncfrowen unde swaz der hôhen was.
die künegîn ûf den palas
der markîs an der hende vuorte,
der minne liep in ruorte,
wan in ir minne tiur het gekouft.
der wolt daz sî nû waer getouft.
ir minne in dicke in vröude slouft.
An ein rîch gesidel man sî wîst.
der burggrâve sêre wart geprîst,
des zuht schuof, daz man vür reit,
unde daz gesidel waer bereit.
grôze rîcheit man hie sach.
nû was von pfelle ein rîchez dach
ob der künegîn unde den vrouwen.
daran mohte man schowen
sunnen unde mânen gesteines rîch
unde sternen von golde dem gelîch,
alse sî stüenden an dem virmament.
iewederhalp des pfellors ent
saz arabel unde týbalt.
der minne got mit gewalt
ir beider triwe zesamne slôz.
vron vênus des niht verdrôz,
si but zwô krône in beiden,
daz ir liep waer ungescheiden.
Appollo unde tervigant,
ieweder het sîne hant
den zwein geleit ûf diu houbet,
daz sî helf unberoubet
durch ungelükke solden sîn.
mit gotlîcher helfe schîn
geschach daz: ir wizzet ez wol.
diu rede ich iu kürzen sol
unde sagen, daz iu vröude gît.
nû het sich bereit in widerstrît
mit vlîze des pfalnzgrâven wîp,
bî ir ein schar, der süezer lîp
hiez vröudenspil unde leitvertrîp.
Hie was vil antlütze minnevar,
swer sîn nam rehte war.
manec rîch tschapel man hie kôs
ob valwem hâr . der schîn verlôs
sîn glenz, ob ich ez sagen tar:
sô glânz schein manec valwez hâr.
die leitet berhtram ir wirt,
der triwe durch lieb nû niht verbirt.
dô sî nû kam ûf den palas,
dâ diu künegîn gesezzen was,
diu doch wîplîch gên ir ûf stuont,
hie wart nû vriundes liebe kunt.
diu künegîn sî truhte nâch
unde kuste die minneklîchen sâ.
ir beider rede in liebe wart.
der ougen regen sich dâ niht spart.
sî dancte ir lieb unde hôhes vundes.
diu roet ir süezen mundes
von minne viur sêre glüet.
nû zeiget sich wol in wîbes güet
diu künegîn mit süezer habe.
swa der pfalnzgraevîn die zeher abe
sich liezen gein dem rôten munde,
Arabel die minneclîchen kunde
mit ir slôjier strîchen dan.
diu liebe gesigt in allen an,
die man an der künegîn erriet.
diu liebe sich nû niht enschiet:
sî giengen sitzen zuo einander.
nû kom der markîs unde zukander,
dise minnebaer sus vander.
Der künec sich nû gesetzet hât.
dem markîs wart ouch ein stat,
diu burggraevinne bî im saz.
der markîs nû niht vergaz,
vür die künegîn kniwet er nû
 (der künec sich neiget ouch dâr zuo,
Heimerîch saz bî der burggraevîn):
 <nû sult ir willekomen sîn
in iwer hûs, süeze vrouwe!
diz ist diu liebeste schowe,
die mîn ouge ie gesach,
sît daz man êrst mir sinne jach,
daz ich iuch nû hân bî mir .>
Heimerîch mit liebe erbôt sich ir,
Berhtram arnalt unde kýbert.
ir iegelîches herze gert
sî sunderlîchen triuten.
mit lieb sî daz betiuten,
unde daz ez diu rein verstuont.
was dise rîter alle nû tuont?
daz sage ich iu: ( des was ouch zît)
ander unmuoz man in gît.
die tische alle nû wâren bereit.
von köpfen man solhe rîcheit
hie vür die küneginne truoc,
sumelîch von golde, ir was gnuoc
von maneger varwe edelsteine,
der glânz was sô reine,
daz trûrig herze sich dâ von heilt,
ir tiur sich niht enveilt.
der minne liep gelîch in teilt
 (man sach hie vröude ze tische vil),
den burggrâven ich nû setzen wil,
in unde den markîs ensamt.
der künegîn nû liebe zamt
ir herz, ob sî het lieb verlorn.
heidenlîcher taete zorn
der liebe sehen süezet nû.
nû sazt man ie den vürsten zuo
der vier vürstinn ein.
ganziu lieb wart hie'n' gemein
in dienstlîcher vuog erboten.
daz ir herze widerseit den goten,
daz sol sî nû niht riwen,
sît sî in solher liebe triwen
Heimerîch unde der künec enpfie
unde swer in an von sippe gienc.
diu juncfröuwel wârn ouch vürstenkint,
die hie nâch wirde gesetzet sint.
vrîen, grâven saste berhtram,
der man nâch wirde ouch hie war nam.
nû was besast termes der sal.
ouch was mit bluomen überal
burg unde palas wol beströut.
diu künegîn sich nû sêre vröut,
mit der des lândes keiser az,
der des nû niht vergaz,
er enredet ir zuo minneclîchen.
ûz schüzzeln alsô rîchen
dient man den edeln überal.
der heiden rîcheit sich hie niht hal.
hie was minnelieb unde vröudenschal.
Man sach hie wîplîch gebâren
von disen süezen klâren,
der vil zühtrîchez tuon
zeigte hie süezer minne suon.
vil vröude man hie ze tische vant.
diu küneginne wart gemant,
daz sî sich gehabte wol.
ze rehte man ez wol bieten sol
von der stat den burgoys,
der enphâhen wart sô kurtoys,
dô man reht daz maer vernam,
daz der markîs von den heiden kam.
die habent in condwieret her.
ich wil sîn wesen ganze wer,
der pflag hûes unde samsôn
mit ganzer lieb: durch geltes lôn,
des wart ir hie gepflegen baz.
der markîs nû niht vergaz,
dô man het voldienet gar
unde wazzer bôt den vürsten dar,
von dem markîs ein rede ergie,
diu manec herze mit jâmer vie,
swer sî mit willen reht vernam.
diu tischelachen man ab nû nam.
der markîs stuont ûf mit siten.
er sprach: < ich wil iuch alle biten,
den edeln küneg nû alrêrst,
des nam ze nennen ist der hêrst,
unde mînen werden vater hie,
des ganziu werdekeit hât ie
prîs bejeit, daz im nie missegie.
Âvoy, waz wirde noch an im lît!
alse nâtûrlîcher satz des ende gît,
sô suln die erben sich niht schamen,
tragent si als er nû vürsten namen.
sîn wird gêt ûf unde niht ze tal.
nû helfet mir danken überal
werdeclîcher tugende erbieten!
ouch sol des niemer mich genieten,
wie ez mîn dienst widerlege.
unde der, des vaterlîchiu pflege
mit erbesippe mich grüezet!
unde ir, der leben mir süezet
lebens vröude durch ir werdekeit!
unde swen sippeliebe gein mir treit-
die suln mir helfen danken sêre
der werdeklîchen êre,
die mir der edel küneg hât getân.
swie ich ein teil rehtes gein im hân,
sô tuot mir doch diu triwe wol.
sîn tugent mir ouch helfen sol
danken, ob ich sîn tar gemuoten,
dirre süezen, reinen, guoten,
der wîsheit mich hât gescheiden
von tôdes pîn unde von leiden.
der wird in hôhem gelte saz:
swâ wirde gein hôher êr sich maz,
mit wunsche wart daz übersetzet.
der minne unde wirde mich hât ergetzet:
pînlîcher arbeit leben
 (dô tschumpfentiur mir het gegeben
unwirde ze lôn), daz machet sî eben.
Der jâmer wart mîn wîsel,
dô tschumpfentiur mich nam ze gîsel;
daz doch âne unprîs ergie:
ich gebôt noch under helme nie
durch vîende kraft sicherheit.
dô ich ûf dem jagene mich verreit
in poynders kraft biz ûf daz mer,
der künege entschumpfiertez her
sâhen, daz mich daz ors vertruog.
dannoch het ich krefte genuog.
wunde unde gesunde zesamen sich liezen,
mit vîentlîchem sliezen
gelîch der wer sî tâten.
dô sî bekovert sich hâten,
von dem mer sî hurten ûf daz velt.
menlîcher taete lônsgelt
bôt ich vür vliesens ungewin.
dise drîe künege hurten în:
Synagûn unde halzibier
 (den dritten küneg valt ich schier),
die zwêne mich dô ranten an.
die lânzen het ich vor vertân,
des muost ich pîn hie lîden.
Tschoyse mit vîndes nîden
Halzibier ich durch den helm sluog,
daz ez bestaht . sîn ors in truog
von mir, daz ich sîn niht ensach.
mit starkem hurte daz geschach.
Synagûn ûf mich treip
 (mîn swert sus in dem helm beleip),
alse ein strô man mich zerreip.
Mit der vûst sluog ich manec gebot,
dicke rief ich hin ze got,
einem heiden zuht ih ein swert,
des güete niht wan einen slag mich wert.
dâ hielt ich aber blôz als ê.
von starkem hurte geschach mir wê,
si triben mich umbe alse einen bal.
grôz wart der genesen heiden schal,
Tervigant gap nû niwen dôn.
nû hurt ûf mich von talimon
mit einer starken lânze
unde wolt betwingen mich vianze.
der künec mit kraft die ûf mir brach:
den ich mit der gnippen stach,
daz er von dem orse seik.
alêrst mîn ungelücke zuo neik;
ir kraft mich hurte zuo der habe.
dô wart mir mîn ors geslagen abe,
des kraft mich dannoch alsô hielt,
biz mîn vröude ein vianze spielt.
daz wart unzägelîch doch getân.
von dem ors muost ich erbeizen sân,
daz viel nider unde was tôt.
ich galt mich doch mit karles lôt
mit vil werden künegen drin.
des muoz mîn vrouwe geziug hie sîn.
die sît ze todierne kâmen
unde die künec gebalsemt dâ nâmen,
der jaemerlîch gebaerde rîch
wolt niht enbern, sî saehen mich.
daz vuogte mir ze saelden sich.
Ûz der prisûn man mich nam,
alse ez ir sît ze saelden kam.
ir vîentlîch gunst mir wird jach.
âvoy, in welher wirde ich sach
mîne vrouwen hie, die küneginne.
vro vênus, diu götinne,
wart nie sô hôh geschoenet.
sî gienc des tages gekroenet,
wande ez der göte hôchzît was
in ein jardîn, dâ grüenez gras
der meie durch vröude hât gestecket.
vil manec schoen bilde dâ wecket
mannes herze, die vor in sâzen.
ir klâre schoen gelîch sich mâzen
dem wunsch, ouch grüezet sî hôh geburt.
Tybaldes vröude in jâmers vurt
ertranc, dô er urlobes gert.
wil hôhes lobes er mich wert
vor ir unde den küneginnen drin
unde bevalch mich oft der künegîn,
daz sî mit huote mîn wol pflaege.
diu süeze daran was niht traege.
ir blik mich dicke von sorgen schiet,
sô sî mit sehene mich erriet:
daz zeigte mir ie gein vröuden hin.
ouch kunde ir wîslîcher sin
underwîlent mich hazzen
unde gein mir mit helfe lazzen,
daz ich der nôtdurft enbar.
diz verstuont ich ze vröuden gar,
alse mir diu ougen zeigten dar.
Zorns ich underwîlen engalt.
nû entwürt mîn vrouwe hie tybalt,
dô er bevalch mich sô tiure:
 «sich hât dîn tugent ie sô gehiure
gein mir mit ganzer liebe erboten,
daz ich des swer bî mînen goten,
ê daz der helt wurde verlorn,
daz ich ê wolt der göte zorn
dulden, ich geswîge dîn.
vil süezer vriunt unde hêrre mîn,
var vroelîch unde gehabe dich wol!
mîn triwe in wol behüeten sol . »
daz geschach, sus schiet er.
der rede ist hie mîn vrouwe wer,
mit der wîl ich erziugen daz.
iewederhalp gekrônet saz
ein künegîn, diu dritte vor ir,
der rîcheit ich gar verbir;
ich mocht ir halp niht volrechen.
nû begunde gehügde vröude mir wechen
oft hie der küneginnen blik,
swie toetlîches sterbens strik
mîn vröude ze jâmer het gebunden.
nû gap âventiure stunde,
daz sich tybalt durch helfe entseit.
alse ich vor jach, ir wîsheit
vuogte, dô týbalt danne kam,
daz man herûz mich ofte nam.
in dem sinne tete sî vor in daz,
daz man behuot mich deste baz.
gein mir sî güet doch niht vergaz.
Vil heiden mîner saelde bevilt.
eines ich schâchzavel mit ir spilt:
daz spil mir wernde vröude brâht.
vil ofte ich an ir schoen gedâht,
daz diu solt got enpfremdet werden,
unde rief ze himel an die werden
 «küneginne, muoter unde meit »,
dô sî mir mat het geseit
eines tages ûf der küneginne.
nû was daz gar ûz mîme sinne,
daz diu küneginne vranzoys kunde.
ir sêle verlust ich klagen begunde,
dô mir daz spil sô misseriet.
diu küneginne die klage erriet
unde behielt die an den dritten tag,
dô aber mîn saelde ze vröuden wag
unde ich kom ze hove alse ê.
nâch dem tische wart niht rede mê,
ein spil sasten wir wider an.
nû sprach diu küneginne sân
en vranzoys, des ich sêre erschrach:
 «ir rett, des ist hiut der drite tac
von einer werden künegîn:
wie mohte diu magt unde muoter sîn?
solde diu gebern unde wîp niht wesen?
her markîs, ich wil sîn niht entwesen,
ir bescheidet mir von der megde daz
ald ir sult doln mînen haz . »
sus twanc hie mîn vrouwe mich,
daz ich ir beschiet die tât, als ich
die wiste . dô bedâhte si sich.
dô sî den gelouben het vernomen,
wie ez was unde wie ez mocht komen,
der geloube ir gâhes wol geviel,
des toufes vröude in ir herze wiel.
ze disen vrouwen nam sî rât.
dô si in die rede entslozzen hât,
zuo dem toufe wart in gâch.
in vil kurzem zil darnâch
diu künegîn ir bereiten bat
einen kiel unde jach, sie wolte die stat
rûmen durch des gevangen willen
unde der heiden rede stillen,
unde bevalch mich einem emeral,
dâr zuo dem hove überal,
daz sî mit huote mîn pflaegen wol.
dise rede ich kürzen sol.
doch was mir kunt von ir getân,
daz sî mich bringen wolte dan.
der kiel nû bereit wart.
unde diu süeze was ûf der vart,
diu reine urlop ze mir dô nam.
ein vîle mir ze tale kam,
damit ich vîelte des tages stunde,
ê ich die nagel vervîlen kunde.
doch lôste ich ûz den poyen mich.
der tag der nacht nû neiget sich.
nû kom alhie diu valsches laere
unde slôz ûf den kerchaere.
sî zôch mich ûz mit ir wîzen hant:
ich waene hie mîn bruoder von brûbant
soliche kraft noch nie an im vant.
Ich wart mit kraft ûz gezogen.
ouch was mîn helfe vil unbetrogen
an den vier vürstinnen hie,
der helfe mich triwe ouch sehen lie.
dô ich ûz dem kercher kam,
diu künegîn mich mit armen nam,
ir minnekus sî mir bôt.
swaz ich in der prisûn nôt
erliten hât, diu was nû hin.
diu künegîn vuorte mich nû în,
dâ tybalt unde sî in liebe lâgen.
die vrouwen vier unser pflâgen,
biz daz sî solde ze schiffe gân.
swen minne ie twang, der sol verstân,
ob mich iht minne twunge dâ,
dô ich ir lag ân huote nâch,
der mîn sêl unde mîn herze gert.
daz minne dâ wart von mir entwert
minnsüeze unde minnelîhens,
owê des verzîhens
in minne durch geloubens êren!
mich kunde wol pînen lêren
manic süezer umbevanc.
doch was ich des lîbes niht sô kranc,
ich enhet wol minne dienst getân:
sus bin ich noch ir minne ân,
daz weiz sî wol unde got.
nû vil schier kam uns ein bot
von disen vrouwen vier,
der louf was snel alse ein tier,
daz wir ûf waeren schier.
Mînen harnasch man mir dô zeiget.
des was ungeveiget
alêrst mîn leben von den heiden.
ich gedâht der alten leide
unde wolt mich gewâpent hân.
diu künegîn wolt des niht lâzen,
mînen harnasch sî dô teilt.
diu lieb mir aber vröude heilt.
die vrouwen in teilten unter sich,
helm unde swert, daz truog ich
unde vrouwenkleider darobe.
ouch was diu liebe der minne ze lobe,
daz mîn vrouwe hie truog den halsberch;
daz was doch niht küneginnen werch.
zuo dem kiel brâht sî mich zehant.
daz ez nie mensche bevant.
wir wâren bereit unde vuoren dan.
nieman weste, daz ich was hin an
alhie des kieles ingesinde.
nû triben uns sêr die winde.
ûf dem kiel von mir rede ergie
von der künegîn unde den vrouwen hie.
daz hôrt ich wol in dem kastel.
nû wart diu rede schier âne hel,
daz diu künegîn wunschte mîn.
dise vrouwen ouch klagten swachen pîn,
darinne ich âne schulde lag.
nû hât geneiget sich der tag.
diu künegîn bat gewinnen sân
den marner . sî sprach: « sage an,
ob dîn kunst mich bewîsen kan . »
Der marner sprach: « wol âne mâze . »
 «sô sage, kanstû die strâze
gein kristenlânde? » « jâ, vrouwe, wol! »
 «dîn sin sich bedenken sol . »
 «ich hân sî gevarn drîstunt . »
 «sô wende die segel sâ ze stunt
unde kêre gein kristenlânde die slâ,
wizze, der gevangen ist uns nâch,
unde wilt du des hulde hân . »
der marner dô rihte sân.
des hôhen meres unde uns jeit.
dem emeral was hie daz varn leit,
der verstuont sich an der sunne wol.
sîn herze truog siufzenbaere dol.
den marner warf er under sich.
er sprach: « du solt bewîsen mich,
war dîn varn sî gewandt . »
nû rief diu künegîn zehant,
daz ich durch helfe kaeme dar.
mîn slâ wart vil bluotvar,
ich sluog, alse man sider zalt,
âne die, die mîn zorn valt
in daz mer unde vluzzen hin,
aht unde hundert, alse ich bin
bewîset sider, unde ist mir leit.
diu künegîn ouch selbe streit
unde ir vrouwen, der triwe was ganz.
sî buten alle nû vianz
unde swuoren kristenen gelouben.
nû begunde uns vröude touben,
dô wir gefuoren den sehsten tag.
der noklier ûf steik, als er ê pflag:
sîn ruof uns vröude widerwag.
Der noklier kôs, daz uns ein her
nâchfuor ûf dem breiten mer.
die zogten sêre, in was gâch.
der noklier rief unde sprach:
 «nû wol ûf, der genesen wil!
bereit iuch ze wer! des tôdes zil
uns ist gestôzen . owê nû!
der heiden kraft uns gâhet zuo.
nû seht iuch vür, her markîs!
begienget ir ie hôhe prîs,
daz lât nû gein den heiden schînen,
alde ir lîdet wirser pînen,
diu künegîn diu ist gar tôt . »
ûf dem kiele huop sich nôt
von alten unde von jungen.
doch was ir muot vil unbetwungen,
daz sî got iht widerseiten
noch an dem gelouben verzeiten.
wir bereiten uns ze wer zehant.
nû kurn wir diz einlânt
des burggrâven, der hie ist.
noch sante uns der süeze krist
vor den heiden in die habe.
mit den vrouwen îlte ich abe.
dô ich hendelâng begreif daz lânt,
die künegîn nam ich an die hant,
dâmit die vrouwen, die hie sint,
unde ouch disiu edeln kint,
mit den ich anz gebirge gâht.
dô uns der wint ze lânde brâht,
der heiden her nû sêre nâht,
hundert kalêden wol bereit.
des kieles gesinde nû niht beit,
si volgeten an daz gebirge mir.
ist iu mîn komen liep, sô sult ir
dem burggrâven alle danken hie,
der uns sô tugentlîch enpfie
unde gap uns in angest rât.
sîn tugent uns sô behalten hât,
daz ich ez verdienen niht enkan.
die heiden uns belâgen sân,
nâch tybalt sî sanden hinder sich;
wan, dô sî niht vunden mich
in der prisûn an dem dritten tage,
nû wizzet wol, dô huop sich klage
nâch der küneginne hie.
ir kraft sich dô zesamne lie
unde îlten sêr uns nâh ze varn.
daz kund der süeze got bewarn,
der uns dâ brâhte dem lânde zuo.
sus wâren wir belegen nû,
Tybaldes kraft wir widersâzen.
dô wir hin unde her gemâzen,
wie wir uns entseiten in
 (vor der burg was her unde hin
pfädelaer, drîbok unde blîden
vür vîentlîchez lîden)
der burggrâve, ich unde sîn veter-
nû kom des nachtes ein gots weter,
alse sîn güete wirt dicke kunt,
unde sluog die kalêden in den grunt.
manec herz dâ wart von jâmer wunt.
Der kalêden einiu niht genas.
des burggrâven tugent nû was,
daz er durch unser beider bet
unserm ellende ze liebe tete,
unde durch kristengeloubens êren
geselleschaft uns wolde mêren,
daz die künegîn iht verdrüzze,
unde diu burggraevîn ir lîht entslüzze,
daz an gelouben ir sich süezet
unde kristenzuht ouch grüezet:
daz hât sî mit ganzer lieb getân.
sus geleit der burggrâve uns dan
ûf einer kalêden durch gemach,
daz ir von vorhten niht geschach:
mit vröuden er uns her brâht .>
diu ritterschaft nû elliu gâht
unde erbuten dem burggrâven sich
der küneg sprach: < nû wizzet, daz ich
iwer wird darumbe prîsen sol
unde sô mit liebe danken wol,
daz ez iu bringet êren solt.
ouch sul wir der burggraevinne holt
sîn durch vröuwelîche tugent,
daz sî in kleiner jâre jugent
wîplîcher güete stam sô stîget.
edeler rîter herz ir nîget
durch sô süezez erzeigen .>
Heimerîch sich neigen
begunde zuo der süezen
mit lieplîchem grüezen:
 <wir suln iu ellendes büezen .>
Der künec sich erbôt der schoenen gar.
nû begunde diu ritterlîche schar
sêre wundern dirre erbeit.
der küneginnen wart vil dank geseit
von manegem edeln munde dâ.
grâve heimerîch sî kuste sâ,
der küneg sî vil ofte triute:
 <diu lieb herzenlieb bediute!>
er vie sî dicke bî dem kinne:
 <wol dir, vil reiniu küneginne,
daz wir die vröude hân von dir!>
 <der künegîn nam sî nû von mir,
ich wil nû marggraevinne heizen,
der nam kan mich ze liebe reizen:
er stêt mich hôhe, ich wil in hân .>
der küneg lachen des began.
 <umbe tûsent krône gaebe ich niht in,
er ist mir liep,> sprach diu marcgraevîn
 <ir seht wol, ist er wirde wert:
an im ist, swes mîn herze gert .>
Arabel von liebe rette nû vil.
nû huob sich maneger hande spil,
alhie bûhurt unde dâ stechen.
sus erborten sich die vrechen
vor der küneginnen hie,
diu schowen an diu venster gienc,
mit ir diu klâre burggraevîn
unde die vier meralîn,
juncfrowen, vrouwen rîch gezok.
von pfellor kursât unde rok,
der stuont von golde als ein stok
 (hie was ein rîch gefloriertiu schar),
darunder mocht man nemen war
kleiner hemde wîz sîdîn.
nû muost âne arabel minne sîn
der markîs hie, als er jach,
swie suoze er gebildet sach
Arabel, diu sîn herze truoc.
hie was nû vröude . man gap genuoc.
biz an den sehsten tag daz wert.
der keiser dô urlobes gert
unde swaz der hôhen mit im was.
nû erbeizt under dem palas
grâve roygier von týnant,
dem markîs was er an sippe genant:
der was durch enpfâhen komen.
von dem wart liebez maer vernomen.
dô er gesalwiert den markîs,
er sprach: < iwer hôher prîs
kan sich mit tât wîten zeigen.
wir heten iuch vür den veigen:
nû habt ir in vancnüsse prîs errungen.
ist rîter ie vor sô wol gelungen
in unser zît? des enwaene ich niht
unde waene ouch niemer geschiht
künegen, vürsten, grâven, vrîen.
ir enhabt niht ûf die drîen,
ez muost ein waeger wurf sîn,
sîd ein sô hôhiu künegîn
zwein krônen durch iuch widerseit,
unde der wirde was sô breit:
nû wizzet, daz sî liebe jeit.
Lieb hât sî iu erzeiget wol.
ir lieb iuch nû stiuren sol
âventiur in allen wîs.
der bâbest lêo ist ze parîs:
unde welt ir nû des toufes îlen,
sô enlât ez niht verwîlen,
sendet grâven heimerîchen dar,
ê daz der bâbest von dannen var.
mîn neve kan ez werben wol:
durch iwer triwe er ez werben sol .>
der markîs danket im sêre dô,
der rede wart er von herzen vrô.
der küneginnen sagt er daz.
der vröude begunde sich hoehen baz
durch des toufes zuoversiht.
 <ir hoert wol, wes mîn neve hie giht,>
sprach der markîs ze heimerîch.
 <hêrre unde vater, tuot dem gelîch,
ob ich dîn kint ie wurde,
unde hilf mir abe der swaeren burde,
daz diu künegîn getoufet werde,
vater, in sô hôhem werde,
sît uns der bâbest ist nâhen bî.
daz dîn dienest dâbi sî,
hêrre, des getriwe ich dir .>
Heimerîch dô sprach: < sô rit mit mir,
Berhtram, mîn sun, unde kýbert:
urlobes von dem keiser gert.
den touf an ir dâ enwirret niht:
geêret sich der bâbest des giht,
alse er sô hôhe boten siht .>
Dem künege diu rede wol beheit.
 <der bâbest die reise niht verseit .>
der künec unde heimerîch schieden dan.
die hêrren sich zerliezen sân,
die mit dem künege kâmen dar.
daz grâve heimrîch mit im var,
daz stêt wol unde ist guot.
nû hoert ê, waz der keiser tuot,
ze arabel nam er urlop hie.
diu burggraevîn mit ir gienc.
er sprach: < ich bevilhe iuch got!
mîn lânt, mîn liut iwer gebot
nâch willen muot sol sliezen,
nieman tar des verdriezen.
dâr zuo ich selbe, swie ir welt,
gebietet mir! iu sî geselt
mîn herze, mîn muot durch muoten,
sît ich iuch vunden hân sô guoten.
des vröuwe ich mich vür den markîs,
von dem ir noch seht vil hôhen prîs
durch minnegerendez zeigen.
alerêrst beginnet sich neigen
iwer herze kristenlîcher süeze
als ir iuch minnebernder grüeze
verstêt, der kristenliebe pfliget.
alrêrst iuch unhôhe wiget,
heidenlîcher minne gruoz.
zürnet niht, süeze, daz ich von iu muoz;
durch iwer êre daz geschiht.
ouch enlât des mîn vrouwe niht,
ir triwe iuch gerne von herzen siht.
Zuo dem toufe wil ich iuch sehen.
küneginne, ir müezet liebe jehen
von ir unde unser alten muoter:
vürstinne wart nie guoter
danne diu graevinne irmetschart.
ouch ist darumbe mîn vürvart,
daz ir geruochet mit uns sîn
ze dem toufe unde mit der künegîn.
dâ werden wir iu dienstes undertân .>
sus schiet der küneg von ir dan:
ir liebe zesamne was geweten.
vrîen, grâven wârn gebeten
von dem künege unde dem markîs,
daz sî durch kristenlîchen prîs
Arabel toufe waeren bî.
waz vröuden hie ze hove nû sî?
die vröuden alle entwichen sint.
ich waene, daz terramers kint
von dem markîs ein schimpfen dolt,
ob sî wolt unde obe er solt.
daz sî der wîle verdruzze niht,
manege kurzwîl doch hie geschiht:
ir rôter munt wart niht gespart.
alse dem markîs diu eine wart,
 (die liute muost er vürhten hie,
ald diu burggraevin mit ir gienc
ald der vier vrouwen ein):
sô was im minneliebe schowen.
dô mohte man minneliebe schowen.
bî berhtrames vrouwen,
an der diu minne ouch kunde bowen,
diu künegîn al die wîle slief.
die sî vil dicke umbeswief
durch minnebietens liebe.
torst der markîs ze minnediebe
hie sîn vor den liuten worden,
er het gesünt mit kristenorden,
sît er sî nû hie heime het.
daz beiten im ze herzen gêt.
gehabe sich wol! daz muost nû sîn.
Heimerîch unde die gesellen sîn
von loys kêrten gein parîs.
der grâve was an werben wîs.
den bâbest leo er dâ vant.
nû bereit er sich ze hove zehant
mit rîchem kleide, alse vürsten zam.
mit im gienc kýbert unde berhtram,
die ouch bêde vürsten wâren.
nâch vranzoyser sit gebâren
enpfiengen sî geistlîchen gruoz:
den bâbest sî kusten ûf den vuoz.
darnâch sî ûf stuonden wider
unde kniweten vür den bâbest nider.
Heimerich sprach dem bâbest zuo:
 <vil geistlîcher vater, sît daz du
an gotes stat vür sünde hie sitzest
unde mit geistlîcher lêre uns witzest,
sô bistû von gote der urspring,
des vluz sundeclîchiu ding
mit lêre erweschet unde reint
 (swes herze daz mit gelouben meint),
des unde mit got sich hât vereint.
Nû bistû got an gotes stat,
dîn gebot in gote tuot sünden mat,
dîn güet vil siure süezet.
mit ganzer süeze dich grüezet
Loys, dîn sun, der werde keiser,
des gerehtekeit sih heiser
niht zeiget in ungerihte süezen.
vil kintlîchez grüezen
alse kinde wol ze vater zimt-
dîn heilikeit daz vür wirde nimt,
daz wir dich von im grüezen sus.
sîn diemuot biutet dînen vüezen kus.
ouch solt du hoeren, waz er wil:
des himels vröude, der engel spil
ist des sünders widerkêre,
den valsch geloubens lêre
an toufe unz her verirret hât.
nû ist er sô süez, des tugent sich lât
dicke in süezer helfe kiesen!
Kylloys, mînes kindes, vliesen,
des prîs der heiden kraft verjeit-
alse der vranzoyser lânt wol seit,
daz werdekeit sîn hant beslôz,
des al den heidentuom verdrôz,
swer sîn prîslîch gebâren
sach unde doch in jungen jâren:
sîn tât ir aller kraft beweget-
den hât tschumpfentiur geleget
dem jâmer ze einem pfande.
nû hât in von dem lânde
brâht, die man in wirde ie nande.
Sî was des lândes künegîn,
Terramers barn, der liehter schîn
uns süezet mînes kindes kunft.
ouch hât der touf sigenunft
an ir genomen, daz sî des gert.
nû ist ir werdekeit sô wert,
daz ir dîn wirde sol bieten wirde
durch ir namen unde des toufes girde.
des bit der künec, sô ger ouch wir .>
der bâbest sprach: < sô wol dir,
daz von dir der sun ist geborn,
des verlust nâch gewinne sus was verlorn
unde des vliesen solich vinden vant!>
der bâbest sante dô briefe zehant
dem keiser unde enbôt im daz,
daz er sich bereite deste baz,
wan er âne aller slahte ruon
bî dem rôden z'' aveniûn
solde sîn an dem zwelften tage
durch des hôhsten lôns bejage,
sîd ez der vrouwen nâhen waere,
unde ouch dem lânde kunt daz maere,
dâ got solher dienst geschaehe.
Heimerîch mit balder gaehe
gein dem keiser wider reit.
unde sagte, daz man solde bereit
an dem zwelften tage sîn.
darnâch er zuo der künegîn
Berhtram unde kýbert
wider sante . der beider herze gert
gein ir lieb: des was sî wol wert.
Arabel der touf liebte sêre.
durch des marggrâven êre
ze orans sî balde kâmen.
den markîs sî sunder nâmen
unde seiten, wie der bâbest sprach,
unde wie er in ganzer vröuden jach
unde bat sî willekomen sîn.
der markîs daz seit der künegîn,
daz gap ir muotes vröude vil.
nû bereit sich ûf daz selbe zil
der künec, heimerîch unde der markîs.
diu burggraevîn in alle wîs
trahte, wie sî kaeme dar,
daz man arabel naeme war;
umbe sich selben sorgete sî niht.
sî tete ez durch der liebe pfliht,
daz sî noch in ir pflege was,
nû hiez man ûf den palas
tragen der küneginnen kleider-
ich meine doch ir beider,
der burggraevinnen unde der vrouwen.
nû mocht man rîcheit schowen
von maneger hande pfellorkleit.
diu burggraevinne zuo ir seit:
 <het ir ein vrouwenhemde nû,
des rîcheit sich gelîchet zuo
disen reinen pfellen hie,
sô wart küneginne nie
gekleit sô rîch ûf kristenerden,
noch niemer mê kan werden .>
sus sprach sî zuo der werden.
Diu pfalnzgraevin des entwürt ir:
 <vrouwe, man het bereit mir
ein hemede, daz ist sô kluog,
daz nie vrouwe bezzerz getruog
noch enhein sô schône.
ez ist geworht ze liône
unde ist von rîchem werke kluog .>
daz hemde man dô dar truog,
daz was mit golde genât sô wol,
buosem unde ermel berlen vol
daz ez doch was ze doln.
nû hiez diu burggraevinne holn
ein hemde, daz was dem ungelîch,
des tiure was sô werkesrîch,
daz jenez dûhte bî dem swach.
diu burggraevinne zuo ir sprach:
 <daz hemde zimt wol küneginne .>
diu künegîn sî bî dem kinne
vie unde kuste sî sâ:
 <swie wir doch waeren in leide dâ,
sô wol mich, daz ich iuch ie gesach!>
der vrouwen munt dô aller jach,
daz hemde gelîch dem niht waere.
daz ander gap diu minnebaere
Diunalden, der meralin.
dise rede lâzen wir nû sîn,
von dem werke wirt mê geseit:
diu künegîn ist nû gar bereit.
der markîs unde sîne gesellen,
sehen, waz die tuon wellen!
in vröuden schiet hin diu stunde.
der tag nû nâhen begunde
nâch sînem alten vunde.
Der markîs sich hie sûmpte niht.
des bereitschaft man nû siht,
kleider, örse unde schoen pfert,
der varwe gein vrouwenkleit sich vert,
swarz, wîz unde apfelgrâ,
sumelîchiu bunt, diu vant man dâ,
der wart dem markîs vil gesant.
Bernhart im gap von brûbant
zwei schoeniu ors durch liep enpfâhen.
diu triwe lag im nâhen,
die im diu liebe machete zam.
der pfalnzgrâve berhtram,
der sît oranse hât gepflegen.
des triwe het sich niht verlegen
gein dem markîs unde der küneginne.
der erbôt er solher liebe minne,
daz man nû wol triwe dâ vant.
zwelf scharlachen von engellânt
unde alse manec rîch baldekîn
gap er hie der künegîn,
zwei gespenge, vier rîch tassel
unde dem markîs vier örse snel.
der gâbe het er niht genomen
wan durch niu enpfâhens komen
unde er in durch liebe bat.
ganziu lieb het wol dâ stat,
dâ wont niht valsches under.
dem burggrâven gap er sunder
ein schoen ors unde dem emeral.
in sînem herzen sich niht hal
ganziu lieb âne underval.
Des burggrâven pflag der markîs wol.
nû kam der tag, daz man sol
durch toufen zuo dem bâbest varn.
ouch wolt der keiser des niht sparn,
er kom hêrlîchen dar.
der markîs nû alsô var,
daz êre sîn geverte sî.
nû wâren im noch durch liebe bî
swaz ich ir vor hân gezalt.
der triwe was noch ungevalt,
sine vüeren prîslîchen mit
alse vor durch enpfâhens sit.
ouch hât gelernet in der stunde
Arabel, daz sî wol kunde
in dem touf sich entsagen.
nû begunde man ab orangse tragen
ûf die soumer rîcheit vil.
videln, harpfen, rottenspil:
der palas dicke lûte erklânc.
ouch huop sich vil grôz gedranc,
ê man geleit die soumaere;
wan die truogen alsô swaere
bettewât unde vil matraz,
von golde unde silber manec vaz
unde ouch sumelîch von gesteine
in golt gesenket reine.
dâr zuo von rîchen vrouwenkleiden
minneclîcher schowe weide
swer solt hie ze hove vant.
Kandarîs sich underwant
kamer unde soumaer zehant.
Den touf er ouch enpfâhen wolt.
silber, gesteine, pfelle unde golt
unde al der küneginne kamer,
ahzek soumer, die nam er,
die gar die kamer truogen.
ouch het er mit vuogen
ein rîch gezelt ûf geladen.
daz wart ûf týbaldes schaden
ze aveniûn ûf geslagen.
zehen soumer daz muosten tragen.
dô ez nû allez was bereit,
Kandarîs nû vür reit
vor den soumern, daz was sîn reht.
einschilte riter unde manec kneht
volgeten vor gein der stat.
der künegîn man gezogen hât
ein pfert, daz ir der keiser sant.
des pferdes schoene mich ermant
daz diu magt amander reit,
dô ir junalet tete sicherheit
ze karitol vor der künegîn,
dâ vil liehter antlüt schîn
vil rîter herz ûf minne twanc.
diu âventiur diu waer ze lânc,
dâ von er sicherheit hie bôt.
künec prinel was nâch ir minne nôt
unde het gesworn einen eit,
er wurde betwungen sicherheit,
daz er niemer kaeme wider.
sus valt er disen rîter nider.
diu tjost im gap ir minne sider.
Vor tungenal sîn tjost ouch sluoc
einen rîter, der prîs genuoc
ouch het, daz was segremors.
sîn süeze amýe dulcicors,
diu vianze pînte sere.
nû tete nâch minne lêre
der markîs gein arabeln hie.
an sînen arm er sî vie:
 <ich wil dich durch kristenruom,
süeziu, küssen in dem heidentuom
Tybalden ze leide .>
des lachten sî dô beide,
Arabel unde diu burggraevîn.
der burggrâve sprach dô wider in:
 <ir minne sich iu hât geselt:
si ist iwer, tuot swaz ir welt!>
er huop sî ûf unde kust sî dô.
sî beidiu wâren des toufes vrô:
diu liebe wol ze minnen zam.
der burggrâve tete nû alsam:
mit kusse er huop die sînen dar
ûf ein pfert, daz was blâncvar,
ein ôre swarz, daz ander rôt.
ein strich sich durch den rucke bôt
hin ûf den zagel gar ze tal,
des varwe rôt unde doch val.
diu hielt bî arabeln dâ.
pferet swarz, rôt unde apfelgrâ,
der zôh man ân zal den vrouwen dar.
nû was bereit diu minneschar.
man nam hie minne süeze war.
Ûf die soumer wart geleit
manec rîch, toufbaere kleit
knappen, ritern, den vrouwen hie.
der emeral zuo dem markîs gienc:
 <nû wil ich, tugentlîcher degen
wîp unde kint ze wâge legen
durch iuch unde durch den hoehesten got
unde durch der küneginne gebot,
durch die ich hân geliten nôt,
diu mich des bat unde gebôt
sît sî kristenê nû gert
durch iuch, wan ir sie liebe wert,
der sî mit rehter liebe pfliget.
ob gein iu mîn saelde nû vür wiget,
sô daz ir prîs zeiget an mir,
sît ich lêhens eigens nû enbir,
daz tiurt iuch an werdekeit.
mîn dienst mit dienst iu ist bereit
iemer, al die wîle ich lebe.
götlîchiu helfe mir daz gebe,
daz ich iu beiden gediene sô,
daz iwer wird sîn werde vrô
unde ich getiurt von iu beiden!>
 <wir sîn iemer ungescheiden;>
sprach ze dem emeral der markîs,
 <iwer triwe unde iwer hôher prîs,
den arabel mir hât von iu geseit,
des enwiste ich niht, unde ist mir leit,
daz ich iuch niht baz gehalten hân.
mîn triwe daz sol nû understân,
diu iu wirde unde êren gan.
Sît vrô unde gehabt iuch wol!
unser beider triwe iuch lieben sol,
den touf sul wir iu lieben baz .>
darnâch der markîs nû ûf saz,
der burggrâve unde al diu ritterschaft.
den markîs twang liebe kraft:
der küneginne zoum er dô nam.
Arabel daz vür liebe nam,
manegen blik sî an in warf.
der markîs nû niht beiten darf,
künec unde bâbest sint bereit.
nû was daz velt rîch bekleit
mit rôten rôsen unde kurzem grase.
manec rîcher bluomenwase
daz velt hie beschoenet.
der vogel stimme doenet,
daz manec voreht des erhal.
ouch was daz velt überal
mit gezelden wol bedecket.
manec rivier, des vluz dâ erwecket
senek gemüete, swen daz twanc.
vil klârer vlüzz überswanc
der heid rôsen ûf der blâniur.
manec reine wîbesbilde gehiur
ûf dem plân in den rôsen wuot.
ouch het bedaht der boume bluot
vil gestüel von bluomen rîch.
diser rede ich hie entwîch:
vil bluomen was hie veldes dach.
diu gezelt man eine mîle wol sach,
den man vil rîcheite jach.
Vil gezelde was vor aveniûn.
waz nû der keiser welle tuon
unde ouch diu künegîn sîn wîp?
diu hât geziert ir süezen lîp
gein arabel durch liebesehen.
hie sol man triwe gein liebe spehen,
diu triwe sich hie gein liebe wiget:
ob lieb hie triwe an gesiget,
daz ist der liebe lieb . unstaet
vrô wendelmuot die liebe maet
mit der virwitze segens abe.
man wil, swâ liebe triwe habe,
daz diu lieb niht gaehes zergê.
nû bedaht hie bluomen unde klê
daz velt den rôden gar ze tal.
vil rîcher gezeld sich niht hal,
ûf geriht in vil maneger wîs.
nû het ouch hie kandarîs
Tybaldes gezelt ûf geslagen.
hie mohte man von rîcheite sagen,
swer des paulûns nam rehte war.
von reinem pfellor was ez gar
maneger hande varwe gesniten:
vorn wie tybalt kom geriten
von gejeides kurzwîle,
unde wie durch enphâhens île
Arabel im engegen gienc
unde in mit minne kus enpfie.
anderhalp ein schoen gestüele was
von liehten bluomen unde gras.
vil megde dâ die bluomen las.
Vrô vênus was hie ir weide,
daz sî hie sâzen beide,
diu sî beidiu in liebe twanc.
unminne werben was noch kranc
ir beider liep ze stoeren.
von der dritten sult ir hoeren:
daran was kurzwîle vil,
bûhurt unde ritters spil.
Tybalt daran den prîs behielt,
von der diu sîn vür eigen wielt.
diu vierde want, diu was hie:
ein wek gein einem voreht hie
wol geblüemt nâch meiensiten.
mit zwein valken sî beidiu riten.
der meie sich het erzeiget.
der valken sich eier het gesteiget
ze stôze nâch einem vasan.
diu vünfte want, dâ stuont an
daz ze sehenne was sô guot:
wie in einem rivier wuot
manec schoene bilde durch vische vâhen.
etlîchiu het in ûf ze nâhen
gehaben daz hemde, daz man lîht siht,
des ein herze wol vür vröude giht.
diu sehste want, diu was rîch,
den vünfen gar ungelîch.
darinne ein rîch bette stuont
daran diu minne unminne suont
zwischen tybalt unde der künegîn.
ouch saz, alse ich bewîset bin,
vor in vênus, diu gottin.
Tervigant saz schône
unde appollo in einem trône,
gekroent in gotlîcher wunne.
iewederhalp mân unde sunne,
gestirnt alse ein himelrîch.
dirre göte iegelîch
einen brief lie ze tal,
der beider sprechen sich niht hal,
swer ez heidenisch kunde lesen.
der eine sprach: < iwer beider wesen
in liebe von uns gehoehet sî.
ouch sult ir sîn unminne vrî:
unser gotlîch kraft iu daz gît .>
der ander sprach: < diu bî dir lît,
ein wîser sin sî beslieze,
sô daz sî minne niht verdrieze.
ir minne habe minne welens gewalt
unde êr an manheit ungevalt
in heidenischem prîsen .>
dirre bilde wîsen
in dem samît was mit golde erhaben.
ouch was mit reinen buochstaben
diu bilde betiut unde ir tuon.
daz gezelt vür aveniûn
mit vlîze ûf geslagen wart.
rîcheit sich hie niht spart
an manegem bilde, als ez lebt.
ein huot ob dem gezelde swebt
von rîchem pfell, darûf ein ar
von liehtem golde nam man war,
des glânz daz gezelt erlûhte gar.
Vil rîcher lîsten ziert die winden.
daran mocht man vinden
vil tier in den samît geweben
von golde, alse sî solden leben,
der ougen wâren berl wîz.
an den wintseiln lag ouch vlîz,
die wâren von portsîden.
ouch was von reinem snîden
zwelf knöpf ûf dem gezelde,
die man ûf dem velde
mê denne eine mîle kôs.
von weter ir schîn sich niht verlôs.
man sach ie ûf der wende zwên.
hie ob dem huote sach man stên
einen grôzen knopf von golde gar,
darûf ein spiegel, darob der ar,
von dem ich vor hân geseit.
daz was durch die kluokheit,
daz man sich in dem spiegel sehe,
unde in des schîn verjehe,
ob in an zuht iht missezeme,
daz sî der schîn dâ von neme.
des gezeldes pflag kandarîs,
mit im manec heiden wîs,
die den göten wâren enpfaren.
dise rede sol wir nû sparen:
diz gezelt arabel kôs,
dô sî riten sorgenlôs
ze aveniûn die strâze hin.
zuo dem markîs sprach diu künegîn:
 <wol mich, daz ich, herr, bî dir bin!
Hêrre, sihestû jenez schoene gezelt?
wie daz zieret der bluomen velt?
Tybaldes daz was unde ist nû dîn .>
 <vil süeze vrouwe unde vröude mîn,
des wil ich mit liebe danken dir,
ob du wilt liebe halten mir,>
der markîs zuo der süezen sprach.
 <mîn liebe dir ie liebe jach,
ouch wil mîn triwe dir triwen jehen .>
nâch der rede begunde man sehen
von pfellor manec lieht banier.
ouch kuren sî dô schier
den künec mit sîner rotten komen.
über eine wîl dô wart vernomen
manec busûne unde tambûre slag.
der markîs sich nû niht verlag,
dem ward ze sînem orse gâch.
bedaht mit pfell daz gienc im nâch
unde dem burkgrâven daz sîn.
dô sprach diu schoene viversîn
dem burkgrâven ir wirte zuo:
 <hêrre, daz man im alsô tuo,
daz mîn vrouwe iht werde verdrungen!>
diu orse schône sprungen.
dô der markîs nû ûf gesaz,
kusses er dô niht vergaz.
dem emeral bevalch er sî.
der burkgrâve reit im bî,
des ors ouch wol in sprunge gienc.
Kýbert dô bevalh er hie,
der er vergaz mit liebe nie:
 <
Bruoder, lâ dir bevolhen sîn
Arabel unde die burkgraevîn!
daz gedrenge wirt grôz .>
nû kom ein bûhurt, des stôz
vil ganzer schilt ze stucken kloup.
des melmes rêr den helden stoup
sô teilte mit, daz manz bevant.
nû hurt der keiser al zehant
hin dâ er arabeln sach.
daz gebende er ir von dem munde brach
unde kuste die minneklîchen sâ:
 <diu künegîn ist uns nâch,
der vröude ist ganz, ob sî dich siht,
 (in den bûhurt getorst sî niht)
unde unser muoter irmenschart
ouch wil dich sehen . der kiusche bewart
ist her an untaete kranch,
der reise soltu ir sagen danch;
ir junger lîp der ist ungewon .>
den künec der bûhurt treip hin von,
daz er muost zuo der ritterschaft.
der bûhurt sich in einander haft,
daz ez wol ein junger turnei was.
velt unde manec bluomenwas
von den orsen wart getretet nider.
diu ritterschaft erbeizte sider
unde sâzen ûf diu pferit sâ.
nû was ouch diu küneginne nâch.
der wart ein rûm gemachet.
Arabeln herze lachet.
diu grôze vröude daz machet.
Der küneginne grôz êre geschach.
diu burkgraevîn dô zuo ir sprach:
 <alse sich diu küneginne habe
enploezet, sô sült ir abe
den slôier tuon unde küssen sî
unde graevîn irmenschart, diu ir bî
haltet, der enbiet iuch sô,
daz sî des gruozes werde vrô.
daz êret iuch unde tuot in wol .>
nû was daz velt alsô vol
gezelte, daz man kûme weg dâ vant.
ouch kom diu künegîn zehant
mit einer storje lieht gevar,
daz wîbesbilde wâren gar,
der schoene dem meigen schîn genam.
dô si nû arabeln nâhen kam,
ir gebende sî von dem munde brach.
in liebe sî ze arabeln sprach:
 <bên sê venûz, dûze dam!
wol uns, daz iwer minne sô zam
der heiden zorn hât gemachet!
ir kraft von uns nû wirt geswachet:
wol uns, daz wir iuch lieben, hân!>
vrouwe irmenschart umbevie sî sân
unde kuste sî wol drîzeg stunt:
 <wol dir, vil süezer rôter munt!
mîn kint nâch gewinne dich hât gekust .>
weinende sî si druhte an ir brust:
 <vil süezer zart, sô wol mich dîn!
wol dir, vil reiniu künegîn,
daz ich nû sol in vröuden sîn!
Wol mich der wîle! wol mich des tages!
wol mich der süezen minne bejages,
des mîn kint hât an dir bejeit!
daz hât zerstoeret uns herzeleit,
sît uns von dir ist widerkomen,
den ungelücke uns hât benomen!>
daz wort âne zeher niht ergie.
Alýze si ouch umbevie,
diu kuste si oft mit zehers valle,
darnâch die hoehesten alle,
der was doch mêre denne hundert.
die küneginne ir schoene wundert,
dô arabel unde die burkgraevîn.
diu burkgraevîn kunde den strich,
den het si arabeln mit geteilet.
ir aller schoene was geveilet
an arabel unde die burkgraevîn.
ouch was der meide alyzen schîn
wol ze loben bî den beiden.
von lieben unde von leiden
sî reden nû begunden
des weges kurze stunden.
ouch kusten sî die burkgraevîn
Irmenschart unde diu künegîn
unde ouch alýze diu klâre meit.
der tugende man gnâde seit,
die sî an in het getân.
nû nâheten siu zuo dem plân,
dâ ir gezelt ûf geslagen was.
ouch kôs man in dem spiegelglas
gezelt, velt, heide unde gras.
Man vant hie vröude ûf der heide.
dirre stein gap schînes weide,
daz iegelîch sich selben riet
unde ouch an in wol beschiet,
ob wandel an in waeren.
nû brâht man die minnebaeren
von gedrang in daz gezelt.
ouch was begurt des plânes velt
vor dem paulûn eines schuzzes lâng.
von scharlachen was der umbevang,
ein rîcher hof nâch künege site.
hie was nû niht lânger bite.
diu keiserîn vuor an ir gemach.
zuo arabeln sî dô sprach:
 <müemel, wir süln dich schiere sehen:
der touf mac hiute niht geschehen,
bînaht süln wir in vröuden sîn .>
urloup nam sî zuo der burkgraevîn.
 <unser beider muoter bî dir sî,
der triwe sî dir mit lêre bî,
daz wil ich âne haz lâzen .>
Arabel sî kust aber sân
unde schiet von ir in gruozes siten.
nû kom der küneg zuo geriten
unde der markîs mit im.
er sprach: < mit urloup ich nime
die küneginne mit mir .>
 <nein, hêrre, geruochet ir,
lât si hînaht bî ir muoter sîn
unde hie bî der burkgraevîn,
der triwe ir zeiget liebe schîn .>
Mit urloube der küneg kêrte dan.
alse ich her gesaget hân,
bî im ein grôziu ritterschaft.
nû het man bereit hie mit kraft
swes man durch vröude solde hân.
ouch erbeizte diu küneginne sân.
der markîs si an den arm vie.
der burkgrâve des niht enlie,
er hulfe abe vrôn irmenschart,
von der er vil getriutet wart.
die burkgraevîn huop kýbert,
der wol was wîbes lône wert.
Bernhart unde samsôn,
die zwêne huoben ab vil schôn
swaz bî ir was der hôhen dâ.
ouch kom heimerich nû sâ
gedrabet mit einer storje grôz.
des ritterschaft den hof beslôz.
er erbeizte nider ûf daz gras.
vil sîner mâge bî im dâ was,
doch mêre denne ir waere dâvor.
einem schiltkneht waer lîht ein spor
hie ze hofe abe getreten.
grâve heimerich wart vil gebeten
von der künegîn unde viel in an.
si sprach < hân ich iu lieb getân,
vater unde hêrre, daz lât mich sehen,
daz ich müge kindes liebe jehen,
unde belîbet bî uns hie!>
der zeher ir ûz den ougen gienc.
diu liebe in niht dannen lie.
Sî twang natûrlîchiu sen:
 <lêrt mich, wie ich enphâhe den
unde mit dienste dem genaehe,
des tugent hât sünde smaehe.
alse daz geschicht, sô bin ich vrô .>
Heimerîch muoste ir volgen dô.
erbeizens was nû niht rât.
diu tische man schône geriht hât.
man gap wazzer unde pflag ir wol.
alse vor ich sî setzen sol:
Heimerîch unde diu künegîn,
Irmenschart unde diu burkgraevîn,
der burkgrâve unde der markýs.
des muot nû steig an hôhem prîs,
alse er die küneginnen sach,
der all diu ritterschaft dô jach,
daz schoener bilde ie wurde geborn.
daz suont im nû der heiden zorn.
Bernhart hie saz unde der meral.
dâ bî die tavel hin ze tal
bî den vier vrouwen ein vürste ie saz.
Irmenschart ir liebe niht vergaz
gein ir liebem kinde hie,
die sî vor lieb niht ezzen lie,
alsô vil gekust si an ir.
vil dicke sî sprach: < wer gap dich mir?
der reiner lîp dich mir gebar,
owê sî tugende süeze gar!
daz sî ze saelden sî genant!
ob ich die reinen het erkant,
ir wurde vil lieb von mir gesant .>
 <
Klângêla hiez die süeze,
der ich niht vol nû grüeze,
wan si irretuom noch haltet.
wol vierzeg krôn sî waltet
bî terramer, dem vater mîn,>
sprach arabel, diu künegîn,
 <ich wolte, daz sî bî mir waere .>
nû hôrte man hie vil süeze maere
von dem burkgrâven, der in nû seit
sînes lândes gelegenheit,
unde wie im daz von strîte wart.
nû het diu graevîn irmenschart
dar geschaft rîche bettewât.
dô man nû volledienet hât
unde ouch sich nâch tische getwuoc,
von sîden matraz man dar truoc
unde reiniu bette âne zal.
diu warf man ûf daz gras ze tal,
daz der meige dar het geströuwet.
der blick vil gerender herzen vröuwet,
diu minnesüeze in liebe vie.
nû wart schoen gebette alhie,
hie zwei, dâ ein, nâh sîner stat.
diu künegîn den markýs bat,
daz diu burkgraevîn laege bî ir:
 <daz soltû, hêrre, erwerben mir .>
ditz geschach, diu bete ergie.
diu nacht zuo gâht, der tag sich lie.
in dem gezelt was heimlich vil.
nû lâgen hie der minne gespil,
mit den diu minne süezen wil.
Iegelîcher wirt lag hie eine.
nû wart gelêrt diu reine,
wie sî gebâren solde,
alse man si toufen wolde:
wâ schamende, wâ ungeschamet?
sô man die namen vor ir namet,
wie sî danne solde sprechen?
unde mit worten vrechen
unde mit gelaeze stille sîn.
nû gienc ûf schier des tages schîn,
daz er liehten began.
ouch kom des keisers bote sân,
daz diu künegîn waere bereit,
ê ir der wek wurde verseit
von alse vil welte, diu hie ist.
nû wart in vil kurzer vrist
von den vrouwen gegâht
unde ouch gar zesamne brâht
nâch gotes êren schône.
ê man sî in daz münster vrône
brâhte, dâ ir der bâbest beit,
die rîter liten arbeit,
die der vrouwen muosten pflegen,
ê man si brâhte ûz der wegen
vor gedrenge zuo der münstertür.
dâ was der bâbest gegangen vür,
mit im der keiser unde diu keiserîn,
der liebe hie ganzer liebe schîn
gegen der küneginne pflag.
sî gelebet nie sô lieben tag;
diu vröude vür alle vröude wag.
Diu liebe hernâch doch wandelt sich
alse her wolfram seit; nû hoert mich:
hie ergie doch lieplîch enphâhen.
dô man sî brâht dem bâbest nâhen,
bî der hant er sî gevieng,
mit ir er in daz münster gieng,
nâh ir kybert unde berthram,
darnâh der markgrâve kam.
Gauters unde kybalîn,
die brâhten diu junkvröuwelîn.
der burkgrâve unde grâve heimerîch,
zwein helden wol gelîch,
die burkgraevin brâhten în
unde irmenschart die graevin.
Berhtrames wîp von brubant
unde swaz man der hoehsten vant,
die wurden in daz münster brâht.
Kandarîs ouch nû gedâht,
wie er dem toufe kaeme zuo.
nû hoeret, waz der bâbest tuo:
dô arabel was hinîn,
er sprach: < vil edeliu künegîn.
sît dem willekomen, der uns hât
von niht geworht, des götlich tât
nâch im uns hât gebildet.
swes herze von sünden wildet,
ob der im biutet buoze,
in vaterlîchem gruoze
er den unsünden grüezet,
ob er sich im mit worten süezet
unde schulde nâch gnâde büezet.
Sîn vil götlîchiu guot
gên uns ie mit helfe bluot
unde der süezen, diu in gebar .>
nû wâren ouch in daz münster gar,
die den touf enphâhen solden.
nû nâmen si der minne holden
Arabel unde wîstens hin.
Irmenschart unde diu keiserin,
diu burkgraevin was dâ mit
unde diu süeze benolit,
diu pfalenzgraevin von brubant.
nâch der küneginne wart gesant
von arl, diu kom ouch dar.
der küneginne ein schoeniu schar
von vrouwen hie volgeten nâch.
grave hoygier man hie sach
mit sîner vrouwen, diu was klâr.
ouch nam man hie der schoenen war,
des grâven wîp von gerunde
mit einem rôsenrôten munde.
hie was senebalin, der küene:
von sâmît grasgrüene
des âmýe was gekleidet,
der schoene sich dâ niht leidet.
des grâven wîp von royval,
bî der saz diu von tynal.
ouch was hie diu von lyanit:
grâve ritschart was ouch dâ mit
zwelf gesellen, die warten im.
der von kanar ich war hie nim,
der ich niht wîbes süeze nim.
Hie was ouch der grâve sâniel,
des liut niht wan pybervel
ze kleide truogen: der ist dâ vil:
des âmýs dâ was, an der minne ir zil
zeiget; ir rôter munt sô gert:
er was wol minnekusses wert.
diu saz bî der von blâvie.
daz ich nû nante alle die,
die in von sippe liebe truogen,
iuch sold ir wol genuogen:
ir wurde ze vil nante ich sî alle.
ich wil, daz iu wol gevalle,
daz ich ir sô vil bekenne
die künegîn ich aber nenne:
durch arabeln tuon ich daz.
der bâbest nû niht vergaz,
er segent den touf sâ zehant.
dirr vrouwen schar sich underwant
der junkfrowen unde der meralin.
Arabel der künegîn
sich underwant dô irmenschart
unde diu keiserin, von den sî wart
vil reine zuo dem touf bereit.
von arl diu küneginne si entseit.
der küneg loys was dâ bî:
wer nû mê gevater sî?
der herzog beonet,
unde von kanar grâve hûsinet
 (ob sich der hie iht reche?)
unde kandanûr der vreche.
nû hoert, wer sî verspreche:
Von arl, diu ouch kýburg hiez.
diu burkgraevin niht enliez.
si waere mit vlîz arabeln bî.
ob siu nû bereit sî?
jâ, sî was entnacket gar,
biz in ein hemede was sî bar,
daz zôh in dem stein der bâbest ir abe.
nû hoeret, wa ich ez gelâzen habe:
zuo dem toufe der bâbest gienc,
den man mit vlîze umbevie
mit eime rîchen pfellor wît.
die vrouwen drungen widerstrît,
dâ der bâbest den segen sprach.
dô der segen gar geschach,
der bâbest vrâget, wer sî solde
verjehen unde wie sî heizen wolde?
diu von arle stuont bî ir hie,
dô diu vrâge von dem bâbest ergie.
 <wie wiltû heizen?> < kýburg, hêrre!>
 <sô verteil ich von dir verre
den vîent, der dich verleitet hât
in unwizzeclîche missetât,
daz er sî von dir verfluochet,
des arger list vil enge suochet,
wie er mache reiniu herzen zam.
von der sünde, die âdam
an des öpfels piz erwarp,
swer sider âne touf erstarp,
sît in gebar diu reine meit,
diu ungehôrsam den versneit,
sô daz siu in ze valle jeit.
Du bekenne, boeser geist!
sît daz du dich ze valle weist,
sô gip die êre dem hoehesten got,
von des worten unde gebot
ein iemerval in vellet,
swer sich dir gesellet.
sît du daz von wârheit weist,
sô gip dem heiligen geist
die stat, der du bist gewon,
unde var verfluochet hie von
dirre gottes geschaft:
daz gebiutet dir der hoehesten kraft.
nennet die vrouwen kyburk!
ich beswer dich, boeser vêmurk,
bî der süezen meide sun,
daz du iht mêre getürrest tuon
dirre reinen gotestât,
die dîn valschelîcher rât
in ungelouben slozzen
vil lânge hât beslozzen,
daz du von der entwîchest nû!>
dô aber sprach er ir zuo,
 (diu vrâge ergie drîstunt)
aber sprach des bâbest munt:
 <geloubestû den almehtegen got,
von des gnâde unde gebot
himel unde erde geschaffen ist?
geloubestu sîn einbornen sun jhesum krist,
den diu süeze meit enphie,
dô sî daz tou übergie,
daz gedeonis schaeper lie?
Ob du dem toufe nû triwe leistes,
sô wirstû vol des geistes,
des menschelîcher anevanch
nie gewan sünden kranch,
dô er durch uns des geruohte,
daz er ir magetuom besuohte
unde ouch mensche durch uns wart.
diu geburt uns êven val bespart,
diu von ungehôrsam ergie .>
diu künegîn entwurte hie:
 <jâ, hêrre, daz geloube ich wol .>
der bâbest dô sprach: < mîn vrâge dih sol
von ungelouben scheiden .>
nû sprach er zuo in beiden:
 <geloubestû den heiligen geist,
daz der drîer volleist
ist ein gewalt unde ein leben?
geloubestû, daz dir wirt gegeben
hie antlâz dîner sünden gar,
unde du hiute in der engel schar
teil hâst âne missewende?
unde du nâh des lîbes ende
besitzest die êwegen vröude dort
in der himel vröudenhort?
geloubestû daz, vrouwe mîn?>
 <jâ, hêrre,> sprach diu künegîn.
 <sô wiltû werden getouft?>
 <jâ, hêrre .> der bâbest si slouft
ûz dem hemede, daz sî schein blôz.
drîstunt er ûf sî gôz,
daz ez über al den lîp ir vlôz.
In der drîer genende namen
der bâbest sprach: < du solt dich schamen
nû, vil boeser vâlânt!
sich, dir ist diu vröude entwant
die dîn valschiu luge bejeit
an ir, die nû diu kristenheit
sliuzet unde des toufes nam .>
darnâch eine westerwât er nam
unde sloufte sî der reinen an.
mit süezen worten sprach er sân:
 <nim hin die ungemeilten wât,
vür alle dîne missetât
bring si an daz jüngste gerihte,
dâ got wellet nâh der slihte,
daz du dâ sîst an sünden rein .>
mit vröuden wart si ûz dem stein
gehaben von maneger vrouwen wert.
nû kom der vürste kýbert:
in einen mantel er sî vie
unde truog si zuo den vrouwen hie.
daz westenhemede man nam von ir,
sus saget diu âventiure mir,
durch den markýs daz geschach.
Kýburg man nû nackent sach,
swaz hie was der edelen vrouwen;
anders si nieman torste schouwen.
nû bôt man dar der künegîn
ein hemede kleine sîdîn
blânch alse ein snê, vil reine genât.
ir süezem lîbe zam wol diu wât.
Würmelîn was daz hemede gar.
sî brâhte sîn niht mit ir dar.
zwei jâr worhte man daran.
die velte ich niht geprüefen kan,
sî wâren sô schîne unde sô klein,
daz ich ez wol von wâren mein,
man het beslozzen daz süeze kleit
under eine hant, alse man seit,
unde wâren doch vierzeg ellen wol.
des hemedes naete mit golde vol
wâren nach engelischem site.
die naete ouch heten undersnite
von rîchen berlen unde gesteine,
unde doch niht, dâ diu reine
solde sitzen oder ligen:
dâ was diu nât sleht gerigen
ân gestein, daz ez ze minne niht müejet,
ob ir hemede unde ermel allez blüejet
von rîchem gesteine unde golde.
daz leit hie an der minne holde
nâh dem toufe an ir süezen lîp.
hie stuont ein engel, niht ein wîp,
hie stuont der wünsche übersüeze minne.
nû schouwet si hie diu küneginne
unde stalte sî gar blôz vür sich:
 <nû wil ich sprechen wol, daz ich
sô schoenen lîp gesach nie mê!>
diu vüezel hol, wîz alse ein snê,
herûf gegen der groeze gedrollen:
ich meine an der stat mit vollen,
der süeze mit vuoge was widerwollen.
Ob der krenke sî slôz manec reif.
swâ der gürtel wol entsleif,
diu hüffel den mit senfte hielten.
der minne stat sî hie wielten,
die natûre durch vröude het dar gesetzet.
wol im, der mit liebe ergetzet
wirf ûf der heiden sorgenwân!
einez ich vergezzen hân,
darinne minnefröude lît:
ich waene der selben süeze gît
vil muotes gerenden herzen.
ir lôslîchez sterzen
betoeret vil wîser sinne.
dô nû diu küneginne
angeleit daz hemedelîn
nû gap liehtzobelschîn
daz göldel durch die sîden.
dise rede wil ich nû mîden,
 (
Gýburg ward gelobet hie vil)
von dem göldelîn ich lâzen wil.
die andern man ouch toufte sâ,
bî den was vil vrouwen dâ,
die sî huoben unde hêrren vil.
der toufen ich niht bescheiden wil,
diu âventiur wurde ze lâng.
der markýs kam mit durgedrang
hin, dâ man toufte den emeral.
hie ward in gote grôzer schal.
künec, burkgrâve unde der markîs
den emeral huoben unde kandarîs,
des kunst dem markîs vuogte prîs,
Berhtram, kýbert unde arnalt,
die zuo dem toufe wâren gezalt
jungfrouwen knappen unde ouch man.
alse ich sî reht geprüefen kan,
sô was ir ahzeg unde niht mêre,
die aldâ nâh gotes êre
den touf von dem bâbest enphiengen.
darnâh sî mit dem bâbest giengen
hin, dâ er vrôneampet sang.
umbe den alter ward gedrang
von den, die im nû stuonden bî.
der bâbest sprach: < ich sage iuch vrî
hiute aller sünde, dâmit ir sît
betrogen her von kinde zît,
unde gip mit sêle unde lîp iuch im,
den ich hie vür iwer sünde nime,
wâren menschen unde wâren got,
unde verfluoche hiute der göte spot,
diu iuch betrogen hânt untze her .>
darnâch mit vlîze gap er
in den segen . si sprâchen âmen.
mit grôzer andâht si nâmen
den lîchnamen vrône
von dem bâbest schône.
dô nû daz ampet vollegie,
sâ wurden sî gekleidet hie
vil rîch über die westerwât.
diu küneginn sich bereit ouch hât.
an der mohte man den wunsch nû sehen.
nû alêrste sol man spehen,
die zuo dem touf wurden gesehen.
Seht, waz kylloys hab von den heiden brâht!
nû wizzet, daz im liebe gedâht
der markýs, dô sî ze tische gienc.
die zwô küneginne giengen neben ir hie,
diu burkgraevin unde vrô irmentschart.
durch die zuht daz getân wart,
daz sî was verre komen dar.
nâh in dô gienc ein vrouwenschar,
der was wol zwei hundert.
nû alêrst wirt gewundert,
dô sî nû zuo dem keiser saz.
vil manec ouge sich vergaz,
sus hât diu minne an ir geweidet.
wie sî was hie gekleidet,
des sol bewîsen iuch mîn sin.
mit der künegîn az diu burkgraevin,
diu sî wol het dar gemachet.
ir vlîz hie was ungeswachet:
ein rîcher surkot si bevie,
darunder ein rok, des lenge sich lie
durch den surkot verre nâh.
manegem helde wart hie gâh,
daz er die küneginnen gesaehe.
ob ich nû von ir rîcheit jaehe,
der was mêre denne genuog.
den pfell, den si ze kleide truog,
was geworht âne menschenhant,
alse ich iu vor tete bekant,
von den würmen bî tussangulê.
ein sîdin hemede alse ein snê
gevieng die süezen, alse ich seit ê.
Man mohte hie minnefröude wol spehen,
swa ez sich lie vor dem rocke sehen:
alse vlûr de lys diu kel erschein.
ouch was entworfen sô diu rein,
swer hie lenge unde groeze maz,
unde was der gar an vröuden laz,
der müest iedoch den wunsch hie kiesen.
ein herze möhte ungemüete vliesen,
swer sîn solde nemen war:
diu ougen lûter, valkenvar;
der munt gewelbet unde rôt,
den wangen er sich niht zeiget hinfür;
was ouch diu kel unde daz kinne.
darob diu nase in wunsches kür;
kleiniu ôren sinewel;
lûter lyljenvarwez vel
was ouch diu kel unde daz kinne.
sus wart man eines dâ inne,
daz minne dar durch minne barg.
er müeste sîn an witzen karg,
der sich entseit der hoehe.
swaz ich der welte vor vröuden vloehe,
der hoehe süeze daz an mir zeiget.
owî, wer hât sî dar geneiget?
wes stiurt ers ab dem wege niht?
swaz leit unde liebe der welte geschiht,
ir süeze hoehe reitzet daz.
ich trüege in ofte gerne haz
unde zurnde gên in alse eim huon:
sô mac ich sîn leider niht getuon,
ir süeze hât mit mir ganze suon.
Guot ende ir liep mir geben müeze,
daz ich die liebe hie gebüeze,
die ich gên ir süeze hân.
des wunschet, sît ich guotes gan
reinen wîben unde ir êren.
sol mir daz niht saelde mêren,
ob ich die minne, die got minnet?
swer sich rehte gein in versinnet,
der gan ir êren guotes wol.
vor dem engel man wol loben sol
ein reine wîp durch muotes staete:
ein kiusche wîp wol missetaete,
wölte sî der kiusche tuon gewalt;
ein engel lîhter wurde gevalt
denne ein wîp, möhte er sünden.
ob man mit worten in entzünden
durch minne wolt alse reiniu wîp:
unde trüege er minnegerenden lîp,
man zuge in mit worten hin.
ir êren ruofer ich bin,
dâmit wil ich ir gruoz bejagen.
sol ich mêre von der süezen sagen?
von ir gelenke ist vor geseit,
ê man daz hemede ir angeleit,
dô man sî huob ûz dem stein.
ir wîplîch schoene was hie niht ein,
vil antlütze hie ze tische schein.
darûz sô lûhte doch diu rein,
minnevar in wîbes güete.
manec rôter munt die geste hie müete,
des roete sô sêre glüete.
Man kôs hie minnegerendez brehen:
swâ liep begunde nâh liebe sehen,
dâ muoste der minne süeze sîn.
diu burkgrâvin unde die meralîn,
der schoene was hie ze tische niht swach.
nâch minne man hie geleste sach
von wîbes blicke ze mannes güete.
manec antlütze in vröuden blüete,
vil herzen daz grüezen heilet.
die vrouwen gelîch wâren geteilet,
mit vürsten, grâven undersniten.
hie wart gedient in zühte siten,
alse wol einem keiser zam.
nû schier man ab dem tische nam,
dô nû was volledienet hie.
der alten gewonheit man niht lie,
man bute nâch tische wazzer dar.
darnâch diu ritterlîche schar
den vrouwen kurzet hie die stunde.
vil kurzewîle man begunde:
tanzen nâch des lândes sit,
springen, treten ân undersnit,
kleiniu kint suoze singen.
mit der kurzewîle dingen
den vrouwen man die wîle vertreip.
nû hoeret ouch, wâ der bâbest beleip:
dem wart ouch gedienet hô
nâch wirde, daz sîn gesinde vrô
muoste sîn unde ouch er.
der künec was sîner vröuden wer,
dâ von sîn êre was sîn ger.
Loys von sippe im was gebunden,
dâ von si wol vröude gunden
dem bâbest unde er ouch in.
nû hoert hie von der künegîn,
diu hie in grôzen vröuden saz.
dise vrouwenschar niht vergaz,
si mahten vröude kyburge hie.
hoeret wie ez des nachtes gienc,
dô sî des tages getoufet wart:
der markýs nû niht enspart,
er unde der küneg riten nû
durch grüezen dem bâbest zuo,
der burkgrâve unde der meral,
 (vor der küneginne was hie schal)
Berhtram, arnalt unde kýbert,
der aller herze vröude gert
ze liebe der küneginne.
der markýs trûrete, daz er ir minne
durch den touf solde lânger bîten;
des wolte er zuo dem bâbest rîten.
si enphiengen sînes segens gruoz.
Loys sprach: < iwer güete uns muoz
erlouben, hie dem markýse,
daz er nâch unserre wîse
die hôhgezît bî uns begê.
unde geruochet nâch kristenlîcher ê
im geben hie die küneginne,
diu wol nâch kristenlîcher minne
uns triwe hât erzeiget.
darumbe mîn triwe sich ir neiget:
wir wâren an trôste gar geveiget .>
Der bâbest sprach: < sô tuot ir wol.
iwer triwe mit ganzer liebe sol
den markýs sult ir übertragen.
daz hât er wol bî sînen tagen
mit hôhem dienste an uns erjeit.
sîn prîs hât uns vil werdekeit
erzeiget unde mînem bruoder.
keisers karles vröudenmuoder
von paligân waere abgetrant,
wan des markgrâven hant.
ouch dient er uns ze rôme vil,
dô rômaer nîdes zil
mich blânde unde von vröuden schiet.
sîn swert aldâ durch mich verschriet
daz manec vrouwe beweinet .>
dise rede was nû vereinet.
der bâbest daz mit willen tete.
die küneginne man sâ ze stet
bereit, die vrouwen tâten sam.
der keiser die küneginne nam.
der markýs unde grâve heimerich,
grâven unde vrîen alle gelîch,
dienestman, gemeiniu ritterschaft,
manec storje in vröuden kraft
dâ was, dô si der keiser brâhte.
ir iegelîcher gâhte
zuo dem münster nâh der künegîn,
dâ sî der bâbest leitet în.
dô sî von dem pferde gesaz,
diu burkgraevin was niht laz,
Arabel mit liebe siu niht vergaz.
Ob diu keiserîn noch komen sî,
diu ir hie was mit staete bî?
jâ, vürwâr, unde vrô irmentschart.
aldâ diu küneginne wart
gegeben nâh des lândes sit
dem markîs, der kurze bit
gern an disem dinge sach.
der bâbest der küneginne zuo sprach:
 <dem himel unde erde sich neiget,
unde der an dir erzeiget
wol hât sîner güete schîn,
dem müezestû bevolhen sîn,
vil süeziu tohter unde vrouwe!
daz du vür der engel schouwe
in vroelich müezest beleiten,
den dîn wîsheit von erbeiten
hât brâht durch des toufes êren!
der müeze iu beiden mêren
die vröude iemer êweklîchen!
ich bevilhe dich saeldenrîchen
dem markýs, mînem neven, hie
mit der triwen, alse ergie,
dô sante johannes bevolhen wart
diu süeze, der magetuom bespart
was, dô si den gebar,
des wort besliuzet die welte gar,
unde noch ist maget unde ouch iemer.
ouch soltû dich geschamen niemer:
du hâst den tiursten man,
der schiltes ampet ie gewan.
got hât vil wol zuo dir getân!>
Arabel sprach: < mîn herze sîn gert.
ist er niht künec, doch ist er wert
mîner liebe vür küneges namen.
des namen wil ich mich niht schamen,
ob man markgraevin heizet mich.
werdekeit unde êre, die hân ich
ûf sîne gnâde bevolhen im.
daz minre ich vür daz meiste nim:
ob mich sîn werdekeit wol grüezet,
den kristentuom mir daz süezet
unde ouch liebe, die ich im trage .>
nû hoeret: nâch dirre rede sage
diu küneginne aber sprach:
 <dô mir diu saelde geschach,
daz ich den markýs dannen brâht,
alse ich mir lânge hât gedâht,
 (des ich noch muotes vröude hân),
unde ich ganze helfe gewan
von der vier vürstinne rât,
der triwe uns zwei betriwet hât
 (der emeral enwiste sîn niht):
ob der markýs mir nû liebe giht,
sô sol er durch ritters orden,
die im von mir ze teile sint worden,
der hôh geburt doch vrîet sich,
daran sol er bedenken mich,
sît in mîn liebe triwe lêret,
daz in sô vröude werde gemêret,
dâ von sîn name sî gehiuret
unde sî an werdekeit getiuret.
sîn helfe sî doch vröuden stiuret.
Der markýs sî bedenken sol,
daz sî hôhen namen halten wol.
mîn hêrre, der keiser! unde mîn vrouwe,
mîn muoter! hie der triwe schowe
gegen ir ellende sich sol zeigen.
wir wâren eine wîle die veigen:
sît wir nû genesen sîn,
sô zeig sich liebe in triwen schîn,
daz sî mit ê sô komen zuo,
daz ez noch leit den heiden tuo,
vrouwen unde diu jungen kint,
die von vürsten bekomen sint.
beschihet daz, sô vröuwe ich mich .>
der bâbest sî neiget dô an sich:
 <vil liebiu tohter, daz geschiht;
wirde unde helfe verseit man in niht.
die sol man in bieten sô,
daz sî der wirde werden vrô.
kristenê daz liebet in .>
der markýs sô sprach: < vrouwe, ich bin
vrô, swaz in êren widervert,
mîn wille iuch des niht enwert.
ez ist allez iwer, daz ich hân.
ich selbe iu bin undertân
dienestes, triwen unde muotes:
ich vergizze gar des guotes,
daz ist iwer unde niht mîn.
ey, wolte got, süeziu künegîn,
daz ich iuch möhte ergetzen wol.
mîn triwe darnâch gedenken sol,
daz iwer wirde iht schame dol.
Hân ich vriunt oder mâge,
die mir mit vriundes lâge
triwe wegent, alse ich in wag,
dô ich hievor der marke pflag
 (dâr zuo mich got nû hât gesant),
unde tuont sî mir nû triwe bekant
an dir vil reinen süezen,
die wil ich mit liebe grüezen,
die wîl ich hân lîp unde guot.
swer aber mir liebe tuot
an den, der rât mich hât ernert,
mit dem sich al mîn vröude zert,
daz wol sîn wille daran ergêt.
mîner mâge genuog hie stêt,
die daran mich süln gewern .>
Gauters dô sprach: < swes ir gern
geruochet, neve, daz ist getân.
daz ich vrouwen niht enhân,
sô wil ich der vrouwen eine nemen.
die sol des vil wol gezemen,
 (iwer art mir doch sippe giht)
versmâhet ez mîner vrouwen niht,
der wir triwen alle gebunden sîn .>
 <jâ,> sprach diu künegîn.
 <mîn triwe ez iemer dienen sol.
Gauters, daran verstân ich wol,
daz ir mir ganze liebe traget.
swelhiu der vrouwen iu behaget,
die sült ir nemen, daz ist mîn ger .>
Joseranz unde mîle giengen her.
diu vröude was nû ir aller wer.
Gwigrimanz was wîse,
er sprach: < die triwe ich sêre prîse
an der küneginne hie.
wil mîn oeheim, wir wellen die
êre tuon der künegîn,
daz sî ganzer liebe schîn
wol verstêt an iwerem künne
unde ir wehset vröudenwünne.
unser triwe sî sus ergetzen wil,
wir stôzen iu dehein zil.
sît der markýs uns volge gît,
sô muoz diu vorder hôhgezît
ein vereinde werden gar .>
die meralin man brâhte dar,
die kâmen alse vürstinn zam,
dô man diu maere nû vernam.
diu westerwât was hin geleit,
nâch wunsche sî wâren gecleit.
vil rîchiu schappel, diu sah man
ob reidem, valwem hâre stân,
nâch kristensiten gevlohten rein,
von golde unde von gestein,
iegelîchez wol tûsent marke wert.
ir zuht ouch wol nâch minne gert,
lieht was ir antlütze schîn.
Berhtram unde kybalîn,
die brâhtens vür den bâbest schôn.
diz was in dem münster vrôn,
dâ kyburg ê vor ergie.
bî dem keiser stuont der markýs hie,
der in durch triwe niht von im lie.
Die süezen nû giengen her.
nû sprach dirre unde der:
 <iwer werdekeit diu zaeme wol
dem rîchen keiser, ob man sol
wîbes schoene gern durch minne .>
nû brâht sî diu küneginne
vür den bâbest, dâ der saz.
wîser rede si niht vergaz,
si sprach: < lieber vater hêre,
nû danket der êre
mînem hêrren küneg loys
unde mînem trût, dem accurnoys,
der liebe ich nû ersehen hân .>
dô dise rede was nû getân,
der bâbest gap ze rehter ê
die vier vrouwen, alse er ê
die küneginnen het getân.
dô sprach diu küneginne sân:
 <
Gauters unde joseranz,
Mîl unde gwigrimanz
iwer werdekeit ist an mir schîn.
mîn triwe muoz iemer mêre sîn
des markýs künne geteilet.
diu liebe mîn ellende heilet,
die iwer triwe mir erzeiget.
iwer werdekeit ist ungeveiget
von dirre ê, sol ich leben.
doch wil ich in hie stiure geben,
 (mîn triwe sich gein in nie gebark)
wil iwer wîsheit sîn nû kark,
iegelîcher zehen tûsent mark.
Iu geschiht noch guot von uns zwein,
daran ist zwîfel dehein .>
alhie wart vröude âne zal.
Mîl dô sprach ze dem emeral,
der nâch kristenê nû loys hiez:
 <mîn triwe den markýs nie verliez
in angest an deheiner stet.
mîner swester kint, die schoene dûzet,
her loys, wil ich geben iu.
unde tuon daz, hêrre, umbe diu,
daz ir dem markýs gestanden sît,
unde daz diu küneginne iu gît
an gebürte ein sô hôhez wort .>
swer nû dise rede hôrt,
der sprach dem markgrâven wol.
Kyburg sprach: < die triwe ich sol
verdienen, mîl, ob ich kan.
ich gibe loys, daz ich hân
gegeben mînen vrouwen hie .>
dise rede sich nû zerlie,
vröude hie wart âne undersnit.
der markýs sprach: < vrouwe, ich bit,
daz du diu sehs vröuwelîn,
diu unseriu kint nû süln sîn,
bestatest . der gewalt sî dîn,
an deheiner kost sô schône mîn,
süeziu, noch enfürhte mich niht.
dirre vröuwelîn geschiht
habe hie ganzer vröuden vil .>
bûhurt sich huob unde seitenspil.
der vröude ich niht gelîchen wil.
Vil seitenspil vor kyburg klânch.
diu keiserin seit kyburg danch,
daz sî sô tugentlîche tât
gegen den vürstinn erzeiget hât
unde ouch gên dem emeral.
nû wart vröude âne zal
von videln unde busînen.
man sah vil antlütz hie schînen,
der rehtiu wîbesgüete wielt.
diu künegîn noch allez hielt,
biz die vrouwen wâren bereit.
diu keiserin nû zuo ir reit
unde von arle diu künegîn.
Berhtram unde kybalîn,
Gaudîn unde samsôn
die vürstin hie zoumten schôn.
Gauters unde witschart
von den wart dienest niht gespart.
Gwigrimanz unde mîle
unde joseranz mit balder île
nâch der küneginne zoumten dan
ir amýen durch lieben wân.
rîcheit mohte man hie schouwen
an disen edelen vrouwen,
von pfellor maneger hande brehen.
doch muoste man vor in allen sehen
Kyburg pfell sô liehte schein
von aller hande varwe gemein,
alse ez ein sibengestirne waere.
nû reit diu minnebaere
in ganzen vröuden âne swaere.
Kyburg reit nû niht ein,
zwischen den künegîn zwein
sî reit . der künegîn vröudenrot
unde manec vrouwe, der munt sô rôt
schein, hie bî dem keiser riten.
der bâbest in geistelîchen siten
von dem keiser mit urloube schiet.
ûf sîn palas er dan geriet,
dâ kêrt er hin durch gemach.
die ritterschaft nû durchbrach
manec zunge, die dar wâren komen.
ouch wart der schal nû vernomen,
des vil kranker orse niderlag.
manec lûter tambûreslag
vor der stat durch daz gevilde hal.
hie wart vil lûtebaerer schal,
ê sî kâmen zuo dem gezelde.
zwischen den gezelten ûf dem velde
der bûhurt sô veste wart,
des vil schilde ungespart
hie was durch die niwe.
 <bliwe, hêrre, bliwe!>
mohte man hie sprechen âne scham.
dirre bûhurt niht ende nam
unze hin vür des küneges gezelt.
dâ erbeizeten si verre ûf daz velt
unde kom diu ritterschaft herwider.
diu künegîn ouch erbeizte nider.
ze tal sî huop der küneg loys,
manec vürste yspân unde britunois,
der zuht gegen vrouwen was sô kurtoys.
Man sach hie manec klâr amýen,
der süeze gelaeze sî kunde vrîen
ungemüetes, ob si daz truogen.
nû wart in zuhte vuogen
disiu süeze minneklîche schar
gehaben von den pferden gar.
vrô irmentschart unde heimerîch,
die taten nû wol dem gelîch,
daz siu beidiu wâren ir kint.
die ouch nû erbeizet sint
zuo kyburge, dâ diu gienc.
der küneg loys ouch niht enlie,
er wîsete sî lieplich an der hant.
der markîs sich underwant
der burgraevinne unde gienc ir mit.
nû kunde der vranzoyser sit
in zuht unde an gelaeze wol
Kyburg, ob ich ez sagen sol.
von pfelle ein mantel sî bevie,
dô si nû mit dem keiser gienc,
der was wît unde lâng.
sî kurtoys was ir gang,
sî truog swaere an der minne burde,
ir waere durft daz si entladen wurde:
daz geschach, ob ich es gedenke.
den gürtel ob der krenke
vier reif enbor hielten.
des gürtels sî sô wielten,
daz er sich niht lie ze tal.
underwîlen sich diu rinke hal
an der krenke in der süeze ze tal.
Die rinke ein reif hie underbrach.
vor des rockes buosem man hie sach
driu bilde, diu heten menschen schîn:
ein smareis, safîr unde ein rubîn,
daz was zwei wîp unde ein man,
als ich ez von dem maere hân.
Tybalt ez was unde vênus,
Kyburg daz dritte, diu stunden sus:
Vênus tybalde sîn herze ûz sneit,
ein ander herze sî widerleit,
daz was kyburge der künegîn,
daz sîn ir wart . sus was under in
der wehsel in dem liehten stein.
ouch was gebunden diu rein
nâh der vranzoyser won.
ein schappel dâ lûhte von.
von edelem gestein was daz geworht.
ein jude der het wol unervorht
drîzic tûsent mark darumbe gegeben.
daz was ein krône, diu was eben
brâht ûf daz lieht gebende.
ein reine herze waere ellende
worden von ir süezen blicke.
nû was diu minneschar sô dicke,
die mit der küneginne giengen.
die vürsten sich behanden viengen
unde dieneten disen süezen vor
biz an des küneges gezeldestor.
daz stuont verre ûf daz velt
von der küneginne gezelt,
der lieb hie gap wol minnegelt.
Dienest wart hie niht gespart.
Kyburg nû schône enphangen wart,
dô si in daz gezelte was komen.
von den vürsten sî wart genomen
unde brâht an daz gestüele.
vor dem gezelte bôt sô küele
ein schoeniu linde, der schate sich maz
hin dâ diu küneginne saz
bî loys . der keiserîn
diu von arle muost gemazze sîn,
diu burkgraevîn unde der von arl,
der vil gedienet het ouch karl,
 (der was bî dem touf gewesen niht,
sîn zuokunft man nû gerne siht .)
vro irmentschart unde der accurnoys,
Heimerich unde der burgunoys.
Gauters unde joseranz,
Mîl unde gwigrimanz
mit ir hûsfrouwen âzen hie.
Mîle des niht enlie,
Loys aeze ouch mit der sînen,
der minneklîchez schînen
des keisers tisch hie zierte wol.
vürbaz ich bewîsen sol:
Kybalîn unde bernhart
Samson unde witschart
der juncfröuwelîn gemazze wârn.
man sach hie vröude von den klârn,
die von lieb ze liebe blichten.
der liebe vil vrömede herze erschrichten,
daz sî vor liebe nider nihten.
Nû wâren tische überal
bereit, dâ man ezzen sal,
von edelen vrouwen besazt hie.
iegelicher dâ sîn ampt begie,
alse wol des keisers wirde zam.
vürsten, grâven tâten sam,
der wirde hie ze hove schein.
über alle die plâniur gemein
mit rîchen tischen was bespreit.
den bluomen was dâ widerseit
von allen den, die nû vür truogen.
Kyburg der wirde sol genuogen.
grôzer vröude man hie pflag:
videlen, harpfen was den tag,
des pflâgen vrîen, grâven dô.
Kyburg was hie der wirde vrô.
dô nû hie volledienet was,
die küneginne giengen an daz gras
unde die vier vurstin vür daz gezelt.
ûf des meigen bluomenvelt
vil boume von geblüete rîch
geteilet heten sich gelîch
durch vröude über bluomen schîn.
hie muoste nû ganziu joie sîn:
die künegîn unde die hoehesten alle
hie liefen nâch dem balle.
daz spil kyburge was wol kunt.
sus vertriben sî die stunt
hie mit springen, dâ mit tanzen.
sumelich sich kunden glânzen
unde reidez hâr mit rôsen pflânzen.
Diu vröude wert den tag nû gar,
man nam hie kurzewîle war,
biz daz man aber ezzen solde.
der keiser, alse er wolde
unde alse ez wol nâch wirde stê,
sazte hie die süezen alsam ê.
mit vlîze nam man ir war.
dô nû hie was voldienet gar,
diu süeze schar sich niht schiet,
alse in der minne süeze riet;
dô diu küneginne solt ze bett nû varn,
ir deheiniu wolt nû niht sparn,
sin waer der küneginne mit.
die vrouwen tâten nâh ir sit,
dô mans an daz bette wîst.
diu küneginne was geprîst
in ein hemede, alse ich vor sprach.
dâdurh man volleklîche sach,
swaz si liebes an daz bette brâht.
ir iegelich ir gedâht
si lêren, swaz ze minne was guot:
 <vil süeziu, du solt vrôen muot
haben; dir gêt vröude zuo.
nâh unser lêre du hînaht tuo!>
sprach diu küneginne zuo ir.
 <dise lêre, die tete man mir:
alse er dir sî gelegen bî
unde er darnâch entslâfen sî,
sô lege tougen sîn hemede an,
unde ob dîn sin gefüegen kan,
daz ez würde heimlich getân.
Sih, daz dich iht verdrieze:
dîn oberhemede sîn houpt beslieze,
daz sol an dîme vlîze stên.
darnâch soltû über in gên
in sînem hemede . daz wirt dir vrum.
morgen ich vil vruo kum
unde diu küneginne zuo dir .>
nû het sich bereit, seit man mir,
dise edeler vrouwen schar.
zuo den meralin ouch kom dar
die zwo küneginne schier,
dâ man dise vrouwen vier
ir amýse leite zuo.
des waene ich daz mit willen tuo
die künegîn unde die vrouwen.
hie ensage ich niht von schouwen;
sî wâren doch minneklîch gestalt.
vil lêre wart in vor gezalt
unde wie si solden gebâren.
daz lêrten si die klâren.
dô mans geleit, sî schieden dan
unde leiten dûzet, die maget sân
dem emeral zuo nâch minnewon.
die küneginnen ouch hie schieden von,
iegelîch amýe an ir gemach.
der sumelich decke wart bluomendach,
minne liebe sî daz lêret.
sus wart von minne der meige geêret
in gezelten unde ûf den plân.
hoert, wa ich vor gelâzen hân:
dâ was vröude âne wân.
Die vrouwen alle entwichen sint;
Irmentschart segent ir lieben kint.
diu kamer gar gerûmet wart;
diu burkgraevin unde irmentschart
hie wâren, dô sî sich solde legen.
der markîs des wol trout gepflegen
mit liebe biz an daz bette.
ir beider liep wart nû wette,
die minne dar geborget het.
nû hoeret mir: diz ergêt,
alse diu küneginne gelêret ist.
ir zweiger liebe het niht vrist.
minne mit vollen wart gewert,
swes sî mit liebe het gegert.
der beider pfant wart nû lôs.
diu minne hie solhe liebe kôs,
daz minne lieb wart hie wan.
ob er vor minne het getân,
dô er lag ûf dem matraz,
unde sî vor im geblüemet saz
nâch vranzoyser sit doch niht?
minne het beidenthalp hie pfliht:
ich vrâget die kiusche, ob minne dâ waere?
dô sprach die kiusche: < daz wurde ze swaere,
dâfür ich sîn niht hân,
daz minne dâ wurde getân,
sît si was ein heidenîn.
swie minneklîch waere ir schîn:
dâ waer doch kristenê geschônet,
sô waer mir kranklîch gelônet,
unde waere minne süeze gehônet .>
 <
Dô ich den markýs enzunt,
unde er kuste kyburge munt,
unde mîner liebe minne
sî beidiu liebe brâhte inne-
solt er dâ wesen minne âne?
sô het vrô belicâne
Gahmureten niht hin gezogen,
unde ouch ich an lieb betrogen
den sô sêre ir minne pfant,
daz in ein tjost durch mich erblânt.
mîner süeze ze sêre sîn minne pflag:
Pelycân im noch nâher lag
danne herzelöude mit ganzer liebe.
mîn süeze gelîch einem diebe
dem edelen rîter leben stal:
mîn süeze sich hie güetlichen hal
an arabel, diu nû kyburg heizet.
doch waer ein sterben dâ gereizet
zwischen ir unde dem markîs,
wan daz ir herze was ze wîs.
ich twang si sêr, daz kunde si tragen;
unde waer ir beider minnejagen
balde ze minne ende niht komen,
man het schaden dâ vernomen.
diu geschiht sî beidiu hielt
doch, daz ir minne niht vrävel wielt.
daz gap in beiden pînen,
sît niht gên in torst mîn süeze schînen.
verholn dienet ich beiden.
Uolrich, nû hân ich dir bescheiden
kristen süeze unde ouch der heiden.
Mîn vil tougen grüezen
kan alle zungen wol süezen.
er waere den heiden nie enphüeret,
wan daz sî süeze liebe rüeret,
unde staete mîn liebe zeigete dar.
doch het nâch mîner süeze vâr
ûf dem mer diu zwei erjeit,
wan daz er was sô unverzeit:
des genas sî unde ouch er.
swaz ich sî nû minne wer,
der süeze niht sterbens hât gewalt.
nû, meister, hân ich dir gar bezalt
minne dort unde minne hie .>
Kiusche unde minne ir rede nû lie:
ez mohte wol sîn als minne saget.
dô der beider liep in minne betaget,
nû kom diu küneginne sân.
den markýs lie sî niht dan,
ê verzert wart der minne huon.
waz nû diu zwei gelieben tuon?
der markýs bî kyburge saz;
doch sîn zuht sich niht vergaz,
er waere in einen rock gekleit
von pfellor . darüber er leit
des selben einen surkot.
Kyburge munt sô viurrôt
er kuste vor den vrouwen allen.
nû huop sich minneklîchez schallen,
daz diu küneginne sô erschrak.
ouch was ez verre ûf den tak,
daz ir minne noch liebe pflak.
Der markýs von dem bette gâht.
nû wart rîch presente brâht
Kyburg an daz bette hie.
diu burkgraevin des niht enlie,
si hiez schône behalten
rîcheit von pfellor manegvalten,
golt, wât unde von gesteine.
daz teilt des tages hie diu reine
den vünf amýen unde ouch vrouwen.
ouch mohte man rîchiu kleinôt schouwen,
diu den brûten wurden brâht.
Irmentschart diu gâht
mit der küneginne dar.
dâ wart ouch verzert mit vröuden gar
der minne huon nâch vröudensit.
den vünf briuten wart geteilet mit
von der keiserin unde irmentschart.
dâ von ir habe gerîchet wart
von vrîen, grâven alle gemeine.
ouch brâhte in diu reine,
dô sî nû von dem bette kam,
dâ von gehêret wart ir nam.
ouch wart der markýs hôh geêret.
nû tete er alse in tugent lêret:
ez gap des tages sîn miltiu hant,
alse mirz diu âventiure nant,
zwei hundert ors, âne sîdîn wât,
der diu küneginne genuog noch hât,
von köphen, gürtel unde gespenge.
sî sprach: < dîn muot sich niht enge,
daz sich dir milte lenge.
Hêrre du hâst ze geben wol.
dîn hant sich niht zuo sliezen sol,
diu solt reht gar offen stên.
ungelükke mohte ergên,
daz man uns mit here suohte.
swer denne nû des geruohte,
daz er dîne gâbe enphienge,
unsanfte dir der abe gienge.
unser vürsaz sol gên den heiden sîn:
Tybaldes herze treit daz mîn,
swie sô ich im enpflohen bin .>
ouch gap kyburg, diu künegîn,
an pfelle, an wâte, als ich ez hân,
vingerlîn unde rîchiu vürspan,
wol tûsent mark unde dennoch mêre.
diu künegîn bejaget die êre,
daz man ir sunder tugende jach.
dô disiu gâbe nû geschach
dô truog man ahte pfellor dar,
der vier nâch snê wîzgevar,
darinn von golde bilde.
daz ander wâren pfellor wilde
ân menschenhant, alse ich ê seit,
von tussangulê, wie mans bejeit.
der zwên gap sî der keiserin
unde zwên mit wîzem schîn,
von arl zwên unde zwên alýsen.
der kiusche sî muoste prîsen;
wan küneges kint nie wart sô rein.
daz wol hie an ir zühte schein.
ir minne wân noch was klein.
Wîze pfellor von salamander
sî gap der meide unde ouch ander,
die heten tugende ouch von dem viure.
ir rîcheit diu was tiure.
alse man die pfellor getruog,
biz in daz alter genuog,
sô wart ein viur bereite,
darîn man die pfellor leite,
sô wurdens niwe alsam ê.
daran was niht schaden mê,
wan daz der naete vaden verbran.
sô naet mans von niwen aber sân,
reht alse ez vor bereit wart.
der gap si zwên ouch irmentschart,
zwên der vil süezen von blavî
unde von gerunde . der sâzen bî
von tynal unde von lyanit.
der saz diu graevinne mit
von bêamunt unde von kanar
unde grâven saniels diu klâr,
vrîen unde graevinne vil,
der ich niht gar nennen wil:
si sint vor alle genant.
den wart von kýburge gesant
vingerlîn, gürtel rîch.
sus teilt si in allen gelîch:
ir tugent sich hie niht enleidet.
dô nû kyburg was bekleidet,
mit den zwein künegîn sî gienc,
dâ si der keiser hôh enpfie,
der des durch liebe niht enlie.
Der küneg kom geriten her:
 <ez ist mîn wille unde ouch mîn ger,
daz ich iuch sô schoene hân gesehen.
ich vorht iu waere lîht geschehen,
dâ von sich trüebet wîbes güete.
ich kiuse sô vroelich gemüete,
daz ez durch iuch mir sanfte tuot.
der markýs ist gewesen guot,
sît ir niht betrüebet sît.
iwer hant sô milteclîche gît,
alse mir diu burkgraevinne seit .>
nû wâren vrouwen unde pferet bereit,
die mit dem keiser vuoren dan.
nû vrâget diu küneginne sân,
ob diu lêr volgangen waere.
 <ja,> sprach diu minnebaere.
nû riten sî mit maeren hin
vür daz gezelt, dâ diu künegîn
erbeizet unde der vrouwen gezok.
über die bluomen manec enger rok
sich zôch, darunder hemde blânch
gevalden klein . ir minneswanch
entrat doch die bluomen niht.
swâ man wîp in kiusche siht,
der herze reiner site pfliget,
der trit niht sô swaere wiget,
daz er den bluomen schaden tuo.
die tische wâren bereit nû.
diu keiserin unde der küneg loys,
der von arl unde diu kurtoys
dâ was unde manec edel vranzoys,
der amýen wâren kluog:
vor den kyburc, diu sanft nû truog.
dem markýs gienc sî an der hant,
den man in hôhem muot nû vant.
diu burkgraevin gienc neben im.
der künec sprach: < mit urloup ich nim
die künegîn mînen gesellen.
die anderen sitzen, alse si wellen
unde alse man gester saeze .>
unsanfte ich vergaeze,
ich ensaget des tisches maere:
nû saz diu minnebaere
bî dem keiser unde az mit dem.
ich waene wol, daz ir ouge nem
von dem markýs vil manegen blik.
vrô minne hât ir liebe strik
gegurt umbe die gelieben zwei.
hie wart gedienet âne schrei,
alse manz dem markýs wol gunde.
nû saz mit rôsenrôtem munde
alhie die vier meralîn
mit ir wirten . der bluomen schîn
vil meide houpt hie zieret;
von rîchen perlen was gevieret
manec netze, der schein vil hâr blôz.
man vand hie vröude ze tische grôz.
Hûes unde kybalîn,
Witschart unde gaudîn,
Arnalt unde samsôn,
der zuht hie diente schôn
nâch minneberndem lôn.
Der plân saz hie rîter vol.
si sint genant, ir wizzet si wol.
vrîen, grâven, herzogen,
die sah man hie mit zühten zogen
vür den tisch, dâ der küneg saz.
iegelîcher nâch sînem muote maz
schoen, die iegelîchiu truog.
hievon ist gesaget genuog:
dise hôchzît wert den sehsten tag.
der markys nû mit êren mac
heim rîten; im ist gedienet wol.
nû tete der markýs, alse man sol:
vür den keiser er nû gienc.
ze tal er sich ûf die erden lie,
er sprach: < hêrre, iwer tugent,
diu hât mit wirde niwe jugent
an mir in prîs erwecket.
unde het unheil mich bedecket,
iwer hôher nam daz hât entwîset,
des iwer werdekeit sich prîset
an mir unde an der künegîn.
wir zwei süln iu iemer sîn
triwen unde dienstes undertân.
ob ich vor iht gedienet hân,
daz hât iwer küneglîchiu hant
mit triwen alsô widerwant,
daz mîn vater unde ouch ich,
alse vil ich kan verstên mich,
sô wil ich ze allen stunden
iu dienstes iemer sîn gebunden,
unde lât mich got gesunden.
Iuwer milte an uns ist worden schîn
unde mîner vrouwen der keiserin,
der triwe wol an uns ist betaget.
ob sî wol sippe gein uns jaget,
die hât ir tugent sô erzeiget,
daz es gein ir mîn triwe neiget,
ob iwer wirde geruochet der .>
nû gienc diu küneginne her
mit ir vrouwen, alse ez zam,
dô der markýs urloup nû nam,
al lachent gein dem keiser hie,
der sî ouch lachent enphie.
bî im diu keiserinne saz
unde von arle . der zuht niht laz
hie was, sin erbuten sich ir.
Kyburg sprach: < iwer zuht sich mir
ze hôhe biutet, daz ist mir leit.
hân ich gehabet werdekeit
diu ist des markgrâven nû .>
nû drungen ouch vrîen, grâven zuo,
Heimerîch unde herzog beonet.
diu ritterschaft sich alliu het
bereitet, alse si wolten dan.
sunder ich niht genennen kan.
hie iegelîcher urloupt sich.
diu âventiure wert des mich,
daz der küneg sî mit êren lie,
vrîen, grâven, swaz der was hie.
von arl beleip bî im dâ.
nû kom der burkgrâve sâ,
...mit im diu burkgraevin sîn wîp,
der minneklîcher süezer lîp
was des burkgrâven vröudeschanz,
sîn herze ir neig durch vîanz,
mit in loys, der emeral.
des küneges tugent sich dâ niht hal,
er enphie si wol nâch küneges sit.
nâch kurzer rede undersnit
hiez der küneg ziehen dar
driu starchiu örs rabenvar
unde ganzer harnasch driu,
driu swert, drîe helm, die von niu
ze presente dem künege wâren brâht.
ouch was der örs nôt bedâht
mit rîchen decken unde tehtier
von golde . manec reiniu zier
dirre helm spangen bant.
dâ diu venteilje erwant,
ein rigel die in den helm slôz.
der swerte knopf von silber grôz,
helze unde valz rîch geguldet.
sîn dienst sich künege huldet,
swer im diu kleinôt het gegeben.
der swerte scheide wâren eben
ûz reinem silber geslagen,
sî zaemen künege wol ze tragen.
die scheide slôz ein rîcher borte
sîden . an der scheiden orte
ir pant von liehtem gesteine
oben, ze tal verguldet reine
...
Der künec diu kleinôt wol besach:
örs unde tecke, alse ich ê sprach,
îserhosen unde hersnier
stivalikein unde lendenier,
hürtenier, koufen unde prassel
 (daz ist volles muotes hel,
daz man des bedarf ze noeten wol,
swen ritterlîchiu dol
ze velde alde in strîten jeit):
dem künege ez allez wol beheit.
grôzer rîcheit man im jach.
ze dem markýs er dô sprach:
 <mîn herze iu êrens willen treit,
den muot mir ganziu liebe geit,
die ich iu trage: des enzwîfelt niht.
kraft unde loufes man disem orse giht,
der gan ich iu von herzen wol.
daz ander der burkgrâve sol
ouch nemen durch den willen mîn,
Loys sol daz dritte sîn,
den nû der touf sliuzet.
unde wizzet, iwer werdekeit geniuzet
dienst, den ir uns habet getân.
küneglîch gewalt, den wir hân,
mit willen sol daz widerlegen.
swie uns der tôt het überwegen
an den, die ir habet ernert,
die der heidentuom wolt hân verzert,
iwer mänlîch tât daz underfuor .>
der markýs dô dem künege swuor
...daz helt nie wurde sô unverzaget.
von sînem veter er ouch saget,
wie gar des tât waer ûzerwelt,
wie sî kumber waeren geselt
wan durch sînen wîsen rât.
disiu rede nû ein ende hât.
Kýburg hie ouch gereit wart
unde alle, die mit ir ûf die vart
wâren bereit von ir gesinde.
an der âventiure ich niht vinde,
wie iegelîcher gelâzen wart,
diu kunst ist vor mir bespart;
doch weiz ich wol, ez geschach.
grôze vröude man hie sach
an disem scheiden unde ouch trûren.
sumelîch ellendes sûren
ouch bôt dem herzen swaere.
nû kuste diu minnebaere
Kýburg hie die keiserinne.
man dorft niht vrâgen: hie was minne
an wîben geworht, man sah ez wol.
manec süezer munt, der minnezol
muoste bieten hie von sîner suoze,
in liebe sih bôt ze gruoze,
in dem diu minne kreftig schein.
nû gebôt kýburg diu muotes rein
in lieb hie des keisers wîp.
daz hôrt manec liehter lîp
von manne unde wîbes bilden.
von dem muost ungemuot wilden,
...swem sî durch minne buten sich.
 <mîn süeziu vrouwe, ich ger, daz ich
in urloub mit mir vüere hin
Alyzen, die jungen keiserin
unde vîvianzen den klâren.
daz leben von mînen jâren
wil ich in liebe mit in vertuon.
unde gebent uns die heiden suon,
sô ziuch ich si alse mîniu kint
durch die liebe, daz sî sint
von des markgrâven sippe komen,
des werdekeit ich hân genomen
vür zwô krôn unde tete noch vür drî.
minne unde liebe ist mîn vrî,
swa ich sîn eines niht enhân,
dâ ist minnelieb mir ein wân.
sîn hôher prîs mich des noetet.
sîner triwe tugent mich hât geloetet
sô . daz ich im liebe trage.
vil grôz gnâde ouch ich, vrouwe, sage:
iwer wirde sich hât an mir
sô gêrt, küneginne, daz wir
iu süln danchen iemer mêre
werdekeit tât unde grôzer êre,
ich unde der markýs, mîn lieb amýs.
ich waen, sîn herze ist doch sô wis,
daz sîn triwe gedenket daran .>
dô sprach diu küneginne sân:
 <mîn herze im lieb sippe giht,
süeziu, nû enzwîfelt niht
...
Wir wellen iu gebunden sîn
ich unde mîn hêrre in liebe schîn.
teilt minnelieb dem markýs sô,
daz minnelieb in halte hô,
daz minnelieb im liebe süeze
unde minnelieb in wird in grüeze.
diu lieb wol uns vrouwen zimet:
mannes herze vil vröuden nimet,
swâ liebes minne sô liebet sich .>
diu rede sich schiet, sus lêrt man mich.
manec minnekus dâ ergie.
von arl diu künegîn umbevie
Kýburg ir vil lieben toten:
 <mir unde dem künege ist geboten
ze dienst, alse ir geruochet.
mîn triwe liebe suochet
gein iu durch triwe gelteslôn .>
dô sprach der grâve von naribôn:
 <mîn sun iu beiden wol getrowet.
unde ist, daz saelde an im bowet,
iwer zweier wirde daz hoehet.
dienstes lieb sich niht vloehet
von im gein iu mit êr bieten.
ob sich werdekeit sol nieten
etlîchiu jâr mîn liebez kint,
sô mac untât underbint
mînen werden sun niht geswachen.
staete unde triwe im müezen lachen,
sîn art diu tugent gürtet,
untaete vluz ist ungefürtet
...von im, daz er durch kranch in suoche.
mîn hêrre der künec hie des geruoche,
sît wir gnâde hân hie vunden,
daz wir im iemer sîn gebunden .>
der künec der rede danket sêre.
nâch vröudenrîcher lêre
daz urloub sih schiet dort unde hie:
der keiser mit kýburge gienc.
dô nû die vrouwen wâren bereit,
der maget alýzen man dô bereit,
biz daz sî ir gespiln besant
unde ouch ir tocken în gewant:
der wolt sî dâ vergezzen niht.
lîht âventiur geschiht,
daz ir wirt ein ander tocke,
der minne si ze hôher liebe locke,
danne ir dehein tocke tuo.
nû was ez noch an dem tage vruo.
Vîvianz unde mîle,
Gauters unde gaudîn mit île,
Gwigrimanz unde bernhart,
Jozeranz unde witschart
ich waen die vrouwen ûf huoben.
dâ wart ein minneklîchez truoben
von süezen ougen mit zehers unden,
die sich aldâ vür rôte munde
mit stiller rêre valten nider.
nû was herdan unde wider
ze ors diu ritterlîche diet.
der keiser von kýburge schiet
...biz sî ûf daz pfert gesaz.
der burkgraevin er niht vergaz,
er naem ir zoum durch condwieren.
die minneklâren unde die vieren
mit lieb man ze velde brâht.
Heimerîch zuo kýburge gâht
unde diu graevîn irmentschart.
diu keiserîn sich het geschart
mit einer rîchen vrouwenschar.
die wâren zuo den pfereden gar,
hie kêrten kýburge zuo.
dô si kâmen ze velde nû,
dô sach man trûrens underbunt.
diu keiserin vil manege stunt
Kýburg zuo ir in liebe gevie:
 <owê, süeziu, unde soltestû hie
bî mir sîn, des vröut ich mich!
doch sol ich sehen dich
dâ heim, vüeget ez sich mir.
unde wizze, daz ungescheiden wir
in swesterliebe müezen sîn .>
nû zoumten die vier meralîn
ir wirte hie, alse ez wol zam.
der markys urloup nû nam
ze dem keiser unde der künegîn.
bîten mohte nû niht lânger sîn.
mit grôzer liebe nû schieden sî sich.
dannen kêrt kýburg, sus waen ich,
gein orans unde graevîn irmentschart.
vil dicke von in gesehen wart
...
Bêdenthalp doch ritens hin,
hie kýburg, dort diu keiserin,
heim, alse daz wol zam.
Kýburg nû alýzen nam
unde sprach ir lieplîchen zuo.
dô sî orangse nâhten nû,
dô wurden sî enphangen wol.
diu graevin irmentschart sol
Kýburge lêren hûsfrouwe sîn.
nû was gesenft der heiden pîn,
den der markys het erliten.
ouch was hie vil ungebiten,
die vrouwen huop man alle nider.
ouch truogen die kamerer wider
der rîcheit, swaz der beliben was.
Kýburg gienc ûf ir palas
grâve heimerîch an der hant.
graevin irmentschart sich underwant
des gescheftes gar ze hûse hie.
der kamerer zuht nû niht lie:
swaz man ze tische solde hân,
daz was bereit . ûf truog man sân.
mit vröuden sî nû wâren hie.
Kýburg die burkgraevin vie
bî der hant unde wîste si dan,
dô sî ze tische solde gân.
ouch brâht mîl unde vîvianz
Alýzen, der ein rôsenkranz
bedaht daz hâr nâch meide sit.
ob tische wart süezer undersnit
dâ von meiden, dâ von vrouwen.
man mocht sî nû in vröuden schouwen
...
Nû wâren sî von leide komen
unde heten an sich den touf genomen,
daz vröut der helden massenýe.
Kýburg des wunsches amýe
von der graevin wart gelêret,
daz sî ofte an tugenden êret
gein den, die oransche suohten
unde ouch ir helfe geruohten:
minn helfe der mit willen pflag.
diz wert biz an den tag,
daz diu küneginne sich wol verstuont
nâch kristen orden . alse noch tuont
vil edel vrouwen, ê ir scham gewon
bî niwen wirten . hie lâzen wir von:
Kýburge hie alsam geschach.
Irmentschart dô zuo ir kinde sprach:
 <mîn tohter ist nû bewîset wol
diu künegîn, sun, daz dir niht sol
umbe hûsêre wesen leit .>
ouch het alýse nû diu meit
gewont, daz sî was gerne dâ.
über kurze tage sî sich sâ
schieden mit urloup dan.
alse ich iu ê gesaget hân,
dem burkgrâven sî danchten sêre
unde der burkgraevîn durch die lêre,
diu mit zühten an kýburge schein.
manec rîcher pfell, vil edelstein
von in zwein der burkgraevin wart.
sus schiet sich graevin irmentschart
...
Sî vuoren heim gên nâribôn.
Kyburg nû lebt schôn,
sît sî des lândes vrouwe was.
velt, bluomen unde gras
mit rosse trit was gar geschônt.
daz lânt nieman hônt,
sît der markgrâve nû der marke pflag.
reht gerihte gein schulden wag
meintât mit wâge schîn:
Karls lôt muost ûf der wage sîn.
diz wert biz in daz sehste jâr,
des haz unde leit mit nîdes vâr
aller vranzoysaer lânt entworht,
unde tybaldes verlorniu minne worht,
daz bluotes unde daz lânt betouten.
mit jâmer die kristen bouten
mit gedinge ûf zwîfels gruntveste:
den wal kýburg borwol weste.
daz lâzen wir sîn, ez ist geschehen.
nû begunde der burkgrâve jehen
wider den markîs, sîn waere zît:
 <mîn ding, hêrre, alsô lît,
alse iu, hêrre, ist wol kunt .>
der markgrâve schuof dô ze stunt,
daz der burkgrâve wart bereit.
waz ob ich von vil êren seit?
der wart in erboten vil,
daz ich iu nû kürzen wil:
der markýs sant in mit êren dan.
dô daz urloup was ergân
...
Mit vil rîcheit daz ergie.
diu küneginne sî zuo ir vie
unde kust sî wol tûsent stunt:
 <aller mîner vröuden vunt
was, dô ich iuch süezen vant
unde mich beslôz der kristen lânt.
des wil ich iu iemer triwe tragen .>
der zweier minneliebejagen
betowet rôsenrôtiu wange.
daz urloup was nû niht lânge.
Berhtram unde gerhart,
Buob unde witschart,
Hûes unde arnalt,
die wâren ie an taete balt,
den burkgrâven beleiten dan.
der markýs hiez dar ziehen sân
daz ors, daz im der küneg gap,
des kraft getorst in dem wâlap
vesteklîchen herten.
daz sante er sînem geverten
dem burkgrâven von tuninât
unde swaz im der künec gegeben hât.
sus schiet er gein rivetinet.
Kýburg ouch gegeben het
der burkgraevin kleinôdes vil.
nû was nimer beitens zil.
ir juncfrouwen kleinôt ouch geviel.
nû vunden sî kalêden unde kiel,
in der habe daz gesinde gesunt
......
Sus vuorens heim . dise kêrten dan.
nû hoert, wa ich vor gelâzen hân
von jâmer, den ich muoz noch sagen.
nû begunde nâch ritterschafte jagen
Vîvianz mit vrecher tât.
swie klein er doch der jâre hât,
swâ er ie turnieren vant,
dâ wolt er sîn, biz er bekant
ritterlîcher taete spil.
biz an des sehsten jâres zil
diz wert, als daz maere giht.
vröude het hie hovepfliht
von maneger kurzwîl komen.
ouch hât der markys genomen
zuo im sîne junge mâge,
der muot gebârt niht trâge
swâ man prîs bezalte.
der junge unde ouch der alte
sich zerten in prîses sehen,
daz man ir tât muost jehen,
daz sich diu niht kunde zweien,
biz sich gezôch gein einem meien,
gein den pfingestlîchen zîten,
daz velt unde owe wîten
sich hât geblüemet unde gekleidet.
des süezen meien weide weidet
über velt, boum unde walt.
nû kam der grâve arnalt
ze orangse durch kurzwîl geriten
gên kyburg sô in vröuden siten
...enpfie, als ez ir tugenden zam.
den grâven sî bî der hant nam
unde satzte in neben sich:
 <ey süezer vriunt, wie mocht ir mich
sô lânge mîden unde den markýs?
aller mîner vröuden wîs
ist zuo des markgrâven künne.
der hoehsten liebe wünne,
die mîn herze gehaben kan,
ist, sô ich sihe ir einen an.
ir trôst mich ze vröuden leit.
swaz ich in leide hân gebeit,
daz hât ein saelden ende genomen .>
nû was der markýs komen.
dem wart des bruoder komen kunt.
dô er erbeizte, er gienc ze stunt
zuo der künegîn, dâ er in vant.
er tete hie bruoder lieb erkant,
sîn rîche enphâhen in brâht des inne.
ouch sprach er zuo der küneginne:
 <nû pflig sîn, vrouwe, als er dir sî!
wizz, er ist uns mit triwen bî!>
daz vröut der küneginnen sin.
nû schier gienc ûf den palas în
Vîvianz unde diu ritterschaft.
Arnalt wart mit lieb kraft
enphangen, als daz ze hove zam.
diu küneginne nû wazzer nam,
grâve arnalt unde der markys hie.
diu küneginne des niht enlie
 ...einz mocht wol sîn
Arnalt unde diu künegîn,
diu schoene alýze unde der markýs.
hie wart gedient in zühte wîs.
ganzer wille sî dâr zuo treip.
der grâve nû aldâ beleip
wol ûf sehs tage vrist.
Arnalt sprach: < daz du sô bist
hie heim unde niht tagalt pfligest!
schaffe, daz du sô iht ligest!
du hâst hie junger mâge vil,
den wol tuot ritters taete spil.
betrahte daz unde volge mir!
mache uns vröude, ê ich kom von dir!
sîn ist wol zît, daz man daz tuo .>
nû hôrte diu küneginne zuo,
der disiu rede vil wol beheit.
sî sprach: < er hât dir wâr geseit,
ez zimet dir wol nâch dînem komen.
dâ wirt vröude von vernomen,
sît sî sô hôher arte sint.
unde ob ir sumelîchiu kint
in jâren sîn, waz ist darumbe?
die wîsen lêrn den tumben,
biz er manlîcher tât gewon!>
an dirre rede lie niht von
 <daz ich in wil des bringen inne,
ob ich in von herzen minne.
sîn art wirt von mir gehoehet.
sîn tugent zuo mir hât gefloehet
vil liebe, diu mich hât ergetzet,
ob ich an liebe was geletzet.
sîn prîs wirt von mir getiuret,
sît sich sîn triwe sô hât gehiuret
gein mir in ganzer liebe holn .>
der grâve sprach: < von reht iu sol
unser künne bieten êre .>
nû tete er nâch ir beider lêre:
Berhtramen er besande.
der het ze provenz in dem lânde
vil guoter bürge, dâ vant man in,
dâ was er gevarn hin,
dô der markgrâve wider kam.
Kýbert unde hûes er zuo im nam,
die wâren im gesezzen nâch,
zuo dem markîs sî riten sâ.
er tete in dise rede kunt.
Berhtram sprach: < ez ist ein vunt,
der dem lânde ze vröuden vrumt.
ouch schaffe ich wol, daz uns kumt
her der ritterschafte vil .>
der markgrâve sprach: < bruoder, ich wil
hundert rîter ich machen wil,
des stôze ich niht lânger zil.
unser mâge ich wil besenden.
ouch süllen in allen enden
werben wir, daz ez geschehe
ze disen pfingsten, daz man sehe,
daz uns gê niht an vröuden abe.
wil mir ûz, daz ich habe,
du unde mîn bruoder kýbert,
hundert edel knappen, die swert
enphâhen mit vîvianz.
man muoz mîne vröude sehen ganz,
alsô wil diu künegîn .>
Kýbert dô sprach: < der sül wir sîn
gebotes iemer undertân.
ir tugent daz wol verdienen kan,
sît daz si uns ze vröuden wart .>
ditz was nû ungespart,
sî riten ûz unde besanten sich:
des wert diu âventiure mich.
ez ergie, als ich gesaget hân.
gein oransch sî zogten dan.
dar kômen tûsent rîter oder mê.
nû wart nâch kýburge lêr
daz rîch gezelt hie ûf geslagen.
ouch sach man vil söumer tragen
nû huop sich maneger hande spil
vloytieren, tambûren unde tschalmîn.
in dem klê muos ir kamer sîn.
vür den wîten palas
diu ritterschaft erbeizet was,
unde giengen schouwen ûf daz rîvier,
hie zehen, dort sehs, dâ lîhte vier,
unde benâmen sich dem sweize gar.
wie manec reide, valwez hâr
der geste houpt hie zieret!
besaeldet unde gefieret
sî ûf den palas giengen,
dâ sî nâch witze enphiengen
der markys unde diu künegîn.
nû bedaht vil tiurer pfelle schîn
Termis den palas über al.
der heiden rîcheit sich niht hal,
daz mocht man an kýburge hie sehen.
ouch saz bî ir, an dem man spehen
mohte minnegelaeze wol.
nû wart der palas vröudenvol.
die tische man rihte unde gap genuog.
mit videln, harphen man vür truog.
dirre vröude gienc doch ein angest zuo.
ouch kunden alle ir vrouwen nû
den gesten schuofen guot gemach.
des morgens, dô man messe sprach,
dô hiez diu kunigîn dar tragen,
der ich niht gar mac gesagen,
von pfelle, sâmît unde ander lachen
hundert rittern, die ân swachen
die wât mohten wol enphâhen.
nâch den boten sach man gâhen
hundert örs unde niwe gereit
unde als vil niwer schilte, der breit
bevie vil rîcher spangen von golde
unde ie ein buckel, alse sî solde
die spangen zuo ir sliezen,
bereit wol ân verdriezen
mit meisterlîchem vlîze.
nieman mir daz verwîze,
ob ich iu prüefe, daz ich nie gesach;
diu âventiur mir sîn verjach,
als dâ stêt, wie was gehêret
sîn schilt: ob daz mîn zunge mêret,
daz sol man durch zuht mir wîzen niht.
sîd man kýburge der wirde giht,
sô kan ich kûm geliegen hie.
der markgrâve unde ouch die
Vîvianzes schiltgesellen,
ob sich die nû bereiten wellen
vil wâpenröcke unde rîcher decke.
diu vröude gît herzen wecke,
swâ man die durch vriunde tuot.
von pfelle manegen rîchen huot
man mahte zuo dem reinen kleit.
Kýburge herzeliebe jeit
gein vîvianz unde gein mîlen.
ouch wâren gesant mit îlen
vil boten, als ich ez hân,
die manec schoen kastelân
brâhten wider marke,
hôh, schoen unde starke,
mit den vil schoener pferde gienc.
nû was grôziu vröude hie
ûf der burg unde in dem plân.
vil bûhurt sach man hie begân
vor der künegîn unde den vrouwen
man mocht hie vrîen, grâven schouwen
ze man des markgrâven schilt.
nû wart kýburge tugent gezilt
sô hôhe, daz man ir wirde jach.
ouch was bereit, als ich ê sprach
nâch der âventiure sage.
diz was an dem pfingestage.
von der ritterschaft wart gedrank.
dô man nû die messe gesank
darnâch segent man in diu swert
der markgrâve nieman anders gert,
der segent sînem neven,
wan ein kappelân hiez steven,
des herze sich sô reine hielt,
gein got er vil tugent wielt,
ouch hielt er sînen orden wol.
nû wart der palas aller vol.
den man nû schier roumte hie.
dô diu messe unde der segen ergie
unde man in diu swert umbe gegurt:
dô huop sich ein bûhurt,
der wol ein wîbesherze vie.
Vîvianz sich sô an lie,
daz man in vür sî alle prîste.
ob ich iuch nû hie bewîste
von sînem schilt unde rîcher wât-
her wolfram daz gesaget hât,
sîn ist undurft, daz ich ez sage.
darnâch an dem dritten tage
diu ritterschaft ze lânde kêrt,
diu sît jâmer trûren lêrt,
als iu daz maere noch kündet:
her wolfram hât ez ergründet
wie der markys minne kouft,
daz manegen von dem leben slouft.
Kýburge süeze wart hie sûr;
ir kâmen boese nâhgebûr
von den der walt wart geoeset.
her wolfram daz hât zeloeset,
daz wir sîn niht dürfen vrâgen.
ouch beginnet iuch der leide betrâgen,
swie ir ez vor habt gehoert.
reinem herzen ez noch vröuden stoert
unde trüebet sînen reinen muot.
nû hoert, ob ez iuch dunke guot:
Vîvianz unde sîn geselleschaft
die pflâgen nû sô ritterschaft,
daz man in prîses taete jach.
Vîvianz dô zuo mîlen sprach:
 <ob iu wilt, wir süln sehen
vrôn kýburg mit gemeinem jehen .>
Vîvianz gienc zuo der künegîn:
 <ez sol mit iweren hulden sîn,
vrouwe, daz wir rîten hin
durch sehen die keiserin
unde mînen hêrren den küneg loys.
dâ vinden wir manegen vranzoys,
dâ wirt iwer wirde bekant .>
nû hât her wolfram niht genant
wan den klâren vîvianz,
den er vant ûf alischantz.
der markgrâve ob im erbeizte,
den leit ze jâmer reizte.
owê des jaemerlîchen smerzen,
der dô in wîbes herzen!
die klag ir ê habt vernomen:
nû lât uns aber wider komen,
dâ diu rede ê beleip.
Kýburch sî niht widertreip
des willen, der sî ze vröuden jeit.
nû enbôt alýze diu meit
mit vîvianze gruozes vil.
si riten dan in kurzem zil
unde kêrten reht gein mülleûn.
Pýnal des küneges garzûn
in widerwart lief . si vrâgten maere.
er sagt, daz der küneg waere
ze münleûn unde diu keiserin:
 <gein oransch ich gesant bin .>
 <tarst du ez sagen?> < jâ, hêrre, wol:
mîn hêrre der markgrâve sol
die schoen alýzen bringen wider.
mîn vrouwe lît an vröuden nider,
unfröude mit jâmer an ir jaget,
si gesehe alýzen die maget
ob ir komet mit dem markýs,
daz bringet iu wol lônes prîs
von dem künec unde mîner vrouwen,
unde lât iuch dâ in dienste schowen!>
 <ob ir wellet, daz gevallet mir,>
Mîl sprach < ez ist guot, daz wir
ze oransche wider kêren
unde dem markîs wirde mêren.
daz gît uns êren stiure;
diu künegîn ist sô gehiure,
wir süln ir bieten êre .>
sus wart ein widerkêre
von vîvianz unde mîlen.
ir gesellen ouch begunden îlen.
der garzûn doch vor in kam.
den markgrâven wunder nam,
wâvon diu vart wider waere.
nû tete im kunt diu maere
der grazûn unde der küneginne.
dô alýze wart der botschaft inne,
daz pýnal waere komen,
unde sî diu maere het vernomen,
daz si ir vrouwen solde sehen,
die keiserin ( diz was geschehen),
man bereit sî, als man solde.
ob ich iu sagen wolde
in sînem buoch, alse man wol weiz.
diu küneginne sich hie nû vleiz,
wie sî nâch êren widersande
die maget . was hulfe, daz ich nande
vil rîcheit? wan ez geschach.
manec orse man hie verdecket sach
unde von varwe vil rîcher schilde.
die künegîn niht bevilde,
swaz sî dar kost solde legen.
nû wart bereit zuo den wegen
vil wol hie des keisers kint.
nû hoert ouch, wer die nû sint,
die die maget vuorten dan.
der markýs, alse ich ez hân,
unde der pfallenzgrâve von brubant
unde der klâre joserant
unde der geblüemet kybalîn,
des hâr gap blânchvalwen schîn,
Gwigrimanz unde gauters
 (der markýs bedarf niht grôzer hers)
unde der degen von tandernâ.
die jungen rîter wâren ouch dâ
Vîvianz schiltgeverten.
die strâze in nieman werte;
Karls vride noch dâ wol schein.
nû wizt, diu magt reit niht ein.
vuorten hie die minneklîchen.
doch enmohte ir kleit sich niht gelîchen
Alysen der der wunsch hie pflac.
ein rîcher pfelle ûz kandelac
gevar nach blüendes meien siten,
darûz was kappe unde rock gesniten,
gefurriert mit pfellor von trîant,
die manec leist von golde bant,
dâ si vuorte diu maget an.
ein pferit wîz alse ein swan,
des man schein rôt unde beidiu ôren.
unde sagt man diz wunder tôren,
die wânden sîn enwaere niht.
mit der roete het der zagel pfliht,
ein swarzer strich den rukken teilt
biz ûf die man . ouch wâren gemeilt
mit der varwe der vüeze zwên.
swer ez het gesehen gên,
der mocht baz swimmens jehen
denne zeltens, het erz gesehen.
daz reit hie des wunsches amýe.
ich waen, diu schoene larîe
pferit sô schoenez ie gereit,
dô wigoleis mit kraft erstreit
die âventiur unde vuorte sî dan
ze korntîn . diz wil ich lâzen
mit dem markys diu dannen kêrt,
der ir hie vröude mêrt
ûf dem wege mit vröuden maeren.
nû brâhten sî die valsches laeren
gên mülleûn, dâ der keiser was.
nû kâmen maer ûf den palas,
Alýz, diu maget, kaeme dâ.
der keiser sich bereite sâ
enphâhen sîn vil liebez kint.
wer die andern ouch nû sint?
der wart ein vil michel schar
ze örs si eneben vuoren gar
mit dem keiser durch enphâhen.
dô er ir nû kom sô nâhen,
gruoz er nû mit vröuden gein ir sprach.
diu magt ouch in dô gern sach.
den keiser des nû wol gezam,
von dem munde er ir den sloijer nam,
Alyzen er mit vröuden kuste,
des in durch triwe wol geluste.
den markys er ouch mit lieb enphie,
Vîvîanz unde alle, die
mit der meide dar komen wâren.
die süezen minneklâren,
die schoenen maget dô selbe er zoumt.
diu liebe was im niht getroumt
durch die stat ûf den palas hin,
aldâ sî vant die keiserin,
ir muoter, diu ouch nû gein ir gienc
unde sî mit kusses gruoz enphie:
 <ei dûze, bêa vilje!>
als rôsen rôt unde lilje
gelîch geteilt was ir schîn.
vrô minne dar wart, daz muost nû sîn:
ir minnefiur die maget enzunt.
dô sî der muoter bôt ir munt.
diu liebe ir vil schône ûz ougen brach.
diu keiserin zuo dem markys sprach:
 <bên sê vênuz, dûze vrêre!
iwer werdekeit sol haben êre,
die ie ein werder prîs beslôz.
ouch sagen wir iu gnâde grôz,
swie uns doch gürtet sippe spân,
der werdekeit, die ir habt getân,
unser zweier kinde.
alrêrst ich nû triwe vinde
an iu unde daz mîn herze minnet.
der triwe mich triwen innet,
der liebe mich ganzer liebe went,
mîn herze sich nâch ir liebe sent.
owê unde waer sî ofte bî mir!
ir lieb ich vil unsanfte enbir,
der sî pfliget in maneger wîse.
Tybalt ir wânamýse
hât minnesen gesaget schâch,
dô er sach dem kiel nâch,
des gaehe im liep unde minne enphant.
ir süeze ziert wol der heiden lânt,
ir schoen dâ wîbe schoen schoenet.
waer wîbes houpt gekroenet
...unde der sô wol diu krône zaeme.
ob ich ir milte gar vergaeze,
sô hât diu süeze solich gelaeze,
daz kristen wîben gar ist vremde.
ich waen wol, daz ir klein hemde
beslieze ganzer liebe hort .>
diz wâren der küneginne wort,
diu sî gein dem markgrâven sprach.
darnâch man nû komen sach
die jungen ritterschaft, diu sich
entwâpent hât . des wert mich
diu âventiur, dâ waer niht bit.
al nâch der vranzoyser sit
hôrt man videln unde harphenspil.
ouch sang dâ kleiner kinde vil
nâch dem lânde wol süeze tanze.
wer der wünsche het vîvianze
dâ von diu rede wurde ze lânch.
Vîvianz unde mîle ward ouch danch
geseit umbe der meide komen.
nû wart hie vröude vil vernomen,
gesehen unde ouch gehoert,
daz ze jungest ein jâmer stoert
unde tôtlîcher schrîche vâr.
der markgrâve wol ein halbez jâr
unde sîn ritterschaft in dem lânde beleip
durch turnieren, biz daz sî vertreip
ein jâmer mit tôdes vâr.
verlorniu minne den jaget dar,
zorn unde haz sî lie ze ruor,
des manegen daht dô sterbens muor.
owê daz ich sol den jâmer sagen!
werdiu wîp süln iemer klagen
der geblüemeten kristen lîp.
alte, junge, man unde wîp
durch triwe sol diser kumber sliezen.
ich waen von reiner ougen riezen,
diu herzeleide hât triwe gelêrt,
der erde ir tou sich habe gemêrt,
als her wolfram uns giht.
owê, warumb sweig er niht?
waz wolt er reiniu herzen trüeben?
sît sô vil jâmers üeben
swâ sî ze turnieren kâmen,
daz lânt sî vür sich nâmen
von munleûn ze tschartes.
man bedorft niht des gartes
der sî ze ritterschefte tribe,
ich waen, ir deheiner gerne belibe.
sî ahten niht umbe einen halm
zages tât . diz stuont ûf die palm,
daz bluomenôster nû heizet
unde des meien komen reizet
ze lieb der heiden unde dem walde.
mit vröude manegvalde
er sich den bluomen teilet.
diu vröude vil herzen heilet
durch sîn meilîchez komen.
nû wart hie jâmers klage vernomen
vor dem künege, der hie saz
ûf dem palas, des herze niht laz
was von ganzer tugent bieten.
der muoz sich nû jâmers nieten.
ein bote vür den tisch lief,
sîn hende er hôh ze himel swief
mit manegem ruofe, den er tete
klage sich huop nû hie ze stet
unde vil pînlîchez sorgen.
der küneg nû muost vröude borgen
 <prîslîchez îlen tuon.
wert iuch oder haltet suon!
seht, ob iuch liebes minne rüeret!
nû hât tybalt, hêrre, her gefüeret
zwelf tûsent kiel wol geladen
unde giht er welle in jâmer baden
swelch helt daz bat hab lânge versoumt.
waer solher jâmer mir getroumt,
sîn möhte mîn herze gedolen niht.
daz mer man allenthalben siht
geherberget zehen mîle lâng.
von den kielen ist gedrang,
von kocken, barken, tragmunt.
hêrre, diu wârheit ist mir wol kunt:
von rivetenet bin ich iu gesant.
berge, tal, mer unde lânt
ist beherberget alsô,
daz vranchenrîch sîn wirt unfrô,
Arl, yspanî unde burgonoys.
heidenisch künege vil kurtoys
Tybalt durch prîs hât her gefüeret.
Tybalt ist ân die lem gerüeret:
nû seht iuch vür, ich sage niht mêre!>
dannen wart des boten widerkêre.
der markgrâve zuo dem boten sprach,
der solher maere im verjach
 <herzesêre, daz uns wil jagen,
unde verbiut ir pînlîchez klagen
unde dâzuo sorge, ob si die hât.
sag ir, sîn werde noch guot rât:
wir sîn hie heim, des sint sî niht.
Tybalt mich schier ze velde siht,
des getriwe ich mînem künne wol.
unser kraft in sô enphâhen sol,
daz wir in minne ergetzen
mit tôtlîchem letzen,
daz jâmer wirt iemer mê.
ez hât der küneg terramêr
von niht gewunnen hie .>
der markgrâven nû die rede lie.
der bot lief, dar man in bat.
dem markys wart gesprochen mat
ûf der kunegîn mit dem alten:
wan daz in die venden valten,
sô waere schâcharoch aldâ geseit.
der markýs was unverzeit,
urloup er von dem keiser nam
unde ouch von ir, als ez wol zam
unde von der massenýe gar.
 <wirde ich der wârheit gewar,
hêrre, sô versaget mir helfe niht!>
der keiser sprach: < mîn herze vergiht
triwe, diu noch nie misseriet .>
der markîs nâch dem worte schiet.
gein orans geriet sîn vart
zuo der, diu im het bespart
die vürsten unde den emeral.
nû kâmen im boten âne zal,
die dem markys maere sagten
unde an trôst sô gar verzagten
dô er oransch kom zuo,
vil botschaft sant er nû
nâh mâgen, vriunden unde man.
ouch kom diu küneginne sân
her abe, dâ er erbeizet was,
in der burg bî dem palas,
mit ir vrouwen, den was vröude tiure.
zuo dem markýs sprach diu gehiure:
 <mîn hêrre vriunt, wis willekomen!
alrêrst ist nû ze schulden komen
diu rede, der ich dir vor verjach .>
mit jâmer diu küneginne sprach:
 <owê, süezer hêrre mîn!
waz mac uns nû daz beste sîn?
mîn herze mir doch manheit verjach,
mîn hêrre, dô ich dich êrste sach,
unde durch liebe spiegel dich erriet.
minne mir von dir vil lieb beschiet .>
