Swen got alsô getiuret hât
daz gar sîn sin ze tugenden stât,
der sol den gnâde sagen
die beidiu singen unde sagen.
dem saget man vil gerne,
daz er dâ bî gelerne
wie er ze gelîcher wîs
an allen dingen guoten prîs
schône künne bejagen,
als er dicke hoeret sagen.
wil er wîsen liuten wesen bî
unde merken waz ir lêre sî
unde denken wol dar zuo
wie er des besten vil getuo,
sô wirt sîn leben wünneclich;
wil er sô behüeten sich
daz im nihtes sî ze vil,
swaz im kume an daz zil,
daz er kumber müeze lîden
oder daz beste vermîden
unde daz er von sîner staete,
ê daz er missetaete,
wolte kiesen den tôt,
od lîden sô grôze nôt
die er kûme überwunde.
ich waen man manegen vunde
der gerne vrum waere,
wan daz in dunket swaere
ob er umbe vrümekeit
kumber oder arbeit
iemer solde gewinnen:
dâ von sô muoz er minnen
durch sînen swachen muot
swaz sîme lîbe sanfte tuot.
daz ist ein übele vunden list,
wan ie daz lîhter boeser ist.
der sol sîn verwâzen
swer êre hât verlâzen
unde im selben ist sô zart
daz im nie tugent liep wart
durch des lîbes ungemach.
eins zagen herze ist ze swach
daz er unsanfte lebe
unde nâch tugenden strebe,
die nieman rehte kan bejagen
swer nôt mit dienste niht kan tragen,
swenn er tugentlîche wirbet:
des tugent diu verdirbet.
under stundn er sî verbirt;
wan er niht gebezzert wirt
als er gedâhte in sînem muote.
der enwirt an lîbe noch an guote
umbe tugent schadehaft:
in hât der nâtûre kraft
mit lîbes senfte überwunden.
ein vrum man sol ze allen stunden
daz boese haben smaehe,
unde ob ez nieman saehe
ze tugenden sîn geflizzen,
unde sol daz rehte wizzen
ob er tugent von herzen minnet
daz er sîn lôn gewinnet
zuo der werlde unde wider got,
ob im der rât unde des gebot
ze halten hier umbe geschiht.
die liute enwerbent doch niht
mit glîchem muote nâch tugent,
als ir wizzent unde merken mugent.
êst umbe tugent sô gewant:
ist ez iemen unerkant,
den beriht ich als ich kan.
tugent minnet manic man
von herzen einvaltlîche
durch got von himelrîche;
dem ist sîn lôn vil gereit:
daz dunket mich grôz saelekeit
unde ouch michel wîstuom.
ein ander durch lobes ruom
ouch nâch tugenden ringet,
wan er ofte gedinget
daz er der werlde gevalle.
die liute werbent alle
dar nâch daz sie dunket guot.
swer ze der werlde hât den muot,
alsô mir mîn herze giht,
sô ist waerlîche niht
daz einen iegelîchen man,
der vrum herze ie gewan,
sô ze tugende reize
unde sô tiure in wesen heize
unde im vröuden mê gewinne
sô rehte hôhiu minne.
des müezen die mir helfen jehen
den minnen lôn ist geschehen
von vrouwen oder von wîben:
ich muoz iu leider schrîben
in eime wâne drumbe.
sô tuon ich als der tumbe,
der in sîner tôrheit
den hêrren dicke wâr seit
unde enweiz er es doch selbe niht,
wan ez im âne list geschiht.
in des orden muoz ich sîn.
mich mac wol daz herze mîn
an minnen betriegen:
iedoch wil ich niht liegen
ihtes von minnen, daz ein man
niemer niht betrahten kan
wie im mê liebes widervar
dan ob er nâch wunsche dar
möhte komen stille
dar in wîst der wille.
ja enist niht sô guotes.
doch man riweges muotes
dicke stê von ir schulden,
daz mac ein man gerne dulden
ûf lônes gedinge,
unz im dar an gelinge.
Darumb ich der rede began,
ich wil von minnen als ich kan
sagen mîniu maere,
wie zweier kinde leben waere
ê zît von minnen kumberlich.
diu underminneten sich,
als uns diu âventiure zalt,
ê sie wurden vünf jâr alt.
dar an wil ich eins dinges gern,
des sulent ir mich alsô gewern
daz ich iemer iwer dienest sî;
er sî eigen oder vrî,
der des nû geruoche
daz er von disem buoche
disiu maere verneme,
ob im dar an iht missezeme,
daz ez belîbe âne haz;
wan ze niwen listen laz
ist ein ungeflizzen sin.
diz ist mîn êrste begin;
des sol ich geniezen:
nû lâzent iuch niht verdriezen
daz ir mir daz êrste vergênt.
ez hât ruopreht von orbênt
getihtet in welschen
mit rîmen ungevelschen
des ich in tiuschen willen hân.
alsus wil ich ez âne vân.
In einen zîten ez geschach,
sô des winters ungemach
mit vröuden zergât,
unde der sumerwünne lât
der kalten mânôte zît
den wehsellîchen strît,
sô die bluomen enspringent,
unde wünneclîche singent
die vogele in dem walde,
unde uns nâhet balde
meige nâch abrellen.
sô hât sînen gesellen
swaz lebendes ie wart,
ieglîchez in sîner art.
sus kâmen durch schouwen
rîter unde vrouwen;
unde dô sie dô warten
in einem boumgarten
der sumerwünne güete
dâ von wart ir gemüete
aller sorgen gelôst.
der bluomen schîn gap in trôst
unde der süezen vogele sanc,
wan sie des winters getwanc
überwunden hâten.
diu stat stuont wol berâten
dâ der boumgarte was.
dâ sach man bluomen unde gras
wîz grüene purpervar.
als dûhte sie diu heide gar
mit listen wol gezieret.
schoene wase geparrieret
mit maneger slahte varwe:
die wîzen vlocken garwe
vuoren under ein ander:
dô sanc diu galânder,
daz smirlîn unde diu nachtegal;
die hôrte man dâ über al.
ouch lobete man ze prîse
durch sîne süeze wîse
der vogellîne strîten.
imme garten wîten
saz diu süeze mengîn.
vier hôhe boume habeten in
guoten smac unde schaten.
man mohte dâ mit staten
vil schône gesitze
durch schaten âne hitze;
der sunnen engalt deheiner.
ein ölboum was ir einer,
lôrber der ander truoc,
der dritte schoene genuoc
ein zêdrus von gezierde,
ein zipressus was der vierde.
die wârn mit einer paile,
der besten von thesaile
alsô behenket,
ob iemen gedenket
wie ûf dirre erden
ie bezzerz möhte werden,
der kennet es niht an ein ende.
dâ mite wâren vier wende
an den boumen ûf geslagen,
michels baz dan ich gesagen
oder erdenken kunne.
ein wünneclîcher brunne
ûz deme ringe vlôz,
des von rehte genôz
der garte an der viuhte.
wie tump er mich diuhte
dem diz ze sehende geschach
dâ nieman den andern sach
ze hövescheite traege,
ob er iht wan vröuden pflaege!
Als diu ritterlîche schar
in allen vröuden gar
daz gestüele besaz
 (ir was wol tûsent unde baz
die dar komen wâren),
unlânge sie verbâren
sie retten von der minne,
diu ir aller sinne
zuo der zît verkêrte
unde sie dar an lêrte
daz zwei unde zwei gelîche
vil bescheidenlîche
retten dâ besunder.
was ieman dar under
sîns muotes sô staete
daz er der minnen raete
sô harte übergienge
daz er dâ niht enpfienge
vröude noch bezzern muot dâ van,
sô erkande ich nie man
sînes muotes vester.
zwô vrouwen geswester
sagten dâ wunders gemach,
daz in nieman undersach,
daz er iht bezzers vernaeme,
swar er lândes ie bekaeme,
von mannen oder von wîben.
man möhte wol schrîben
von minnen sô spaehiu wort.
ouch sâzen sie dort
ir worten niht ungelich:
ir angesiht was minneclich,
wande sie wol kunden
mit vröuden ze allen stunden
unde mit zühten wol gebâren.
die selben vrouwen wâren
von grôzer pârâge,
eins küneges tohter von kartâge.
die minnern unde die merren,
die vrouwen unde die hêrren
bat ir einiu über al
daz sie des hoves schal
under in gestilten.
der süezen unde der milten
wart mit zühten geswigen;
ir was allez unverzigen
von ir guottaete zwôre.
ir iegelîches ôre
was ze losende gereit.
dô diu vrouwe gemeit
sô guote state gewan,
der rede sî alsus began.
Vernement waz ich iu sage.
swer sich von minnen klage
unde ouch nâch minnen ringe,
der sol, swie im gelinge,
sînes muotes staete sîn.
ez ist dicke worden schîn,
swer nâch minnen lânge ranc,
daz im ze jungest gelânc
unde erwarp daz er wolte,
swenn er dâ vor dolte
darumbe grôzen smerzen.
dês reht des staeten herzen
daz wünneclîcher liebe gert,
der nieman ist wert
in dunke danne süeze
ob er lîden müeze
grôzen kumber von minnen.
wer mac sanfte liep gewinnen?
des hânt uns bilde gegeben
zwei geliebe, der leben
was von minnen kumberlîch,
diu sider wurden vröuden rîch.
von der minnen daz kam,
diu in dicke was sô gram,
dicke süeze, dicke sûr.
daz was vlôre unde blânscheflûr,
diu nâch grôzer swaere sît
mit liebe lebeten manege zît
mit ein ander beide.
daz sie durch lânge leide
ir triwe nie verliezen,
des mohten sie geniezen.
in wart von staeter triwe
sorge alt, vröude niwe.
dar nâch sie gewunnen samt
eine maget, diu was genamt
Berhte mit dem vuoze.
ouch wart in vil suoze
ze liebe diu selbe maget.
von der berhten, als man saget,
unde von pippîne
got durch die gnâde sîne
lie karlen werden geborn,
den er dar zuo hâte erkorn
daz er gewalteclîche
berihte roemesch rîche.
wie möht in baz geschehen sîn,
sît diu liebe under in
nam sô guot ende
daz sî ân missewende
werte an in beiden?
Vlôre was ein heiden,
Blânscheflûr kristaene.
iedoch nieman waene
daz ir leben waere misselich;
wande vlôre hiez sich
toufen durch die minne
sîner vriundinne,
die er minnete sêre.
sît gwan er grôze êre
unde grôzen gewalt:
Ungern unde vergalt
dar zuo kriechen daz lânt
hâte er gar in sîner hant
ân aller slahte widerstrît.
dise lobelîche saelde er sît
nâch der heidenschaft erwarp:
ein sîn oeheim der starp
ein künec von gebürte grôz,
des vlôre vil wol genôz;
wande er des küneges lânt,
daz hongerîe was genant,
nâch sîme tôde besaz.
nû merkent aber vürbaz.
diu zwei von den ich iu sage
wurden geborn an einem tage
in einem hûse zeiner stunt,
daz ist wizzentlîche kunt,
ein amme zôch sie beide;
unde muosten sider scheide
die jungen gesellen.
die nû vernemen wellen
wie den kinden gelânc
unde wie grôziu liebe sie twanc,
die dunke ouch niht ze lenge
des maeres anegenge.
Der künec von heidenlânden
vuorte von serjanden
samet im über mer
ein vil kreftigez her
ûf der kristaenen schaden,
unde hiez sîniu schif laden
mit spîse ze lânger vrist.
dês ein unminne diu noch ist
unde ie was ungescheiden;
wan die kristen unde die heiden
lebent noch mit kriege alsam.
Vênix was des küneges nam,
Hispanje hiez sîn rîche.
dô die heiden al gelîche
in kielen unde in schiffen
mit gwalt daz lânt begriffen,
sô nâmen sie ir segel abe
unde ruoweten in einer habe,
dâ die kristen solden wesen,
unde liezen nieman genesen,
dens in dem lânde begriffen.
die kristen entsliffen
dô sie ze gewer niht tohten
unde niht enmohten
der grimmen diet daz lânt erwern.
dar nâch îlten sie verzern
mit roube unde ouch mit brande
die stete in dem lânde
innen zwênzec mîlen.
sie vuorten underwîlen
den roup an die kiele,
daz sie swenn in geviele
waeren ze varende bereit.
sus muoten sie die kristenheit
nâch der âventiure sage
einn mânôt unde zehen tage.
dar nâch zuo der selben stunt
dem künege wart kunt
unde allen den sînen
daz ein her von bilgerînen
laege dan unverre.
dô gebôt der reise hêrre
niun hundert rittern unde mê,
die samt im kômen über sê
ûf die strâze gâhen,
beidiu slahen unde vâhen.
die selben guoten knehte
die tâten wol unde rehte
daz in der künec gebôt;
jâ was in der reise nôt,
unde kômen nâch vorsche dar
daz sie der bilgerîne schar
wol verre mohten schouwen.
dô begundens houwen
diu ros mit grimme der sporn.
sie gewîste alsus ir zorn
an die ellenden recken.
die muosten leider strecken
ir houbet gegen den swerten,
wan sie niht engerten
ze vâhen keinen bilgerîn;
daz ze jungest wol wart schîn,
wan ir lützel genas.
ein grâve under in was
geborn von kerlingen,
dem muost ouch misselingen,
als in allen was beschert.
der wolte sich hân gewert,
leider dô enmohter.
er vuorte ein sîne tohter,
die er sante jâcobe enthiez
durch ir mannes liebe, der sî liez
kindes grôz unde er was tôt.
daz was ein swaeriu wîbes nôt
diu der vrouwen dô geschach,
dô sî ir vater ligen sach
bî den andern erslagen.
daz begunde sî klagen
weinend alsô sêre,
ich waen nie vrouwe leides mêre
von grôzen schulden gewan.
die heiden vuorten sî dan
zuo des küneges gesiht.
von sô guoter geschiht
wart michel vröuwen under in.
den künec dûhte der gewin
an der vrouwen daz beste;
swie sî doch muotveste
an riwende waere
von herzeclîcher swaere,
der sî hâte ze vil.
ir gelimpf unde ir spil
hiez sî trûren unde weinen;
sî hâte trôst deheinen,
dâ sî vergaeze ir leides mite.
daz ist noch guoter vrouwen site:
swenn in getuot grôz herzeleit
ein man durch sîne törperheit,
sô enblândent siez den ougen
offenbâr unde tougen,
si enmügen sich anders rechen.
dâ von sô wil ich sprechen
 <daz in got hie schende
swer vrouwen vröude wende,
swer aber daz gemache
daz ein vrouwe lache,
dem müeze ir minne werden teil!>
daz ist ze der werlde dez beste heil.
Der künec dô betrahte
in sînes herzen ahte
sî waere einer vrouwen gelich:
wan ir geschaft was edelich
unde ir gebaerde lobesam,
als ez einer vrouwen zam;
unde geviel im deste baz.
sâ ze stunt er sich vermaz
er wolte sî durch minne
bringen der küneginne:
wan er gedâhte wol ir bete
 (darumbe er daz tete)
dô er ze jungest von ir schiet.
der künec sich dô beriet,
wan sie der kristaenen lânt
haeten sô gar verbrant
unde die bürge geleit dar nider,
sie solden ouch varn hin wider.
des wurden sie ze râte
unde kêrten alsô drâte,
unde vuoren hin mit schalle
heim gesunt alle,
unde diu kristenfrouwe in ellende.
ir aller sorge hâte ein ende;
dô huop sich ir einer swaere.
nû wart vil schiere maere
zuo hispanjen in dem lânde,
daz den künec hêrren nande,
er unde sie sînen solden komen.
daz lântliut hâtez dô vernomen
von sînen boten, als er hiez.
unde dô er ze nâpels ûz stiez,
si enpfiengen in vil schône.
des teilte er in ze lône
beidiu silber unde golt
 (daz ist ein ritterlîcher solt)
unde ander sîne gewinne.
dô wart der küneginne
diu kristenfrouwe vür ir teil.
des wart sî stolz unde geil.
sî was ir liep, des wart wol schîn.
sî hiez sî willekomen sîn;
diu gnâdete als sî kunde
der künegîn . sâ ze stunde
die vrouwen sî müede sach
unde vuorte sî an guot gemach
in ir kemenâten.
die vrouwen höveschlîche tâten
unde kusten sî besunder.
sî hâte nieman kunder,
dem sî möhte verjehen
waz ir ze leide was geschehen,
wan sî enkunde nieman
gemerken noch wol verstân.
dô geschuof ir got der guote,
den sî minnete in ir muote
unde dem sî nie gewancte,
daz ir diu künegîn verhancte
ze lebende nâch der kristenheit.
darumbe was sî ir gereit
mit dienste swâ sî mahte.
sî was in ir ahte
daz nieman ze hove baz;
wan swâ diu küneginne saz,
sô saz bî ir diu kristaene.
sî dûhte ir sprâche seltsaene,
sô süeze unde sô höveschlich
daz sî dicke vleiz sich
daz sî ir iht vernaeme,
swie sî sant ir ze rede kaeme.
sî bat sich vranzois lêren.
dar an begunde ouch kêren
ir vlîz diu vrömde welhîn,
unze daz diu künegîn
in welschen dicke wider sî sprach,
swenn sî sî dar nâch gesach.
diu kristaene sich beriet
mit wiu sî der unkunden diet
möhte gelieben sich;
daz was iedoch erbermeclich,
wan sî die heiden vorhte.
nû saz sî unde worhte
ze kemenâten dâ man pflac
spaeher unmuoz allen tac.
ir selber werc daz was ein vane.
rîches werkes dar âne
sô vil sî meisterlîche entwarf
daz nieman sprechen endarf
daz er ie bezzers iht gesaehe;
wande sî den vanen spaehe
dem künege geben wolte.
sô sî dran würken solde,
dô wart sî gâhes missevar.
des nam diu küneginne war;
sî was witzen rîch genuoc
unde sach wol daz sî truoc.
dar nâch bevant sî bî ir sage
wie lânge ez was von dem tage
daz sî des kindes swanger wart.
nû hâte ez got alsô beschart,
der uns dicke tuot wunders vil,
daz rehte an dem selben zil
was ouch sî worden kindes haft.
der vremeden geselleschaft
wurden sie beide vrô
unde rechenten vil rehte dô
bî der mânôte zal
wie lânge ez würde über al
daz sie der swaeren bürden
von rehte erloeset würden.
daz solt ze palmôstern sîn.
diu kristaen unde diu heidenîn
vil unsenfteclîche biten
der selben zîte unde erliten
nâch wîbes rehte grôze nôt.
diu kristaen, als ez got gebôt,
einer tohter genas;
daz ander kint ein sun was,
den diu künegîn gewan.
dô enwas dâ nieman
alles des gesindes,
er enfröwete sich des kindes.
Dô die vrouwen gebâren
unde alsô glîche genesen wâren
beide ze einer stunde,
diu kristaen, als sî kunde
toufte ir tohter âne strît
Blânscheflûr nâch der zît;
wan der tac heizt paske vlôrîe
dô sî unde sküneges âmîe
nider kômen beide samt.
Vlôre wart daz ander gnamt.
hei wie vrô die jungelinge
ungescheiden aller dinge
vriuntschefte pflâgen,
dô se in den wagen lâgen!
ichn weiz waz sie macheten,
wan daz se iewederez lacheten
swenn einz daz ander âne sach.
ir gebaerde des verjach
daz se ein ander minneten
unde sich niht versinneten
waz minne waer unde ir gebot.
sô gewaltic ist der minnen got
daz er kint machet wîs,
die jungen alt, die tumben grîs.
diu zwei diu wurden beidiu alt.
unde dô sie wurden vünf jâr alt,
dô begundens sich verstân
wie man sol wesen undertân
der minne, der sî haben wil.
der vuogen hâten sie dô vil
daz ir witze wâren
unglîch sô vil jâren.
ouch dorfte in allen rîchen
nieman ir gelîchen
baz gewahsen vinden.
man sach nie under kinden
dehein ir ebenalten
sô spaeher sinne walten.
Daz vünfte jâr was vervarn:
dô begunde der künec gewarn
daz vlôre sich sô wol verstuont.
er tete als noch die wîsen tuont,
die liebiu kint durch wîsen rât
lêrent sunder missetât
zuht, êre unde tugent;
wan den kinden in der jugent
die lêre aller meiste vrument
die dâ nâch ze nutze kument,
sô sie beginnent sich verstân.
ûf der bezzerunge wân
sazt er sînen sun zen buochen.
dô begunde vlôre suochen
die gnâde sînes vater,
umbe blânscheflûr bater
daz er sî lêren hieze
unde sie zwei lieze
wesen schuolgenôzen.
von heizen trehenen grôzen
wurden sîniu ougen naz.
 <ich lerne gerne deste baz,
tuostû, vater, des ich dich bite:
wie möhte sîn daz ich vermite
die süezen unde die guoten
durch vorhte keiner ruoten,
ich enwaer ir zallen zîten bî?
ich weiz wol daz ich âne sî
niemer niht gelerne .>
der künec sprach < gerne,
swaz du gebiutest, sun mîn;
ich wil dîne vriundîn
heizen lêren alse dich .>
sîn wille der was veterlich;
des er in bat daz leister,
unde er bevalch sie einem meister
unde gewan in einen pfaffen.
umb den was ez sô geschaffen,
des er grôz reht haete,
swes in der künec baete,
daz erz leiste, ob er mehte.
er was von sîme geslehte
geborn ûz der selben stat.
der tete als in der künec bat
unde begunde ir dô pflegen.
Vlôren sorge was gelegen
unde hât aber wunnen vil,
dô er unde sîn gespil
sich bî handen viengen
unde samt ze schuole giengen.
Dô was in vlîz ze lernunge.
iedoch sie nieman twunge,
als man tuot der lernen sol;
sie lernten iedoch sô wol
daz nie kint baz verwizzen
möhten sîn noch geflizzen
ze der lêre biderbe unde guot.
vil wünneclîche stuont ir muot
ze tuonde wol in alle zît.
sie wâren hövesch enwiderstrît
aller dinge umbe daz
daz sô gevielen deste baz
sie zwei ein ander under in.
ouch was ir herze unde ir sin
trûric swenn ez sô geschach
daz einz des andern niht ensach,
unz sie ein ander sâhen.
dâ mite si in verjâhen
grôzer liebe dicke:
der ougen aneblicke
wâren des urkünde,
unde ir wol redende münde,
swenn sie sich underkusten.
alsô hât under ir brusten
minne ir stat besezzen,
daz sie niht mohten vergezzen
grôzer vröuden âne sorgen,
die sie hâten verborgen
in kindes wîse offenbâr:
wan ir alter unde ir jâr
wâren kleiner dan ir sinne.
wider der nâtûre minne
unde wider dem rehte
wolte er ir ze knehte
unde ze dienste niht enwesen.
nû begunden sie lesen
diu buoch von minnen allezan.
dâ vunden sie geschriben an
von minnen vil manegen list,
der uns an den buochen ist
von wîsen pfaffen verliben.
dâ bî vunden sie geschriben
wie manegem der nâch minnen ranc
missegie unde ouch gelânc.
maneger was verdorben,
maneger hâte liep erworben
nâch herzen gedinge.
daz tete die jungelinge
ze minnen verstanden,
unde daz sie wol erkanden,
ê daz es waere zît,
wie rehte hôch gemüete gît
diu minne etewenne,
doch sî aber denne
gebiutet daz man trûre.
daz ist ir nâtûre,
daz sî den minnaere
machet mit grôzer swaere
sêre wunt dar nâch heil,
dicke trûric denne geil,
dicke riwic dar nâch vrô,
unde daz er brinnet als ein strô,
wan sî in des niht erlât,
unde machet daz er dar nâch stât
sunder mâze kuole.
daz was ir vlîz ze schuole.
Alse dô den kinden wart
ze rehte kunt der minnen art,
dô wart ir vröude merre;
wan sie getâten verre
nâch der liebe die sie hâten.
vernement wie sie tâten.
swenn sie ze schuole solden gân,
sô haeten sie nôte verlân,
sô sie wâren ûf dem wege,
in wünneclîcher vröuden pflege
underkusten sie sich tûsenstunt.
dâ von wart in schiere kunt
swaz sie von minne vernâmen.
sô sie heim kâmen,
sô giengen diu zarten
in einen boumgarten,
der was schoene unde wît.
dar inne hôrte ze aller zît
Vlôre unde sîn âmîe
die vogele ûf dem zwîe.
dar zuo stuont dâ von grase
gewahsen ein schoener wase,
mit bluomen bedecket
unde mit boumen überstecket,
rôt brûn grüene wîz.
dâ was der kinde imbîz
gereit aller tegelich.
die gespiln erfröweten sich,
swenn sie dar inne sâzen.
sô sie danne gâzen
alsô vil sô sie geluste,
Vlôre blânscheflûr kuste
vil harte güetlîche
unde sprach sô minneclîche:
 <gnâde, vrouw küneginne,
wie kumet daz iwer minne
mir tegelich ist sô niwe?
ich gibe iu mîne triwe
daz ir mir verre lieber sint
dan daz einige kint
sîner muoter müge sîn.
waz sol des werden, vrouwe mîn?
wan des lîd ich ungemach .>
Blânscheflûr dâ wider sprach
 <
Vlôre, süezer âmîs,
joch minne ich iuch ze gelîcher wîs
unde weiz got noch mêre.
doch wundert mich sêre
waz mir sî unde wâ von.
joch solt ein kint sîn ungewon
solhes kumbers als ich trage,
von iwern schulden alle tage,
alle zît unde alle stunde.
mir ist ein kus von iwerm munde
alsô senfte unde alsô süeze,
swie ich niemer tac geleben müeze,
unde ist mîn merre wünne
dan dem kinde sî daz spünne
von sîner muoter bruste .>
mit dem worte sî in kuste
unde hiels in dâ zuo.
diz was spâte unde vruo
ir beider gewonheit.
daz heiz ich liep âne leit.
Swenn daz hie heime ir zarten
ergie in dem garten,
sô giengens nâch imbîze
ze schuole unde ze vlîze
gehalset unde behanden,
minne unde vröude sanden.
sie wâren bevangen
mit starken minne strangen.
enwederez der gelîchen
dem andern wolt entwîchen,
swaz sie ze tuonde hâten.
nû vernement wie sie tâten,
daz sie die wîle vertriben.
an ir tävelîn sie schriben
von den bluomen wie sie sprungen,
von den vogelen wie sie sungen,
von minnen vil unde anders niht;
dâ von was gar ir getiht:
von minnen was in sorgen buoz,
von minnen was ir unmuoz.
der vlîz was in gemeine.
ir tävelîn was von helfenbeine,
schoeniu griffelîn von golde.
sie hâte der künec alsô holde
daz er in ze minnen
sölch kleinôt hiez gewinnen,
unde daz er sie gewerte
swes ir iewederez gerte.
Mit sölher vröude stuont ir leben.
got hâte den kinden gegeben
daz sie in vünf jâren
dar zuo komen wâren
daz sie kunden vor den liuten
in latîne betiuten
allez daz ir wille was;
wan sie der meister der in las
vlîzeclîche lêrte.
dô sich ir vröude alsô mêrte
unde sie vuoren ûf gelückes rade,
dô muost in leider werden schade
ein dinc daz sie verleite:
sie kunden von tumpheite
der minnen niht widerstân;
der muostens wesen undertân,
wan sie wârn in ir gewalt.
sie wâren leider einvalt,
sinne blôz, witze bar.
die liute begunden nemen war
der grüeze unde der âmûr
zwischen vlôren unde blânscheflûr:
des wunderte sie genuoge;
wan sie hâten vil der vuoge,
diu ze minnen wol gezam.
dô der künec dô vernam
disiu leiden maere,
dô was ez im swaere,
beidiu zorn unde ungemach.
er enwiste dô erz gesach
wie er solde werben;
wan er vorhte verderben
sînen sun an den êren.
dô begund er sîne sinne kêren
dar an wie erz erwande;
wan er wol erkande
daz er wîp nimer genaeme,
swenn er ze sînen tagen kaeme,
von sîner gnôzschefte:
er vergaeze der vriuntschefte
niemer unde sîner vriundîn.
dô muost er nôtlîdic sîn.
sîn gedanc was misselich.
ze jungest dô beriet er sich
daz er die maget erslüege.
sîn rât was ungefüege:
daz gemachet im sîn zorn.
er haete sî zehant verlorn,
wan daz erz durch die künegîn lie.
alsô zornic er gienc
dâ er die küneginne vant.
er vuorte sî bî der hant
in eine kemenâte.
dâ wart er ze râte
wie ez dem kinde solt ergân.
dô wart sîn rede alsus getân.
 <
Genâde, vrouwe, ich suoche rât,
wan ez uns kumberlîche stât,
mir unde ouch iu dar zuo.
nû râtent mir waz ich tuo;
wan ez ist uns übele komen,
als ich von den liuten habe vernomen
unde ouch selbe hân gesehen.
ichn weiz wie uns ist beschehen
ein dinc daz mir niht wol behaget,
daz mîn sun dise maget
minnet sunder mâze.
des vürhte ich daz er lâze
hinnen vür iemer mê
elliu wîp von unser ê,
unde er mit ir belîbe.
râtent liebest aller wîbe
wie wir daz erwenden;
wan ez müest uns missewenden
beide vriunde unde mâge.
berât wir uns iht trâge,
sô verdirbet er von schulden.
möht ez sîn mit iwern hulden,
ich taete uns dirre sorgen buoz,
daz doch ze jungest wesen muoz,
daz sî verlüre daz houbet.
sie sint der sinne beroubet,
daz er âne sî niht wesen mac.
nû râtent . ez ist uns ein slac .>
 <
Nein> sprach diu künegîn,
 <ob ir gebietent, hêrre mîn,
sô sol ez niemer ergân,
unz wir guote state hân
daz wir ez anders wol bewarn:
wan uns müeste widervarn
beidiu lastr unde schande,
swenn man in dem lânde
diu maere begunde sagen,
daz wir ein maget heten erslagen.
daz waer uns leider lesterlich.
dâ von sô vernement mich
unde tuont als ich iuch wîse.
joch gît der unwîse
dem wîsen dicke guoten rât,
des er selbe niht enhât.
darumbe sô volgent mir.
enhilfet ez niht, sô tuont ir
dar nâch iwern willen .>
alsus begund sî stillen
sînes herzen ungemach,
wan sî in rôt von zorne sach.
sî sprach < hêrre, nû vernement:
mîn rât ist daz ir gestement
iwern zorne den ir hânt
unde daz ir niht enlânt
Vlôren hie heime wesen,
weder tihten noch lesen
mit blânscheflûr mêre,
unz er sînn sin bekêre
von der megede anderswar.
der muoz er vergezzen gar,
swenne daz alsô geschiht,
daz ers enhoeret noch ensiht,
unde er sîne sinne
wendet an ander minne.
alsô mugt ir ez erwenden.
ir sulnt vlôren senden
ze montôre hie bî,
daz er dâ ze schuole sî
bî mîner swester sybillen:
diu pfliget sîn durch unsern willen,
sô sî iemer beste mac,
als man sîn hie heime pflac,
mit guotem gemache.
dar zuo suln wir ir die sache
tougenlîche tuon erkant,
warumb er dar sî gesant.
swenne sî daz ervert,
sî hât im blânscheflûr erwert
mit andern megeden schiere;
der gît sî im viere,
die er alle lieber hât
denn an der sîn muot nû stât.
hêrre, nû vernement mê,
wie diz dinc mit vuoge ergê,
daz diu kint niht werden innen
warumbe wir in senden hinnen;
daz erkennent unde nement es war.
diu minne weiz die liste gar:
sî kan nieman betriegen.
wir müezen in liegen,
sol diz dinc werden vür brâht.
ich sage iu wie ich hân gedâht.
hêrre, ob iu mîn rât gelîche,
sô werbent witzeclîche,
unde heizent sich den meister klagen
unz daz er in sehs tagen
der kinde niht gelêren müge.
man muoz dicke wîse lüge
erdenken durch êre.
nû waz sol des mêre?
sô der meister gelît,
sô muoz uns vlôre ân widerstrît
anderswâ ze schuole varn.
dar nâch müezen wir bewarn
daz blânscheflûr hie bestê.
ir muoter sprîchet ir sî wê;
des sol man ir ein zil geben
 (ez gange ir anders an daz leben,
ob sî daz niht entuo),
unde daz verheln dar zuo
unser kint unde ouch daz ir.
deste baz sprechen wir
diu maget müeze hie bestân,
mit ir siechen muoter umbe gân
 (unz sie vollendent die gir);
wan nieman enpflaege ir
sô getriwelîche wol
als ein kint sîner muoter sol.
dar zuo sulent ir im sagen
daz ir im in zehen tagen
sîne gespil sendent nâch.
hêrre, des lâzent iu wesen gâch.
daz dunket mich waetlich .>
dô sprach der künec < daz lobe ich .>
unde dô er von dem râte schiet,
als im diu küneginne riet,
dar nâch bat er vlôren gân
 (alsô muost ez sîn getân)
an dem dritten tage zuo im.
er sprach < nû vernim,
lieber sun vlôre,
du muost varn ze muntôre,
sît dîn meister ist gelegen,
der dîn solde hân gepflegen:
dâ von soltû lernen dâ.
sô sende ich dir iesâ
dîne gespil, diu samt dir liset,
swenne ir muoter geniset.
der muoz sî nemen war
dise wîle . dâ von var
ze muntôre, unde wis
ân allen zwîvel des gewis
daz blânscheflûr in kurzer vrist
ze muntôre bî dir ist,
in zwein wochen oder ê .>
dô weinte er lûte unde schrê.
 <gnâde, hêrre vater mîn,
waz sol disiu rede sîn?
joch weiz ich mîn deheinen rât,
swenn blânscheflûr hie bestât,
unde ich var in ellende.
vater, dâ von sende
uns sament hinnen beide.
mir geschach nie sô leide
sô der sî von mir sundert.
der schoensten megede hundert
naem ich niht vür sî eine .>
 <lieber sun, niht enweine>
sprach der künec, < diz muoz et sîn .>
dô ersûfte diu künegîn.
Vlôren zorn der was grôz,
unde was aller vröuden blôz
die er mit blânscheflûr ie gwan.
dô gienc er balde von dan
zuo der kemenâte
dâ er die maget verlâzen hâte.
unde dô er sî gesach,
dô enhôrter noch ensprach:
er kam von leide in unmaht;
er enwiste ob ez nacht
solde sîn oder tac.
Blânscheflûr diu erschrac
unde kam geloufen.
si begunde sich roufen;
ir klage was erbermeclich.
unde als vlôre kam ze sich,
sî kuste in, als sî was gewon,
unde wânde daz er sich dâ von
gehaben solde deste baz.
iedoch wart er umbe daz
nie deste baz gemuot.
im was engangen sîn bluot,
daz er wart rehte bleich.
Blânscheflûr im niht entweich
unde rette mit im alsus.
 <wie kumet daz mîn kus
iwer trûren niht vertrîbet?
ich waen ez dâ von blîbet,
lieber vriunt guoter,
iwer vater unde iwer muoter
hânt iu leides iht getân.
owê waz ich sorgen hân
in mîme herzen, geselle!
ich vürhte ez niht guotes welle.
ez hât mich trûric gemaht,
sô ich slâfen solde hînaht,
 (nû hoere wunders gemach!)
daz mich bedûhte ich sach
zwô tûben inme troume,
die sament ûf einem boume
geselleclîche nisten.
sie wolten sich vristen
von den vogelen, die sie vorhten.
dô sie daz nest geworhten,
ein habech aller naehest kam;
der was in durch ir jungen gram.
den begunden sie vliehen,
der habech allez nâch ziehen,
unz daz sie geschieden sich.
dirre troum betrüebet mich
harte in mînem muote.
got erscheine mirn ze guote.
waer unser meister gesunt,
sô getaet er uns kunt
waz dirre troum möhte sîn .>
 <ach vrouwe unde vriundîn>
sprach er erbermeclîche,
 <ich sag iu bescheidenlîche
des leidigen troumes kraft.
der tûben geselleschaft
ist unser zweier minne:
die vürht ich daz ir zerinne
von des habeches gîtikeit.
mîme vater dem ist leit
diu grôze liebe die wir hân;
er wil uns niht mê sament lâzen.
iwer troum wil sich enden,
mîn vater wil mich senden
an der stunt ze montôre .>
 <seistû wâr, vlôre?>
sprach blânscheflûr < sage mirz .>
 <jâ ich zewâre, ich sage dirz .>
 <nein du .> < warumbe niht?
mir ist leit daz ez geschiht .>
 <waz wiltû dar? durch welhe nôt?>
 <mîn vater ist der mirz gebôt .>
 <wie sol ich nû die zît vertrîben?>
 <ich muoz eine dort belîben .>
 <nû sage doch wie lânge?>
 <ich vürhte dich belânge .>
 <waz wunders ist daz? hêrre, sage .>
 <dês wâr niht wan zehen tage,
sô kume ich her od du zuo mir.
wis sicher daz ich niht verbir
dar nâch einen tac mê
ich enrîte oder gê
swâ ich dich vinde.
unde ob ich des erwinde
durch iemannes gebot,
sô enlâze mich got
niemer werden tages alt .>
grôz unde manicvalt
wart der megede kumber dô,
unde klagte ir herzen sêre alsô.
 <hêrre got, von des gebe
mir ist gelâzen daz ich lebe,
wie grôz wunder mich hât,
sît niht âne dich ergât
unde du kanst alle sache
ân missewende mache,
waz du mir hâst gewizzen,
sît ich ie was ungeflizzen
ze beschulden dînen zorn.
nû war zuo wart ich geborn,
dô mir vür der saelden teil
ungelücke unde unheil
nâch dînem willen wart gegeben?
iedoch hâtestû mîn leben
gewendet an sölch gemach
daz nie nieman geschach
baz in sîner ahte,
unz daz wesen mahte.
nû ist ez mir verkêret wirs;
wande du verbundest mirs,
als ich rehte waenen wil.
ich hâte leider ze vil,
nû hâstû mirz geminret wol.
mîn sêr ist grôz den ich dol
nâch sô grôzer verlust.
ach ungelückes âkust,
wie du dich erzeigen muost;
wan du dicke liebe tuost
manegem ûf gedinge,
sô im dar nâch misselinge,
daz sîn klage sî deste merre.
gebiutest du daz, hêrre,
sô zeigestû wunder dran.
ich waene swer nie liep gewan,
der bekorte ouch leides nie.
wie saeleclîche ez dem ergie!
wan des hâstû ruoche.
mîn saelde ich verfluoche,
diu mich unsaelic hât gemaht.
ich waene mir ist niht beaht
daz mir saelde widervar.
daz mich mîn muoter ie gebar!
jan mac ich wizzen waz ich tuo.
sî begunde unsaelden vruo,
ê daz sî kaeme her:
dâ von ist wunder daz ich ger
daz ich saelden mê gewünne
danne sî von ir künne,
die ich erbe mit unheile.
doch tete ich an eime teile
daz mir niht was gebaere.
ich waene ez wirt in allen swaere
die sich gesellen
zir übergenôzen wellen,
als ich hâte getân.
mich entriege mîn wân,
nû muoz ez mich geriwen.
doch bin ich diu an triwen
âne schulde verrâten ist.
ach minne wer du bist,
wie valsch unde unstaete!
mich dunket er wol taete
swer dîn möhte haben rât:
wan swer sich an dich lât,
der muoz schiere sîn betrogen.
daz ist wâr unde ungelogen.
nû bistû doch alsô starc,
alsô listic unde karc
daz dîn nimer zerinnet;
wan sô man dîn beginnet,
sô bistû senfte unde süeze:
daz dich got verderben müeze!
du bist bitter an dem ende.
hêrre got, nû verende
zehant mînen lebetagen;
wan ich mac lenger niht vertragen
den sêr des ich bin überladen.
der zergât niht âne schaden .>
Der rede sî dô gesweic.
von âmaht sî nider seic
Vlôren in sîn schôze.
den hâte sî ze genôze
ir leides unde ir swaere.
wederem sanfter waere,
daz ist niemanne kunt.
sî kam in âmaht zuo der stunt.
Vlôre was ir allez bî,
er hiels unde kuste sî,
wan sî tete ouch im alsam.
dô sî dô zir selber kam,
er wolte sî getroestet hân:
dô bat sî in die rede lâzen.
 <dîn trôst> sprach sî < der ist verlorn;
baz waere er verborn.
owê mir armen, ôwê,
ich hât einn trôst unde keinen mê,
den muoz ich verliesen.
darumbe wil ich kiesen
den tôt, unde mac ez sîn .>
dô zôch sî ûz ir griffelîn
ûz ir griffelfuoter.
Vlôre der enhuoter,
sî wolte sich erstechen,
ir leit tumplîche rechen,
als sî daz herze ermante.
Vlôre sî des wante,
daz sî niht volle stach.
des wart er vrô unde sprach
 <gnâde, vrouwe, durch got,
ez enist dehein spot
noch ein senfte kindes spil
swer sich selbe toeten wil.
des volgent mîner lêre,
enzürnent niht sô sêre.
daz wirt iu nütze unde vrume.
wesent sicher daz ich kume,
als ich hân gesprochen,
in disen zwein wochen,
ob mîn vater ez erwendet
daz er iuch nâch mir niht sendet.
ich liez iuch nû mit mir varn,
wan daz ir müezent bewarn
iwer muoter, diust gelegen:
der sulent ir gerne pflegen,
alsô er geboten hât.
daz ist mîn beste rât
unde dunket mich guot witze;
wan daz ich doch entsitze
unde enweiz waz ich tuon mac.
mîn vater ist al disen tac
riwiges muotes;
ich versihe mich niht guotes.
sîn rede was sô grimmeclich.
owê daz beroubet mich
sinne unde tuot mich vröuden vrî.
doch swie ez darumbe sî,
er mac uns wol gescheiden,
doch mac er niht erleiden
mir iwer werden minne.
ê wurd ich in unsinne,
ê daz ich iuch vermite.
er möhte lâzen den site,
wil er daz ich iuch lâze.
sô pflaege ouch ich der mâze
als valsche minnaere.
wie unfriuntlich daz waere!
unde ob ich würde versant
in daz zweinzigeste lânt,
vergaeze ich iwers lîbes
durch minne eins andern wîbes,
durch daz ich iwer nien saehe,
unde ob mir daz geschaehe,
des wolt ich iemer trûric sîn .>
alsô kund er sîn vriundîn
ir ungemaches stillen.
sî sprach < durch iwern willen
wil ich mîn klage mâzen.
ouch sulent ir mich erlâzen
daz ich iu vürhten muoz:
des tuont mir rât unde buoz.
lâzent mich iur staete schouwen:
swaz iu von andern vrouwen
iemer liebe widervar,
sô vergezzent doch niht gar
der liebe die wir hâten,
wie wir lebeten unde tâten
sô rehte geselleclîche .>
Vlôre sprach getriwelîche
 <
Blânscheflûr, trûtgeselle,
ich wil daz mich got velle
unde mir schende den lîp,
ob iemer kume dehein wîp
ân iuch in mîn gemüete.
got durch sîne güete
hab iuch in sîner huote .>
 <als tuo er iuch> sprach diu guote.
Dô nâmen sie ir griffelî,
beidiu er unde sî,
unde gap er ir daz sîne;
 <nû nement ouch daz mîne .>
sprach diu vil getriwe.
 <mir muoz iemer niwe,
vriunt, iwer minne sîn .>
 <unde ir mîn staetiu vriundîn .>
sprach vlôre wider sî.
dô nam sî daz griffelî
unde ergap in gote.
innen des kam ein bote,
der im vom künege seite
daz er sich bereite
unde im lieze zogen baz.
darumb er doch niht vergaz,
swie gâch dem boten waere,
daz er iht des verbaere
er enkuste sî tûsenstunt.
er sprach < nû belîp gesunt.
gedenke wol wes ich dich bat .>
dô volgete sî an die stat,
dâ sîn geverte beite.
er vant mit gereite
einen zelter dâ stânde.
unde als er zuo kam gânde
unde er den zoum begreif,
Blânscheflûr den stegereif
huop unz er ûf gesaz.
dô wart ir wange allez naz.
Nû was vlôre ûf der verte.
ich waen nie scheiden sô herte
wurde unde als erbermeclich.
hei wie dicke vlôre sich
nâch sîner vriundîn umbe sach!
wan im leider nie geschach
dan dô zer selben stunde.
Blânscheflûr enkunde
wizzen waz sî taete.
sî was an triwen staete
unde quelte sich harte,
wan sî nie von der warte
wolte komen hin noch her
alsô lânge unze er
kam ûz ir ougen pflege.
Vlôre reit after wege
mit sêre unde mit leide
sîne tageweide,
als sie hâten ûf geleit.
unde als er in die burc reit
riwic âne mâze,
vome herzogen gûrâze
wart er wol enpfangen.
mit dem kam er gegangen
zuo der kemenâten.
der herzoginne vrouwen tâten
Vlôren guoten willen schîn
unde hiezn in willekomen sîn.
sie hâten durch in vröuden vil.
er sach dâ maneger hande spil,
daz einen halptôten man,
der nie ze vröuden muot gewan,
möht machen sorgen eine.
daz half in allez kleine,
wan im leides niht gebrast.
doch was er ein lieber gast.
Diu herzogîn betrahte
unde hâte grôze ahte
wie sî unde mit welhen sachen
daz kint möhte vrô gemachen,
unde hiez im ze minnen
sehzic megde gewinnen
schoene edel unde rîche,
die geselleclîche
samt im ze schuole giengen
unde in ze vriunde enpfiengen
unde im die wîle dâ vertriben.
daz möht allez sîn beliben;
ez was im allez ein wiht:
ern mohte sich getroesten niht,
unde begunde sich wenen
an klagen trûren unde senen
mit muotvester staete.
swie gern im sîn muome haete,
diu herzoginne, daz benomen,
sî mohte in doch niht überkomen
daz er durch rîter unde durch vrouwen,
der man vil mohte schouwen
dâ ze hove über tac,
unde swie man sîn pflac,
sîn trûren wolte lâzen sîn
nâch sîner vriundîn
alle zît unde alle stunde.
ach wie vaste in begunde
der zehen tage belângen!
in dûhte, waerns ergangen,
er wurde vrô, durch anders niht:
wan er hâte zuoversiht,
swenne er die vertribe gar,
daz blânscheflûr kaeme dar,
od daz sîn vater niht vermite
er enbüte im daz er heim rite,
als er in durch sîne bete
mit sîner triwe sicher tete,
ê er gelobte die vart.
als daz zil vertriben wart
unde blânscheflûr niht enkam,
dô begunde er âne scham
sich klagen unde schrîen
nâch sîner âmîen,
daz er slief tranc noch enaz.
dô enbôt der herzoge gûraz
bî sîme kameraere
dem künege disiu maere,
waz in darumbe diuhte guot.
dâ von wart des küneges muot
grimmer dan er solde:
er hiez in komen swenn er wolte.
die künegîn besante er dar.
er sprach < vrouwe, nû nement war,
ez ist doch wâr als ich iu seite,
Vlôre wil von tumpheite
an sînen êren verderben.
sehent balde wie wir werben,
daz wir in gefristen.
in hât mit zouberlisten,
als ich nû wol waene,
vertoeret diu kristaene,
die er minnen muoz die wîl sî lebet.
sehent wie er her widere strebet
unde mac niht belîben dert.
daz hân ich doch schiere erwert,
daz er sich ir geloubet:
ich wil ir abe slahen daz houbet.
sô lât er sî durch alle nôt.
ich sihe wol daz der tôt
die liebe muoz verenden .>
dô hiez er die maget besenden.
Nû hâtes âne schulde
verlorn des küneges hulde;
ir enwas niht zoubers kunt:
wan sî nie ze keiner stunt
den sin gewan noch den gedanc
daz iemen einen valschen wanc
an ir möhte vinden.
diu liebe was under den kinden
einvaltic lûterlîche.
dem tete sî wol gelîche
mit gebaerde, als ich iu sage:
wan sît dem mâle unde dem tage
daz vlôre dannen von ir reit,
sô mêrte sich ir herzeleit
von schulden aller tegelich.
heize weinde klagte sich
diu schoene maget umb ir âmîs,
rehte in turteltûben wîs,
diu vürbaz gesellen niht enkiuset,
ob sî den êrsten verliuset:
sî vliugt unde sitzet eine.
als tete diu maget reine.
si erkôs ir schiere die stat,
dâ sî nieman swîgen bat.
sô sî sich mohte vereinen,
dô huop sich vil grôz weinen,
unde schrê < owê mir armen!>
daz ez wol möhte erbarmen
ein vlinshertez herze,
daz ein sô bitter smerze.
die maget nâch ir vriunde twanc.
drî lîbe waeren ze kranc
ze lîden sölhe pîne.
nû sehent welch valsch dâ schîne
des er sî âne schulde zêch.
er was ir âne nôt gevêch
unde wolte sî hân verlorn;
wan daz sînen grôzen zorn
diu küneginne milte
mit witzen gestilte,
daz ir arges niht geschach.
nû mugent ir hoeren wie sî sprach.
 <
Hêrre, sît daz alsô stât
daz ir des niht habent rât
sî müeze verderben,
sô lâzent mich erwerben
ein dinc daz uns beiden vrumet
unde ze unsern êren kumet
unde uns erwendet boesiu wort.
daz liut spraeche ez waer ein mort,
ob wir die maget erslüegen.
dâ von mac uns benüegen
ob sî wurde versant
verre in ein ander lânt,
dâ nieman weiz wer sî sî.
ze lunquît in die stat hie bî
ruoten niwelîche
koufliute harte rîche
von babilônje ist mir geseit.
durch iwer selbes vrümekeit,
den heizent sî geben
ze koufen unde lâzent sî leben.
nû waz solt uns ir lîp?
ez ist sünde der ein wîp
wil verderben durch nît.
sehent zuo, ez ist zît,
daz iuch iht dinges sûme .>
nû sehent wie rehte kûme
der künec daz gelobete,
wan er von zorne tobete.
der was sô grimme unde sô starc,
er haete goldes tûsent marc
niht genomen vür ir leben,
möht ez mit êren sîn begeben:
alsô was er ir gehaz;
wan daz er die liute entsaz,
daz ez wurde ze worte.
dô sante ers ûz zer porte
bî burgaeren zwein,
die er wol wiste âne mein,
ze koufe listic unde karc.
die gâbens umb zwei hundert marc
unde drîzic pfunt bisande
unde pfeller von ir lânde
hundert harte wol gemaht;
unde hundert mentel vêch bedaht,
ân die dâ wâren hermîn,
die niht bezzer möhten sîn;
unde zwênzic blîâte guot
rehte rôt als ein bluot,
unde zwênzic zendâle
meisterlîche gemâle;
unde zwênzic hebeche wünneclich,
zwelfe mûzeten sich;
pferde unde rosse hundert,
unde einen kopf: mich wundert
daz in daz maere tiurer hât
dan den pfeller unde die wât.
Swer nû ze vernemende gert
wie er sô grôzes schatzes wert
unde alsô tiure waere,
sô vernement disiu maere,
swen ez noch sî verholn.
er wart ze rôme verstoln
eime künege, hiez cêsar.
in hâte manec sîn vorvar
wol behalten unz an in.
den verkoufte durch gewin
disen koufliuten ein diep.
er was in durch sîn tiure liep,
wan er vierzic marke goldes wac.
dar zuo, als ich iu sagen mac,
daz werc was alsô spaehe,
bezzer dan ie man gesaehe,
sô man dar an schouwen mahte.
 <mich nimt wunder daz manz ahte
michel hoeher dan daz golt:
wan du zaln niht ensolt
daz iht bezzers waere dan ez sî .>
aller missewende vrî
was der napf unde daz lit.
in machete vulcân, ein smit,
mit grôzem vlîze,
unde hâte ân itewîze
manic schoene bilde
beidiu zam unde wilde
dar an mit listen erhaben.
nû hoerent waz dâ stuont ergraben.
Man mohte dar an schouwen
erhaben drî schoene vrouwen
mit schoenem sinne
 (ez wâren drî gotinne,
Jûnô unde pallas
Vênus diu dritte was),
wie sie pârîsen bâten
daz er einen apfel den sie hâten
ir einer gaebe under in.
daz dûhte sie ein guot gewin
swelhiu des wurde gewert,
wan diu waere lobes wert.
des hâten die zwô nît.
dâ von gehiezens im enstrît
Jûnô schatz unde rîchtuom,
Pallas witze unde wîstuom,
Vênus diu gotinne
Helenam die küneginne.
die hâte pârîs holde,
unde gap den apfel von golde
ûf die gedinge venerî.
an dem napfe stuont dâ bî
wie pârîs den kriechen nam
die küneginne helenam,
dô menelâus was under wegen;
wie er sî vuorte in sînen pflegen;
unde wie die kriechen mit her
ze troye vuoren über mer;
wie von der selben hervart
Troye besezzen wart.
dâ sach man wie sie tâten,
wie grôze kraft sie hâten,
wie sie dâ ze sturme riten,
wie sie vâhten, wie sie striten,
wie sie die schefte brâchen,
wie sie schuzzen, wie sie stâchen,
wie sie die vînde jageten,
wie die boesen verzageten,
unde wie sie dicke entwichen.
von slegen unde von stichen
gelâgen dâ die tôten
mit exen verschrôten.
unde wie man die vürder truoc;
wie achilles hectorem sluoc
unde pârîs achillen;
wie durch helênen willen
manic man den lîp verlôs;
wie die innern wurden sigelôs;
wie die kriechischen geste
die stat von nâtûre veste
mit listen gewunnen;
wie sumelîche entrunnen;
wie daz viur die stat brande;
wie die kriechen ze lânde
kêrten vroelîche;
wie troye lac erbermeclîche
zerfüeret unde schadehaft.
diz was mit sölher meisterschaft
ergraben alsô schînbaere,
swie listic ein man waere,
der daz werc an saehe,
nemelîche er jaehe
daz die âventiure lebete
diu an dem napfe swebete.
daz werc was sô klâr
daz ez seite vür wâr
einem man der troye nie gesach
allez daz dâ vor geschach.
dennoch was daz werc rîche
gezieret lobelîche
mit edelem gesteine
grôz unde kleine:
umb der kraft ist mir niht kunt
wan sie behielten gesunt
einn man, dem sô wol gelânc
daz er ûz dem napfe tranc,
zwelf mânôte gar,
daz im arges niht enwar.
sô grôzer tugende was der kopf.
daz dâ solde sîn der knopf,
daz war ein lûter karfunkel:
ez enwas kein nacht sô dunkel,
swenn in der schenke umbe truoc,
sie hâten alle liehtes gnuoc,
die dar ûz trinken solden.
sus wart diu maget vergolten.
Dan vuoren die koufliute sâ;
wan in was gelungen dâ.
dô sie in ir schif getrâten
unde kâmen dar sie willen hâten,
dô buten sie sî veile.
dô wart sî dem ze teile
den man hiez den amiral.
der widerwac sî âne zal
mit golde wol zwênzic stunt.
ir angesiht tete im kunt,
daz sî edel wesen mehte
an gebürte unde an geslehte,
unde daz sî sîme lîbe
wol zaeme ze einem wîbe.
Diz geschach unde diz ergie
durch daz sîniu ougen nie
schoener vrouwen erkurn.
dô hiez er in einen turn
die schoenen maget besliezen
unde lie sî des geniezen
daz sî sô edel was getân,
unde hiez ir wesen undertân
zwênzic megede rîche
mit dienste vlîzeclîche,
alle schoene unde guoter slaht.
der turn was sô wît gemaht
daz si alle hâten guot gemach.
der amiral dô wol sach
daz ir daz herze swaere
nâch eime swer der waere,
wan si alle zît was unfrô:
dô redete er mit ir alsô.
 <
Troestent iuch, daz ist mîn rât.
sît ez got alsus gefüeget hât,
sô müez wir sament alten.
ir sulent dis lândes walten,
daz ich iu gibe vergebene.
iwer dinc stât ebene,
sît ez alsus komen ist.
iedoch hânt ein jâr vrist,
durch daz ir iuch berâtent,
ob ir einen vriunt hâtent,
den ir noch lîhte lebende hânt,
daz ir den ûz dem muote lâzent
unde ir iwer minne,
iwer herze unde iwer sinne
gar gewendent an mich;
wan ez ist harte waetlich
daz ir hie blîbent iemer mêre.
nûne trûrent niht sô sêre
unde lâzent iuch niht belângen.
sô diz jâr ist zergangen,
sô wil ich iuch ze wîbe nemen.
ir mugent wol ze vrouwen zemen
disem lânde unde disem liute,
den ich allen gebiute,
ze leisten iwer gebot .>
des gefristes half ir got.
Nû ist blânscheflûr diu guote
mit trûrigem muote
in der stat ze maere.
ich waen nie klôsenaere,
weder münch od nunne,
ie bezzern muot gewunne
von wâren schulden ze gote.
nâch sîn eines gebote
lebete sî âne trôst.
sî bat in daz sî wurde erlôst
heize weinende alle tage
unde hâte sus getâne klage.
 <
Hêrre vater, des gewalt
ist sô wît unde sô manicvalt
daz du den ellenden
dînn trôst maht wol senden
in allen lânden gelich,
durch dîne gnâde vernim mich
unde lâ dich erbarmen
grôziu leit diu mir armen
âne schulde sint geschehen.
ich mac wol von wârheit jehen
daz ich unsaelden saelic bin:
wan mit vröuden huop sich mîn gewin,
des ich wunschte unde gerte,
daz doch unlânge werte.
mit sorgen alte ich mîne zît.
nû wê dir, haz unde nît,
joch hâstû mich gemachet
daz mîn vröude swachet
unde mir trûret mîn gemüete.
nû vernim mich got durch dîne güete:
mîn bete diu ist betelich.
sît daz geschicket sich
daz hazzen unde nîden
von nâtûre müezen lîden
sêre unde hellewîze,
sô bit ich dich ze vlîze
dazs in der helle grunde
alle zît unde alle stunde
êweclîche müezen brinnen,
unde daz in niht müge zerinnen
der wirsten pîne unde der meisten
der man zer helle mac geleisten.
des baete ich gerne, hulf ez iht:
wan daz mîn vröude ist ein wiht,
daz hât mir haz unde nît getân,
daz ich mînn vriunt verlorn hân,
der mich minnete als ich in.
mich entriege mîn sin,
er trûret unde senet sich
ze gelîcher wîs als ich mich.
er ist mir holt, als ich waene.
waz darumbe, bin ich kristaene
unde er ungetoufet?
ouch bin ich durch in verkoufet.
wist er daz, daz waere guot.
jâ hêrre, im was der muot
sô trûric, dô er dannen schiet,
daz er weinen geriet,
unde in diu vart begunde riwen.
er muoz stân an sînen triwen.
minnet er mich herzeclîche.
wir sîn geborn ungelîche;
wan er ist eines küneges kint,
sô enweiz ich wer mîn mâge sint,
biderbe oder smaehe.
mich wundert wie mir geschaehe.
ich bin ir aller ungewert,
wie waer ich sîn danne wert?
swie ez iedoch darumbe ergât,
mîn muot gar zuo im stât,
daz ich mich wil vermezzen
daz ich sîn niht kan vergezzen:
unde ob ich wolte, ich enmac.
mîn herze wil sich einen tac
von im niht scheiden.
waz darumbe, ist er ein heiden?
sô ist er mir doch rehte holt:
dâ mite hât er versolt
daz ich iemer gedenke sîn.
ich was sîn vriundîn:
des waer ich in unsinne,
vergaez ich sîner minne.
wie rehte ich danne tobete!
wan er getriwelîche lobete
daz er mir daz selbe taete.
owê wie unstaete
ich danne waere!
er ist gar unwandelbaere,
stolz, biderbe unde guot,
hövesch, tiure unde wol gemuot,
wol verwizzen, baz gezogen;
swer anders waenet derst betrogen,
der endunket mich niht wîs.
ach süezer vriunt, ir hânt den prîs
vor den andern allen.
des müezt ir mir gevallen,
sît des nieman mac gelougen.
owê der schoenen ougen,
diu mich âne lacheten
unde mich dicke vrô macheten.
joch sint sie sô rehte klâr;
brûne brâ, reidez hâr,
minneclîchiu wangen
mit zarter varwe bevangen,
gemischet rôt unde wîz,
über der nâtûre vlîz;
sô geschicket iwer munt,
als er solde küssen ze aller stunt
unde sich erzeigte dem gelich
daz er allez spraeche « küsse mich »;
unde iwer snêwîzez tinne,
blânke zene, wîzez kinne,
daz got daz iu geschaffen hât
ân alle valsche missetât
unde âne missewende,
dâ von kumet daz ich ellende
iwer nimer vergizze.
swenn ich trinke od izze,
slâfe oder wache,
sô trage ich ungemache
sorge under mîner brust
nâch sô grôzer verlust
der wünne der wir hâten.
dâ von hân ich mich berâten
daz ich durch bete noch durch drô
ân iuch niemer wirde vrô .>
Alsô klagete sich diu guote.
die vrouwen, die ir ze huote
wâren ze allen zîten bî
in dem turn, die trôsten sî.
doch wart sî sorgen niht erlôst:
wand aller der werlde trôst,
der half sî vil kleine,
ez entaete vlôre alleine.
Dô des küneges boten kâmen,
den schatz dens umb die maget nâmen,
den brâhten sie ze hove gar.
des hiez der künec nemen war
sînen kameraere.
nû wart der künegîn swaere
daz sie sî verkoufet hâten;
iedoch hâte siz gerâten,
unde tete ab daz mit witzen.
sî mohte zwêne schaden entsitzen,
der hâte sî beider wal:
daz eine was der liute schal,
den sî müeste hân vertragen,
ob diu maget waere erslagen;
oder daz sî wurde gesant
gesunt in ein ander lânt.
swederz sî der zweier naeme,
sie wâren beidiu missezaeme
unde wâren beidiu schedelich.
ze jungest dô beriet sî sich
mit sorgen manicvalten
sî waere bezzer behalten,
dan sî den tôt solde lîden.
man sol daz erger ie vermîden
unde daz bezzer âne vân,
sô wirt daz übele guot getân
unde wirt mit rehte vür brâht.
nû saz sî verre verdâht
waz ir ze tuonde waere,
daz vlôre diu rehten maere
von blânscheflûr niht befunde,
unde gienc sâ ze stunde
dâ sî den künec stânde vant
unde tete im die rede bekant.
 <
Genâde, lieber hêrre mîn,
lâzent iwer witze werden schîn;
wan unsers kumbers ist nû mê
von wâren schulden dann ê,
den wir gelîche müezen tragen.
ichn mac wizzen waz wir sagen,
swenn unser sun vlôre
kumt von montôre
unde vrâget wâ diu maget sî.
uns ist nemelîche bî
grôz kumber, als ich waene,
daz diu kristaene
alsô verre verkoufet ist,
irn erdenkent den list
waz wir tuon dem kinde,
daz er der vriuntschefte erwinde,
der er began sô rehte vruo.
ich vürht daz er im selben tuo
den grimmen tôt vor leide.
sô hân wir sie beide
ê zît verlorn in ir jugent .>
 <daz erwendent, ob ir mugent>
sprach der künec zer künegîn:
 <ez muoz von mir unwendic sîn;
swes ich joch darumbe darbe .>
dô sprach diu künegîn ander warbe
 <daz widerrât ich, hêrre,
wan der schade wirt deste merre,
der uns müeste widervarn.
wir wellen gerne bewarn
daz sich vlôre unser erbe
vor leide niht verderbe,
den uns got durch sîne güete gap.
wir suln würken ein grap.
daz sol darumbe geschehen,
swenn vlôre kume, daz wir jehen
ez sîn vier wochen oder drî
daz blânscheflûr tôt sî
unde dar inne lige begraben.
sô mugen wir daz kint behaben
gesunt unde wol gemuot .>
daz dûhte den künec guot,
unde sante zehant
nâch wercmeistern in daz lânt
unde hiez würken drâte
ein grap nâch ir râte.
Nû hoerent wunder manicvalt.
als uns die âventiure zalt,
in eime marmelsteine
gelîche helfenbeine
wart daz grap erhouwen,
dar an man mohte schouwen
wunderlîchiu wunder.
dâ lâgen under
vier lewen êrîn,
rehte sam sie lebetîn.
dar ûf lac der stein enbor.
man gesach nie sît noch vor
kein grap baz gezieren
mit vogelen unde mit tieren,
sô man dâ schouwen mahte
von aller hande slahte
unde von aller der art
sô iht ie lebendes wart,
daz ûf der erden inder lebet.
in wazzer oder in lüften swebet,
zam oder wilde.
diu selben bilde
diuhten iuch sô lobelich
daz ir swüert sie regeten sich
unde daz sie lebeten garwe.
daz kam von maneger varwe
unde von des goldes rîcheit.
ein stein wart dar ûf geleit
nâch dem grabe wol gezieret,
glîcher wîse gevisieret
ouch alsô der under stein.
swenne diu sunne schein
an daz grap, vil vaste
daz gesmîde wider glaste,
daz diu ougn ir kraft verlurn,
diu ez durch sîn spaehe kurn.
daz kam von vier sachen,
ân die nieman kan gemachen
schoeniu bilde kleine:
golt, silber, guot gesteine,
schoeniu varwe dez vierde.
ze aller der gezierde
obenân ûf dem grabe,
als ich ez vernomen habe,
die wercmeister macheten
zwei kint alsô sie lacheten
unde als sie samet spilten.
Blânscheflûr der milten
was daz eine gelîch
von golde klâr unde rîch,
Vlôren daz ander.
swer sie sach, unde erkander
wie diu kint geschaffen wâren,
der sach diu zwei gebâren
jenen zwein gelîche.
Vlôre höveschlîche
sîner vriundîn eine rôse bôt
gemachet ûzer golde rôt.
dâ wider bôt im sîn vriundîn
ein gilje, diu was guldîn.
dar zuo was gezieret schône
iewederz mit einer krône
ûzer golde geslagen:
sî möhte ein künec mit êren tragen,
die krône die er ûf truoc;
dar zuo waer sî guot genuoc.
ein karfunkel drinne lac,
der nachtes, als ez waere tac,
ein mîle al umbe lûhte,
daz die luogenden dûhte
dâ enwurde niemer nacht.
dâ was wunders mê gemaht.
an des grabes vier orten
die meister mit zouberworten
ûzer antwerc gemachet hâten:
sô die winde wâten,
sô truogen sie den wint
innerhalp unz an diu kint.
von zouberlisten daz geschach.
daz schoene gesmîde sprach
in lebender liute wîse.
ez macheten zwêne smide wîse,
Vulcân unde orphanus.
Vlôren bilde sprach alsus:
 <küsset mich, vrouwe süeze.
daz im übel geschehen müeze
der uns dirre minne nîde;
wan ich niemer doch vermîde
ich ensî iu rehte holt .>
dô sprach daz ander golt,
daz blânscheflûr was gelîch,
 <ist daz wâr, sô bin ich rîch;
wan ich iuch in mînem sinne
vor al der werlde minne;
alsô helfe mir nû got,
daz ist mîn ernest âne spot .>
dar nâch underkusten sich
diu bilde ( daz was wunderlich)
mê danne tûsent stunt;
ungerouwet was ir bêder munt,
unz des windes kraft zergie
unde ers iegnôte ruowen lie.
diz was vor eines münsters tür.
swer dar in gienc oder vür,
der mohte schouwen daz werc.
dâ was umbe dahein geberc.
ez mohten schouwen glîche
beidiu arme unde rîche
nâch des küneges gebote.
bî dem grabe hâten vier gote
vier boume gesetzet,
die der wint niht enletzet
an löubern unde an zwîen
deheine zît, sien sîen
grüene unde wol geloubet.
des endes dâ der megede houbet
hin solde sîn bekêret,
diu stat diu was geêret
mit eime boum der krisem truoc;
des stuont dar ûffe genuoc.
ein balsamboum zen vüezen,
des die bedürfen müezen,
die lânge junc wellen leben.
zeswenthalp stuont dâ neben
ein boum der heizet ebanus;
des kraft sol man sus
mit dem urkünde erkennen,
daz viur mac sîn niht gebrennen.
dâ von ist er erkant.
anderhalp zer linken hant
ein wunderboum gepflânzet was;
dar under bluomen unde gras
touwic über al den tac.
der gap sô guoten gesmac
daz ingeber unde negelîn,
zitwân unde zinemîn,
galgân unde muscât
sô guotes smackes niht enhât,
der sich möhte genôzen dar.
sîne bluomen wâren rôsenvar.
dar ûffe was der vogele sanc;
in maneger wîse was ir klânc
dem grabe ze beiden sîten
sô süeze ze allen zîten
daz ein vröudelôser man,
der nie vröude gewan,
sîner swaere vergaeze,
ob er dâ stüende od saeze.
sô er der vogele stimme hôrte,
waerlîche er zerstôrte
sîn leit, solt er wesen dâ,
ob er joch von alter waere grâ.
Noch sulent ir von dem grabe wizzen.
sich hâte der künec geflizzen
umbe gesteine aller slahte,
sô er beste erwerben mahte:
daz hiez er in daz grap senken.
ich waene nieman erdenken
der gezierde mê künne
unde der manicvalten wünne
diu dar an was ergraben.
man sach gehouwen buochstaben
al umbe des grabes ort.
alsus sprâchen diu wort:
 <hie lît blânscheflûr diu guote,
die vlôre minte in sînem muote,
unde sî in ze gelîcher wîs.
sî was sîn vriunt, er ir âmîs .>
nû was daz grap gezieret gar
keiner gezierde bar
diu an rîchen werken mac schînen.
nû verbôt der künec den sînen
als liep in daz leben waere
daz vlôre diu rehten maere
von ir deheime vernaeme,
swenn er ze lânde kaeme.
Nû kam der tac daz vlôre
solt kumen von montôre,
wol geflizzen ûf den tac
mit vröuden der er nie gepflac
sît daz er von dannen reit.
er truoc nâch blânscheflûr leit,
die er lânge hâte vermiten.
nû kam er ûf den hof geriten.
die rîter unde daz gesinde
liefen ûz engegen dem kinde.
von den wart er enpfangen.
dar nâch kam er gegangen
vür den künec unde die künegîn.
sie hiezn in willekomen sîn.
sâ vrâgete er der maere
wâ sîn vriundîn waere.
dô antwürte man im trâge.
dô verdrôz in sô lânger vrâge
unde huop sich ûz vil drâte
gegen der kemenâte
dâ sî ze wesene inne pflac.
der megede muoter erschrac,
dô sî daz kint âne sach.
Vlôre güetlîch zuo ir sprach
 <wâ ist mîn vriundinne?
sagent, ist sî hinne?
daz tuont mir kunt an dirre vrist .>
 <ich einweiz wâ sî ist .>
 <die rede lânt> sprach er < durch got,
zem andern mâl hânt iwern spot,
unde lâzent mich wizzen wâ sî sî.
ez sint wochen wol drî
daz ich sî nie gesach mit ougen .>
dô enmohte sî niht mê lougen.
 <ez ist gevarn als got gebôt,
Blânscheflûr ist lânge tôt>
sprach diu kristaene.
 <ir schimpfent, als ich waene:
ir taetent wol, vermitent ir ez .>
 <si ist zwâre tôt, geloubent mirz;
sî was ze vrüeje leider veige:
wan ich iu wol erzeige
wâ sî lît in eime grabe .>
nû wart des kindes ungehabe
alsô grôz daz im geswant,
ob er diu maere bevant,
unde wart als ein esche bleich;
wande im diu kraft entweich,
daz er hôrte noch ensprach.
als diu kristaene dô gesach
daz im vor leide wart sô wê,
si begunde weinen unde schrê
ein jaemerlîche stimme.
der künec alsô grimme
erbarmen sich begunde.
er unde diu künegîn ze stunde,
dô sie die stimme vernâmen,
si erschrâken unde kâmen
geloufen drâte dar in
unde vunden vlôren âne sin,
unde vunden in ligende dort:
sie wânden sîn vor leide mort
rehte unz an die stunde
daz er sich regen begunde
unde er sich ûf rihte.
dô enkunde nieman mit nihte,
weder mit bete noch mit drô,
gemachen daz er waere vrô.
dô begunde er verwîzen
velschen unde itewîzen
dem tôde sînen unsite,
warumb er in sô lânge mite
nâch sîner lieben vriundîn.
dar nâch bat er die künegîn
daz si in zem grabe vuorte,
daz er den stein geruorte
der ûf dem grabe lac.
sehent wie staeter triwe er pflac
unde ouch diu kristaene.
iedoch ist triwe seltaene,
die man nâch vriundes tôde hât.
nû stât er ûf unde gât
mit der künegîn an die stat
dar er sich wîsen bat.
vil wunders grôz an im geschach:
wan als er diu bilde gesach,
diu die wercmeister macheten,
wie sie zein ander lacheten
 (der bilde einz was ir gelîch
von golde klâr unde rîch,
unde im gelîch daz ander),
sâ ze stunt bekander
daz sie nâch in gemachet wâren;
wan er sach sie gebâren
als er mit ir gewon was.
hei wie vlîzeclîche er las
die guldînen buochstaben
die dâ stuonden ergraben
al umbe des grabes ort!
weinde sprach er disiu wort:
 <hie lît blânscheflûr die guote,
die vlôre minte in sînem muote,
unde sî in ze gelîcher wîs.
sî was sîn vriunt, er ir âmîs .>
dâ von wart daz kint ermant
sô verre daz im geswant
drî stunt von der angesiht,
ê dan er wurde verriht.
unde als er kam ze gerechen,
daz er mohte sprechen,
sâ ze stunt er sich verlie
vür diu kint ûf diu knie.
den begunde er warten,
mit rede vaste zarten
unde dar nâch heize weinen,
sîn herzeleit erscheinen,
daz im an der maget geschach.
wie rehte erbermeclîche er sprach!
 <wê blânscheflûr, vrouwe mîn,
warumbe hât mîn trehtîn
uns alsus gescheiden,
der uns zeiner stunde beiden
samet ze lebende gebôt?
dâ von solden wir den tôt
hân geliten ungesundert.
iemer mêre mich verwundert
die wîle ich geleben mac
daz uns geburtlîcher tac
ein ander was gemeine
unde ich nû alters eine
als ein weise muoz leben.
mir hâte got an iu gegeben
wünneclîcher wünne mê
dan er sît oder ê
ie deheinem man verlihe.
von wâren schulden ich des gihe;
wan dô got hiez werden ander wîp,
dô geschuof er iwern lîp
selbe mit sîner hant,
daz ir über disiu lânt
waerent gar ze mâle tugent.
sinne grâ was iwer jugent,
daz ir ez kundent wol verstân.
er hâte vil an iu getân,
daz er niemer mê getuot.
ez wirt niemer wîp sô guot,
der lîp sô genzlîche sî
aller missewende vrî
unde pflege sô schoener sinne.
iuch het got ze einer gotinne
gemaht in himelrîche
harte wünneclîche.
iwer angesiht wol gezam;
ir wârent alsô minnesam,
 (wol gelobet unde lobelich,
stolz, hövesch unde wünneclich,)
kiusche, milte, verwizzen,
ze dem besten ie geflizzen,
vor missewende wol behuot;
ir wârent güetlich unde guot,
wol gelobet unde lobelîch,
vroelich unde an vröuden rîch,
nâch wunsche âne lougen.
ach wie wir tougen
samet retten in latîne,
unde ich iu an mîme tevelîne
brievel von minnen schreip,
unde mir wider daz vertreip
unde iu die wîle unde stunde,
unz mir got des gunde,
der mir ein teil was ze gram,
daz er mir die vröude nam,
ê dan ich missetaete.
ich waene saelde sî unstaete;
wan ungelücke ist ir gehaz.
ein maezic liebe hilfet baz,
die ein man nimt in sînen muot,
unde ouch niht ze wê tuot
ob sî sich verwandelt dâ nâch.
owê tôt, dir was ze gâch.
du kanst wol unbescheiden sîn,
daz du mir naem mîn vriundîn,
diu mir zer wünne wart gegeben.
sî solde êweclîche leben.
du soltest sî hân verborn
unde möhtest iemen hân erkorn
der dîn vor alter kûme erbite;
wan daz diz ist dîn alter site,
den du hie wol erzeigest hâst,
daz du sô manegen leben lâst
der lânge siech von alter ist.
du vliuhest dem du liep bist,
dîn gewalt muoz schînen anderswâ;
bistû leit, du kumest sâ.
daz ist ein verfluochet art.
owê daz dir ie geben wart
an blânscheflûr dehein gewalt!
ist sî tôt unde wirde ich alt,
daz muoz mich iemer riwen.
ich sturbe gerner entriwen
dan ich alsus leben wolte.
ichn wiste waz ich sprechen solde
nâch tôde, sô daz geschiht
daz sî mich an der maten siht,
dâ wir ein ander suln sehen,
als ich die wîsen hoere jehen.
ich weiz daz sî mirz verwizze.
ez ergât, als ich mich vermizze,
daz ich sî tôt suochen wil.
sô wirt mir wider mîn gespil,
der wil ich dan baz nemen war.
ach süezer tôt, nû brinc mich dar
dar du mich tôt bringen solt.
ich bin dir gâhes worden holt.
dâ von tuo des ich dich bite.
vergiz dîner alten site
unde lâ mich erwerben
daz ich zehant müeze sterben.
ich bin bereit, nû kom her;
wan ich dîn herzeclîche ger:
sô bistû ein bescheiden tôt.
ez ist waetlich âne nôt,
daz ich dir geflêhe sô vil,
wan swer von herzen sterben wil,
dem kanstû niht wenken.
dar an wil ich gedanken.
nimestû mich niht schiere hin,
sô hân ich doch sô guoten sin,
du kumest hin niht einen wanc.
ich stirbe wol ân dînen danc,
des du mich niht erwenden maht.
daz muoz geschehen noch vor nacht .>
Dâ mite sweic der jungelinc.
nâch tôde was sîn gerinc;
daz wart an sînn gebaerden schîn.
er zôch ein guldîn griffelîn
ûz sînem griffelfuoter
verholen vor sîner muoter,
diu mit im dar kam
unde sîn genôte war nam.
als er den griffel âne sach,
heize weinende er sprach
 <owê griffel hêre,
nû hân ich niht mêre
von mîner lieben vrundîn
wan herzeleides unde dîn.
sî bat mich dîn wol warn,
dô ich zuo muntôre solde varn
unde ich ze jungest schiet hinnen.
sî sprach « ich wil dir ze minnen
geben diz schoene griffelîn,
daz du dâ bî gedenkest mîn,
swaz dir oder mir geschehe.
got well daz ich dich schiere sehe . »
daz was ir jungestez wort.
nû bin ich hie, sô ist sî dort.
daz ist ungeselleclich.
ei griffelîn, nû vüere mich
ze blânscheflûr, swâ diu ist;
wan du ein urkünde bist
der liebe die wir hâten .>
Vlôre was dô verrâten,
wande in begunde
vor leide dâ ze stunde
des tôdes gelüsten.
er kêrte gegen den brüsten
den griffel an der spitze.
er pflac niht guoter witze.
er wolte hân erstochen sich;
wan diu künegîn den stich
underfuor daz er niht vollekam,
unde im den griffel genam;
anders er waere tôt gewesen.
iedoch daz er was genesen
daz geschach sunder sînen danc;
wan er noch ie dar nâch ranc,
unz diu künegîn milte
sîn herzeleit gestilte
unde sînen zornigen muot.
 <sterben ist niht sô guot,
daz dich dunket süeze,
swer sterben sol, ern müeze
lîden sölhe swaere,
möht ez werden wandelbaere
swenn er des tôdes bekort,
daz er al der werlde hort
niht vür die gedinge naeme
daz er wider in die werlt kaeme
nackent, blôz, ân allen rât,
unde lebete baz in swacher wât
kûme unde ermeclîche,
dan er sturbe lobelîche;
als du wândest hân getân,
ob dîn kintlîcher wân
mit dem werke waere vollebrâht.
du enbist niht wol bedâht,
des mahtû wol erwinden .>
sprach sî . < die küenen swinden,
der gedanc ist niht guot.
swer im selbe den tôt tuot,
den geriwet diu vart,
unde ist im ouch verspart
diu wise dar du komen wilt,
an der blânscheflûr nû spilt
mit andern genuogen,
die sich niht ersluogen.
des gedenke, dêst mîn rât.
wan swer sô swache sinne hât
daz er sich verderben vlîze,
der muoz lîden wîze
rehte ze gelîcher wîs
als dîdô unde biblîs,
Pyramus unde tisbê,
den von minnen wart sô wê
daz sie in selben schâten.
dâ von wil ich dir râten
daz du dîn ungehabe mâzest
unde ez an ein heil lâzest,
ob du sî mit guoten sinnen
mügest wider gewinnen.
stirbestû von herzensêre,
sô gesihestû sî niemer mêre .>
Dô sî volleredet hâte,
dô gienc sî zuo dem künege drâte
unde viel im ze vüezen.
 <gnâde, hêrre, wir müezen
schiere gedenken dar zuo,
ê danne vlôre missetuo
an im selben als ein kint.
im ist daz leben als ein wint,
sît er blânscheflûr hât vlorn.
er haete nû den tôt erkorn,
wan daz ich mit liste
kûme in gefriste,
sô mit drô sô mit bete,
daz er im selben niht entete.
nû hân wir kindes niht wan sîn,
 (ouch ist er iwer alsô mîn)
dâ von helft dem kinde,
daz er des erwinde,
od er ist der vlorne .>
dô sprach er mit zorne
 <ein kint sol kintlîch werben.
wil er von herzen sterben
unde wil sîn leben enden,
wer möht in des erwenden?
dâ von tuo nâch sîme sinne!>
 <nein, hêrre> sprach diu küneginne,
 <lâzent iwern zornigen muot:
erwenden wirz, ez wirt uns guot.
hêrre, nû erloubent mir,
des hân ich reht unde ir,
daz ich im getuo kunt
daz diu maget noch lebe gesunt:
sô missehabet er sich niht mêre.
bedenkent sînes herzen sêre
unde wesent niht sô strenge.
joch ist maneges dinges anegenge
bitter unde swaere,
daz doch niht guot vermiten waere:
lîhte wirt daz ende ringe.
ûf daz selbe gedinge
lâzen wirz an eine wâge .>
dô sprach der künec trâge
 <nû wesent volleclîche vrî
ze tuonde swaz iur wille sî
mit den kinden beiden.
ich wil mich von der rede scheiden .>
Dô sî den urloup gewan,
dô schiet sî vroelîche dan
hin wider zuo dem grabe
unde vant in mit ungehabe
jaemerlîche schrîen
nâch sîner âmîen,
der sîn herze nie vergaz.
sî sprach < kint, gehabe dich baz:
es mac noch alles werden rât.
ich sage dir wie ez stât.
sî lebet noch, swâ sî sî,
entweder verre oder hie bî.
dâ von lebe niht sô swaere.
dir mac noch komen maere,
daz du sî sihest, wil ez got .>
 <owê waz sol dirre spot,
den ir trîbent wider ich?
joch bin ich niht sô gemelich
gewesen, als ich waenen wil.
durch mînen willen tuont sô vil,
geswîgent unde hoerent noch .>
sî sprach < nû hân ich dir doch
sô boeser maere niht geseit,
daz sich dîn herzeleit
dâ von solde mêren.
zwiu wiltû verkêren
daz durch guot geschehen ist?
wan alsô liep sô du mir bist,
sî lebet unde ist wol gesunt.
daz getuon ich dir kunt
unde bringe dich sîn innen,
ê wir scheiden hinnen.
darumbe, kint, genende.
diu maget diu ist ellende,
verkoufet in die heidenschaft.
wir wolten iwer vriuntschaft
dâ mite hân erwendet:
diust sô lîhte niht verendet,
als wir wolten waenen.
wir versanten die kristaenen,
daz sî kaeme ûz dînem muote,
unde du ze vriunde ein alsô guote,
rîcher, schoener, baz geborn,
ze wîbe haetest erkorn,
diu dîn genôz waere.
nû sint dir unmaere
hinnen vürder iemer mê
elliu wîp von unser ê
wan eine dîn vriundîn.
sît daz unwendic muoz sîn,
sô wil ich dir die wârheit
erzeign, als ich dir hân geseit,
unde als ich dirz bewaere.
daz grap ist innen laere;
dâ ist nieman begraben in.
des wirstû sicher als ich bin.
du solt es nemen selbe war .>
dô besante sî vier knehte dar
unde hiez den stein ûf dem grabe
walgen von der stat her abe,
daz er dar in wol möhte sehen.
alse daz was geschehen,
unde der kindesche man
daz grap gesach innen an
unde daz nieman drinne lac,
dô gelebete er nie liebern tac,
daz sîner vröude ie wurde mêre.
er lobete got dâ von vil sêre:
er haete wol an im getân,
daz er dannoch möhte haben wân
nâch sîner vriundîn vürbaz.
hei wie tiure er sich vermaz,
unde ob sî waere versant
in daz zwênzigeste lânt,
daz er niemer erwunde
ê er sî tôt od lebende vunde.
Nû hoerent wunder von der minne,
daz sî der zweier kinde sinne
mit sô gelîcher liebe twanc
daz nieman einen valschen wanc
an dewederem vinden kunde
Vlôre der begunde
iesâ gedenken an die vart;
wan er von minne gereizet wart,
daz er nien wânde enzît gevarn.
ern wolt ez niht lenger sparn,
unde gienc ze sînem vater
unde ze sîner muoter: dô bater
urloubes von in beiden;
er wolte dannen scheiden,
selbe suochen die maget,
die sî im hâten versaget
begraben unde ouch tôte.
dô vorschete er genôte
ob iemanne waere erkant
von wâren schulden daz lânt
dâ er sî möhte vinden.
er sprach, er wolte niht erwinden,
unde ez solde im nieman wern.
dô begunde der künec swern
daz er enwiste wâ sî waere.
dô wart im aller êrste swaere
daz er die maget verkoufet hâte
nâch der küneginne râte.
dô begunde er ir ez verwîzen
unde sich dâ wider vlîzen
scheltrede umb ir schulde.
sî sprach < ich verdulde,
hêrre, senfter iwern zorn
dan daz diu maget waere verlorn,
als ir gedâht hâtent,
dô ir mich urloubes bâtent
daz ich ir des tôdes gunde .>
dô verfluochet er die stunde
daz er ie über mer kam
dâ er der megede muoter nam,
unde daz ers ie versande;
wan er wol erkande
daz vlôre in sîner kintheit
müeste lîden arbeit
unde im leides niht zerünne,
ê daz er sî wider gewünne.
des was sîn missehabe starc,
er haete goldes tûsent marc
umbe sî gegeben ê
dan sî verkoufet wurde mê
iemen an der porte.
hei wie ofte er bekorte
den jungelinc erwenden!
doch mocht ers niht verenden,
swie dicke er in hieze
daz erz durch in lieze,
unde er naeme die wal
in dem lânde über al
unde ein wîp nâch sînem willen naeme,
diu sînem adele baz gezaeme
an schoene unde an gebürte.
Vlôre der antwürte
dem künege nâch sîme sinne:
 <hânt ir mîn deheine minne,
sô lâzent die rede belîben;
wan under andern wîben
wart nie kein vrouwe sô guot,
diu mir iemer kaeme in mînen muot
ân mîne gespil al eine,
die ich mit triwen meine.
ich waene, alsô tuot sî mich.
dâ von ist ez schedelich
swâ ich mîne vart gespar.
ie balder ich hinnen var,
ie balder ich her wider kum,
wirt mîn vart nütze unde vrum
mir unde mîner gespil.
daz geschiht, ob got wil,
zuo des gnâde ich dinge
daz mir niht misselinge,
ichn vollende mînen wân,
des ich reht von schulden hân:
des getrûwe ich im verre.
nû gebietent mir, hêrre,
vrumt mich nâch êren hinnen .>
 <ich heize dir gewinnen>
sprach der künec < swes du gerst,
ob du mich mîner bete entwerst
daz du belibest durch mînen rât.
golt, silber, rîche wât,
dar zuo ros unde liute,
den ich varn samt dir gebiute,
daz ist vor dir ungespart.
gedenke wes man an die vart
bedürfen sol unde haben muoz,
des tuon ich dir alles buoz
mit grôzer koste rîche .>
Vlôre sprach gezogenlîche
 <iwer gnâde, ir redent wol.
ich sage iu waz ich vüeren sol.
Hêrre, welt ir mich bewarn,
sô heizt zehn soumer mit mir varn
unde zehen knehte dâ mite.
die soumer ladent als ich iuch bite.
mit silber unde mit golde drî,
sô ez beste hie ze hove sî.
schoene köpfe unde rîchiu vaz:
sô var ich nâch êren deste baz
ûzer disen lânden.
drî heizent laden mit bisanden,
die von golde sint geslagen;
zwêne suln zobel tragen,
vêhe mentel unde hermîn;
zweier last sol pfeller sîn,
schoeniu kleit unde rîche wât,
samît unde zendât:
unde vünf knehte dar zuo,
die mir spâte unde vruo
nâch rehte dienen under wegen,
die mîn unde mîner rosse pflegen;
der enmac ich niht enbern.
dar zuo sulnt ir mich gewern
eins iwers kameraeres
unde eines schaffenaeres,
der listic sî unde wîse,
daz er uns koufe spîse
unde unsers dinges neme war.
unde daz ich deste baz gevar,
sô sendent mit mir dan
die zwêne koufman,
die sî verkouften über sê
sô bedarf ich nihtes mê.
bî den ervar ich maere,
wannen der koufman waere
der sî koufte, als mir ist geseit.
wir suln jehen, hân ich ûf geleit,
sô wir komen in vrömdiu lânt,
dâ wir werden unerkant,
daz wir koufliute sîn.
alsus suoch ich mîn vriundîn .>
Als er diu wort volle sprach
unde der künec sînen ernest sach,
daz er niht wolte beiten,
dô hiez er im bereiten
als er selbe gerte.
sô er in gewerte
des schatzes unde der soumer gar,
dô hiez er den kopf tragen dar,
der sô tiure was von sîner güete.
 <disen kopf den behüete;
dâ mit wart sî vergolten.
er ist guot: du solden
vüeren samt dir hinnen.
du maht sî wider gewinnen
dâ mite, ob du sî vindest.
doch râte ich daz du erwindest,
lieber sun, durch mînen rât.
du maht niht wizzen wie ez gât.
dîn reise hât ein lângez zil:
daz mer hât vreisen vil,
dar ûffe du varn muost.
ob du witzeclîche tuost,
sô behaltestû dich.
trût sun, wem lâstû mich?>
dô versprach er mit staete
daz er daz niemer taete,
unde daz er niht wolte bîten.
 <wâ nû ros? ich wil rîten!>
ez dûhte in ze lenge.
ein zelter schoene unde genge
hiez der künec ziehen dar;
der was wünneclich gevar,
daz nie künec schoenern überschreit,
als uns die âventiure seit:
er missezam an nihte,
als ich iuch berihte.
er was ze einer sîten wîz,
als im der nâtûre vlîz
alsô ze sînde gebôt;
diu ander sîte diu was rôt
über al vil garwe.
die selben zwô varwe
vil gelîche teilten sich,
wan ein bechswarzer strich
an der stirnen âne vie
drîer vinger breit unde gienc
ze tal über sînen grât,
unze dâ der sweif hât
vollendet die geschaft.
den hâte der nâtûre kraft
gemischet rôt unde blânc.
sîn houbet was rehte kranc.
smal, dürre, kleine.
er hâte starc gebeine
hôhevizzelîchen vuoz.
im hâte missewende buoz
diu nâtûre getân.
dâ vür ich ez hân
daz in ze sehen geluste.
er hâte starke bruste,
ze den lânken ze mâzen smal.
ze sînen goffen über al
was er harte sinwel.
er was vor den andern snel
als vil als er schoener was.
nû hoerent wunder, man las
geschriben an sînen sîten
 <mich sol nieman rîten
wan der wert sî der krône .>
daz was von nâtûre schône
entworfen âne mannes list.
unde daz noch baz ze loben ist,
er hâte alsô senften ganc,
daz ein man, dem sô wol gelânc
daz er dar ûffe gesaz,
nie gerouwet ê baz
von der senfte die er hâte.
er gienc ebene unde drâte
der satel der dar ûffe lac,
als ich von sage wizzen mac,
der was schoene unde guot,
geverwet rehte als ein bluot,
ich sî denne betrogen.
im wâren die satelbogen
eins mervisches, als ich waene,
unde wurden alsô zwêne spaene
von sîme herzen gespalten.
von den wundern manicvalten,
diu man dâ mohte schouwen
ergraben unde erhouwen,
ich möht iu gesagen vil,
wan ich ez darumbe lâzen wil,
ez wurde ze lenge.
er was ze mâzen wît unde enge,
weder ze hôch noch ze nidere.
daz dâ solt sîn daz gelidere,
daz was ein pfeller guoter slaht,
mit schoenen listen wol gemaht,
daz er staeteclîche niwe schein,
schoene, glânz unde al ein:
man kunde in niht verslîzen.
dar ûz sach man glîzen
golt, daz dar in wart getragen.
ûf keinen wart nie geslagen
bezzer pfeller noch sô waehe.
alsô tiure unde alsô spaehen
wârn die snüere unde daz bânel,
rôt brûn grüene gel,
gesteppet wol mit sîden.
der satel möhte nîden
daz er mit edelen steinen
grôzen unde kleinen
als wol niht gezieret wart.
daz kam dâ von, er was der art
daz er golt noch gesteine
noch ander zierde deheine
an im tragen wolte;
wan er tiurer wesen solde
dan iht anders waere.
tiure unde lobebaere
was allez daz gereite,
wol geworht mit wîsheite,
gezaeme unde gefüege
daz dâ solt sîn daz vürbüege
daz was ein goltrîcher borte,
unde hât an ietwederem orte
einen rinken, der was guldîn.
die möhten wol wert sîn
zweier marke, als ich betrahte.
schoene schellen in der ahte
hiengen enmitten dran
daz nie zelter gewan
bezzer vürbüege dehein;
daz an dem borten wol schein.
der was wol einer hende breit;
sîn lenge was nâch wârheit
wol in der ahte
daz er volleclîche mahte
sîn brüste umbesweifen.
an den stegereifen
was ouch diu gezierde grôz,
daz sie des sateles genôz
wol in ir ahte wâren.
ez enwart in tûsent jâren
nie des gesmîdes gemach,
daz man an den stegereifen sach,
als ich iu wil sagen.
sie wârn ûz golde geslagen
von goltsmiden wîsen:
si enwâren kopfer noch îsen
noch messinc enweder.
ouch wâre diu stîcleder
den stegereifen gelîch,
alsô tiure unde alsô rîch,
strac unde unverscheiden.
an den stegereifen beiden
was ergraben ân missetât
ein teil daz al diu werlt hât,
des mich ze sagende bevilt,
lewen, trachen, ander wilt,
beidiu wilde unde zam.
der zoum was geworht alsam,
noch bezzer danne diz.
von silber was daz gebiz,
daz ander was allez golt
unde guot gesteine, daz man holt
ûz egiptenlânde:
saphîre unde jâchande
unde ander steine tugenthaft,
der nâtûre unde der kraft
ist vor allen gesmîden.
die darmgürtel wâren sîden
mit gelîcher rîcheite.
den zelter mit dem gereite
gap im der künec durch minne.
dô stiurte in ouch diu küneginne.
Nû vernement waz diu stiure sî.
ez was ein guldîn vingerlî;
dar inne lac ein edel stein.
ez enwart nie bezzer dehein.
sîn tugent diu was manicvalt.
sî sprach < diz vingerlîn behalt.
waz ob ez dir ze staten kumet?
ich sage dir waz ez dir vrumet.
alsô grôz ist des steines kraft,
du wirst niemer schadehaft
von wazzer noch von viure.
noch ist er zwirent als tiure
von ander sîner güete:
er gît hôchgemüete,
unde kan dich nieman genîden
noch kein wâfen versnîden,
des mahtû hân zuoversiht;
unde mac man dir verzîhen niht,
swes du ze bitende geruochest:
ouch vindestû swaz du suochest
schiere oder trâge:
dîner vînde lâge
mac dir sîn als ein wint .>
der gâbe gnâdete ir daz kint.
Nû ist vlôre bereit
kumber unde arbeit
ze lîden iemer mêre
sô daz er niemer kêre
wider heim in sîn lânt,
ê dan im werde erkant
war blânscheflûr, sîn gespil,
sî komen, die er suochen wil
mit guotem geluste.
nû hiels unde kuste
diu künegîn, sîn muoter.
 <ei lieber sun guoter,
nû müeze dich got bewarn
unde lâze dich wol gevarn
unde habe dich in sînen pflegen
alsô daz dir under wegen
an nihte misselinge.
dîns herzen gedinge
lâze er dir noch werden schîn .>
des wunscht ouch der vater sîn
unde kuste in ouch alsam.
dô er urloubes genam
unde er an daz schif gienc,
dô enwart in beiden nie
von keiner slahte sache
mê sô ungemache.
alsô grôz wart ir ungehabe,
unde waere er tôt in einem grabe
gelegen dô zehant vor in,
dô er vroelîche reit dâ hin,
ir klage waere grôz genuoc.
ir iewederz sich sluoc
ze herzen unde quelte sich.
daz scheiden was erbermeclich.
iedoch was er der verte geil:
er hât verlâzen an ein heil
unde an eine wâge
vriunt unde mâge,
ob er sie iemer mê gesehe.
swaz im dâ von geschehe,
unde swie ez im ergê,
si engesehent in niemer mê
ân sîne trûtgesellen.
des weinen, ob sie wellen.
Nû kam er vür die stat geriten,
dâ sîn sîne geverten biten
ûf einer schoenen heide.
dâ teilten sie die tageweide,
als ez dâ vuoge hâte.
ê wurden sie ze râte
daz sie kêrten gegen der stat
dâ der künec verkoufen bat
die maget zem êrsten mâle.
dô kêrtens âne twâle
des endes ûf die strâze,
alle in der mâze
als sie hâten vernomen
war blânscheflûr ê waere komen.
unde dô sie kômen dar,
dô hiez vlôre nemen war
sînen kameraere
wa der beste wirt waere,
daz sie sich des endes rihten.
dô kâmens von geschihten
in eine herberge wît.
ez was diu êrste, als man kît,
dâ blânscheflûr inne,
sîns herzen küneginne,
über nacht was bliben ê,
dô sî wart verkoufet über sê.
dâ wart ouch gehalten.
als die knehte dâ gestalten
unde er sich nidere verlie,
sîn schaffenaere dô gienc
in die burc sâ ze stunden,
dâ sie sölhe spîse veile vunden
der sie bedorften zuo der nacht.
dô koufte er vil unde aller slaht,
als ez rîchen liuten zam.
dô was der vil dies wunder nam
wannen unde wer sie waeren.
dô seiten sie den burgaeren
durch list unde durch rât
daz sie vuorten veile wât
nâch koufliute site,
unde daz sie wolten varn dâ mite
über mer durch gewin.
dâ mite was diu rede hin;
wan sie hâtenz vür die wârheit.
nû wart schiere bereit
daz sie solden ezzen.
dô hâte mennegelich vergezzen
waz er sorgen solde hân.
ouch haete vlôre alsam getân,
wan daz in sîn kumber irte.
dô saz er naehste dem wirte
unde ze oberst an dem tische.
maneger hande vische,
lûtertranc, klârer wîn,
swaz dâ guotes mohte sîn,
daz wart allez vür in brâht,
swie man es solde hân gedâht.
dô sîne geverten alle
mit grôzem schalle
al umbe in sâzen,
trunken unde âzen,
dô enaz er noch entranc.
im was aller sîn gedanc
an blânscheflûr gar,
unde nam sô lützel vür sich war
daz er allez wîn vür brôt
unde brôt vür wîn zem munde bôt,
eime seneden man gelîch.
er was sô gedenke rîch
daz er niht ezzen mahte.
ze iegelîcher trahte
sô sprach der wirt zem gaste
 <junkherre, ezzent vaste .>
waz half daz ers in bat?
er was ungâz gedenke sat.
Nû merkent wunder, daz ein man
niemer mit nihte kan
verbergen ze lânger vrist
waz sînes herzen kumber ist,
der in müejet tougen:
wan wîses mannes ougen
kiesent vremdes mannes rât,
ob er grôze vröude hât
oder grôze beswaerde;
wan diu ûzer gebaerde
zeiget den inneren willen.
Vlôre enkunde niht gestillen
sînen riwigen muot.
des was er sô unbehuot.
unz diu wirtinne ersach
daz sînes herzen ungemach
was bitter unde starc,
unde daz er daz vor in barc;
wande sî was wîse.
dô ruorte sî vil lîse
den wirt tougen mit der hant.
unde dô er des enpfant,
dô geneigte er sich dar.
sî sprach < nû nement war,
dirre junkherre
ist verdâht sô verre.
swie ez im ist ergangen,
er ist mit sorge bevangen.
hânt ir iuch iht verstanden
waz er suoche in disen lânden?
mich entriege mîn wân,
er ist sô rehte wol getân,
ein sô gezaeme jungelinc
ist verdâht umb ander dinc,
danne wie er schaz gewinne .>
des volgete er der wirtinne;
unde ûf ir varendez gedinge
sprach der wirt zem jungelinge.
 <
Junkherre, sô helfe iu got,
ir sulent mir sagen âne spot
 (wan ich vrâge es durch guot),
waz meinet daz iu der muot
sô trûret ze allen stunden?
sît wir ezzen begunden,
des hân ich rehte war genomen,
iu ist ze nutze lützel komen,
daz iu vür gesetzet wart.
ir sint verdâht an iwer vart,
wie sich diu vollende.
od müet iuch daz ellende,
daz iuch vremdent die mâge?
darumb ich der rede vrâge,
in disem hûs was über nacht
ein schoeniu maget guoter slaht.
ei diu was sô minneclîch!
sî trûrte unde sente sich
 (des war ir herze swaere)
nâch eime swer der waere,
durch den sî wart verkoufet.
ich waen sî ist getoufet,
unde ist er ein heiden:
darumbe wâren sie gescheiden.
er het sî ze einer vriundîn.
sî mac wol iwers alters sîn,
ob ich rehte erkennen kan.
sî vuorten zwêne koufman,
die sich des vermâzen,
dô sie ouch hinne sâzen,
daz sie die maget lussam
 (
Blânscheflûr was ir nam,
ob sî sich rehte nande)
wolten vüeren ze lânde
ze babilônje enrihte,
ze des amirals gesihte.
des gewalt ist alsô grôz,
ern hât deheinen genôz,
der sich zuo im gelîche.
sibenzic künecrîche
dienent im, sô man saget.
dem wellent sie die maget
ze koufende hin geben.
dâ muoz sî danne swaere leben.
des erbarmet mich ir lîp,
wan ich gesach nie schoener wîp:
dâ von muoz sî mich riwen.
doch pfliget sî staeter triwen,
daz sî wirt niemer sorgen vrî
ân ir vriunt, swer der sî.
des wart ich an ir innen.
joch müeze sî gewinnen
den vriunt, des sî von herzen gert;
wan sî ist guotes vriundes wert .>
Als vlôre daz erhôrte,
dô erschrac er unde ertôrte
sô harte in sîme sinne,
dô man sîn vriundinne
alsô kuntlîche nande
dâ in nieman doch erkande,
daz er sîn selbes vergaz
alsô daz er ein silbervaz,
daz vor im stuont mit wîne,
mit einem mezzerlîne,
daz er hâte in der hant,
umbe stiez daz erz niht bevant
unde ein wort niht ensprach;
wan er enmohte . dô ersach
der wirt unde diu wirtîn
daz der kumber sîn
was von minnen sô grôz.
unde als er den wîn vergôz
als unbescheidenlîche,
dô sprach der wirt gezogenlîche
 <junkherre, ir sint vermaeret;
wan der kumber der iuch swaeret,
der ist mir an dirre stunt
von iwern gebaerden worden kunt,
die ich an iu hân gesehen.
ich waene ir werdent mir es jehen,
swaz ir anders gelernet hânt,
daz ir iuch koufes niht begânt,
daz ir iuch nement an .>
er sprach als ein erschrocken man
 <gnâde, hêrre, ân boesen list,
ich sage iu waz mîn kumber ist,
darumbe ich sô beswaeret bin.
grôz sorge tuot mich âne sin,
die ich in mîme herzen trage
nâch der megde, als ich iu sage,
von der ir mir hânt geseit;
sît ir mir jehent der wârheit
daz irs enthieltent hinne.
sî was mîn vriundinne,
unde wart sî mir verstoln.
darumbe muoz ich kumber doln,
unze daz ich rehte ervar
wie ich ir nâch kum oder war.
wie unsanfte ich daz verbaere!
dâ von vröuwe ich mich der maere
diu ich von ir hân vernomen;
wan ich saeleclîche her bin komen .>
Sâ zuo der selben stunde
mit gebaerden er begunde
sich gehaben deste baz,
unde hiez im umbe daz
sîner köpfe einen tragen dar
 (der was von rôtem golde gar)
des besten lûtertrankes vol.
er sprach < hêrre wirt, ich sol
iwern wîn gelten, daz ist reht
 (sô sîn wir eben unde sleht),
den ich hie hân vergozzen.
ich hân iwer doch genozzen
michels mê dan ir mîn.
beidiu ir unde diu wirtîn
hânt mich mit süezem maere brâht
ze wege dar ich was verdâht,
wie ich solde werben oder waz,
dô ich alsô trûric saz,
ungâz, gedankes sat:
wan ich enwiste keine stat
dâ ich vunde daz ich suoche.
hât mîn got nû ruoche,
sô hân ich wol vernomen hie
daz ich wol weiz war oder wie,
in welch lânt ich kêre.
nû tuont durch iwer êre,
versmaehent niht daz ich iu biete
disen guldînen kopf ze miete
durch ir willen; wan ir mir
sô vil guotes hânt geseit von ir.
dâ mite hânt ir wol versolt
daz ich iu iemer bin holt .>
 <
Iwer gnâde> sprach der wirt.
 <wie wol iu des gelônet wirt
swaz ir von rehtem muote
durch sî getuont ze guote!
des ist sî wert; des wil ich jehen.
got lâz iu beiden wol geschehen
unde müez iu noch gefüegen
daz ir iuch mügent genüegen
heiles unde lânger wünne.
daz ich iu des wol günne,
daz hânt ir verschuldet wider mich .>
der süezen rede vröwete sich
Vlôre selbe gemelîche.
dar zuo bat er vlîzeclîche
alle sîne geverten
daz sie rîlîche zerten
unde sich vroelîche geheiten
unde kein ungelücke kleiten,
sît sie mit rehten maeren
ûf den wec gewîset waeren.
des wurden sie unmâzen geil,
unde sprâchen alle < wir hân heil .>
Nû waeren sie gevaren sâ,
wan daz sie muosen tweln dâ,
unz in kam ein ander wint.
des erbeite daz kint
harte kûme unde über maht;
doch muoste er blîben die nacht
unz morne an den âbent spâte.
dô gelac der wint vil drâte,
der sie dô muote,
unde bekêrte sich ze guote,
daz sie rehte âne wer
mohten varen über mer,
Vlôre unde sîne gesellen.
 <nû wol ûf die varen wellen!>
hiez man ruofen über al:
von gazzen ze gazzen schal
 <swer muot ze varnde habe,
der sîge gegen der habe,
dâ diu schif geladen stânt,
diu gegen babilônje gânt
in einer kleinen wîle .>
wâ nû vlôre? nû île,
lâ dich niht dinges sûmen!
du muost die herberge rûmen.
dîns gemaches ist ze vil.
weistû niht, swer minnen wil,
der sol niht vil gemaches pflegen?
du muost wint unde regen
lîden ûf der strâzen.
Vlôre vröute sich unmâzen
unde hiez bereiten drâte
swaz er verzert hâte.
daz was schiere getân.
innen des hiez er vür gân
sîne soumaere.
dô hiez sîn schaffenaere
spîse an daz schif tragen
sô vil als er hôrte sagen
daz sie bedörften an die vart.
alsô daz geschaffen wart
unde allez sament was bereit,
er selbe hinden nâch reit.
unde dô er an daz schif getrat,
den schifman er dô bat
daz erz durch sînen willen taete
unde in vuorte als er in baete.
Er sprach < hoere her,
du solt wizzen wes ich ger.
ich wil ze babilônje varn.
nû soltû rehte bewarn
daz du des endes kêrest
dâ du waenest daz du êrest
von hinnen mügest komen dar.
ich sage dir warumbe ich var:
der amiral hât gesprochen
einen hof über vier wochen;
den wellent sibenzic künege leisten
unde vürsten die aller meisten,
die er in sîme rîche hât.
dâ hin wolt ich mîne wât,
die ich veile vüere durch gewin;
darumbe ich ûz komen bin,
ze verkoufen ûf gewinnes wân,
als ich dicke hân getân,
wand ich nû lânge lerne .>
der schifman sprach < ich tuon ez gerne .>
Nû sîn vrô daz sie varn mugen.
wan dô sie den segel ûf gezugen,
dô kam in windes genuoc,
der sie nâch ir willen truoc
ûz der habe sô drâte
 (wan er in nâch wâte)
daz sie in kurzer wîle
gefuoren hundert mîle,
als uns daz maere wart gezilt.
nû gedenke swaz du wilt,
Vlôre, nâch dîner vriundîn;
du sihest niht wâ die sinne dîn
an sich iht anders kêre!
joch muoz mich wundern sêre
weder dir dîn muot stande
an sî od ûz ze lânde:
unde wundert mich âne nôt;
wan saehestû vor dir den tôt,
als ez wol möhte sîn,
sô waere doch dîn vriundîn
al dîner sorgen houbet.
swer dir des niht geloubet,
der weiz niht der wârheit
daz liep nimer gewinnet leit.
des hân ich guot urkünde.
wan des mers ünde,
von den du waere in vreise,
die möhten dir die reise
mit nihte erleiden:
sô gar bistû gescheiden
von allen sorgen âne wê.
alsus vuorens über sê
volle vierzehen nacht,
daz sie nie keiner slaht
âne wazzer sâhen.
morne begundens nâhen
einer stat, hiez baldac,
diu hinder der habe lac,
dar sich vlôre vüeren bat.
diz was ein heidenischiu stat,
rîche, michel unde breit.
mers halp dâ vor, sô man seit,
ein hôher stein gewahsen stât.
swer dar ûf durch warten gât,
der mac sehen in den sê
hundert mîle oder mê;
sô der himel lûter waere,
unde diu sunne den luogaere
niht irte mit ir glaste.
dannen wâren zwênzic raste
ze babilônje niht ze grôze.
dô sîne vartgenôze
in der habe ûz stiezen
unde den segel nider liezen,
Vlôre hiez geben sâ ze stunt
dem schifmanne sehzic pfunt,
unde lônde im dannoch baz:
er hiez im geben ein goltvaz,
daz wol vierzic marke wac.
umb alsô grôzen bejac
gnâdet im der schifman;
wan er nie dâ vor gewan
in zwein jâren alsô vil.
Vlôre sich nû gehaben wil
baz dan im geschehen sî,
sît er blânscheflûr ist nâhe bî,
als er von sage erkande.
sie zwei sint in eime lânde:
des stêt hôhe sîn gemüete.
der ellende ist in heimüete,
sît er daz âne zwîfel weiz.
sô ist im der vremde kreiz
süeze unde minre swaere,
dan er ze pardîse waere.
Schiere zeigete man den gesten
eines wirtes hûs des besten,
der sie minneclîche enpfie.
in des hûs vuorten sie
swaz sie an dem schiffe hâten.
des wurdens wol berâten.
ir ungemach was kleine.
er was der rîchsten eine
under den burgaeren.
zwei schif diu swaeren
hâte er in der habe stânde,
einez ûf dem mere gânde,
daz sînen koufschaz veile truoc.
daz ich des schiffes gewuoc,
in dem was diu maget dar brâht
nâch der vlôre was verdâht.
iedoch wiste er dannoch niht
dirre vrömden geschiht,
unde daz sî ê behielten drinne
der wirt unde diu wirtinne;
doch bevant erz sider wol.
nû was ein ungefüeger zol
in der stat dâ ûf geleit
manegem ze grôzer arbeit,
als ez der amiral hiez.
swer in der habe ûz stiez,
swaz der vuorte veile,
des wart dem zolner ze teile
der zehende bî dem eide.
wan habe unde stat beide
wârn des amerals eigen.
des muoste vlôre erzeigen
 (wan sie sîn niht erkanden)
daz er ûz vrömden lânden
mit sînen söumen vüere
niht wan durch sîn gefüere,
unde sich begienge dâ mite.
als er dâ nâch dem site
sîn guot verrihte,
dô hiez im der wirt enrihte
guot gemach bereiten.
nâch grôzen arbeiten
ruoweten die ellenden.
er eine begunde wenden
sîne sinne an arbeit.
als daz ezzen wart bereit,
sie sâzen zuo den tischen.
dô saz er enzwischen
dem wirte unde der wirtîn,
unde lie wol werden schîn
daz er lützel ahte
ûf alle die trahte
die er stânde vor im sach.
sîn seneclîchez ungemach
lie in blânscheflûren niht vergezzen.
sölch gedanc was sîn ezzen.
dar an wart der wirt gewar
daz im ein riwic kumber war;
wan er sîns dinges war nam.
als ez im wol gezam,
sazt er ze rede sînen gast.
er sprach < welher sorgen last
tuot iuch aller vröuden blôz?
dunket iuch der zol ze grôz
des man ze dirre stat pfliget?
swie harte ez iuch ze herzen wiget
 (wan ir sint es ungewon),
doch waen ich daz ir niht dâ von
niemer sô trûric möhtent sîn.
mich triege dan daz herze mîn,
iwer antlüt ist sô wünneclich
unde iwer getât sô edelich,
sô weiz ich wol daz ir sint
koufman noch koufmannes kint.
daz mac man an iu schouwen.
ir ermant mich einer vrouwen,
diu alsam gebârte,
wan sî grôz leit beswârte
nâch eime vriunde, als ich waene:
der was ein heidn unde sî kristaene,
unde wart verkoufet im ze leide.
nû dunket mich ir habent beide
mit trûrende gelîchen sin.
zwêne koufman brâhten sî her in;
die verkouften sî vil tiure
ze babilônje hiure
vor eime halben jâre;
unde sage iu daz zewâre,
uns ist ze maere sît gezalt
von dem der sî mit schatze galt
daz sî dem baz gevalle
dan dise lântmegede alle .>
Als er diu maere vernam,
dô was er vrô unde erkam
von vröuden sô harte
daz der wirt wol gewarte
unde an im schiere hâte erkant
daz er die maget âne want
von sippe oder in vriundes wîs
 (wan er was listic unde wîs),
unde seite von ir deste mêre.
dô gap er im durch ir êre
einen mantel hermîn.
 <des dankent mîner vriundîn,
von der ir mir hânt geseit .>
als der wirt dô wart becleit
vergebene sô rîlîche,
dô wunschte er inneclîche
in beiden sament guotes.
des wart er senfters muotes,
daz er riwe begunde mâzen.
als schiere dô sie gâzen,
er hiez im betten drâte;
wan er muot ze varne hâte
sô der tac begunde schînen.
dô gienc er slâfen mit den sînen;
doch wart sîn ruowe kleine.
sie sliefen alle, wan er eine:
von seneclîchen sorgen
er wachte unz an den morgen.
Morgens als ez tagete
sînen knehten er dô sagete
daz sie derwacheten
unde sich ûf macheten;
sie haeten dâ ze vil gebiten.
dô sâzens ûf unde riten
gegen babilônje dannen,
gelich rîchen koufmannen
an allem ir geverte.
der list den liuten wert
daz nieman torste nâch in vrâgen.
die geste des nachtes lâgen
zeime castelle bîme wege
unde riten aber after wege
des morgens ûf die strâze
einer tageweide mâze,
unze der âbent âne gienc.
dô herbergeten sie
ze den herbergerîen.
dâ hôrte er sînr âmîen
gedenken aber ze guote:
doch hâte er sich in huote,
daz er nihtes dâ verjach
wan als der sî nie gesach.
An der dritten tagezît
ein stat an eime wazzer lît;
der begundens nâhen
alsô wol daz sie sâhen
daz sie müesten schiffen dâ,
unde daz sie niender anderswâ
mit nihte möhten komen dar.
als sie nû kômen an daz var,
dô was ein schif dâ ungereit;
wan daz wazzer was sô breit,
swer dar kam unde wolte
daz in der schifman über holte,
der nam ein horn an sîne hant,
daz er dâ hangende vant
an eines boumes aste,
daz blies er alsô vaste
unz ez der schifman vernam:
sô entwelte er niht, er kam
unde vuort in über hin.
daz horn blies einer under in:
unde dô er blâsen began,
zehant dô kam der schifman
unde vuorte sie hin gegen der stat.
den junkherren er dô bat
an ein sunder schif sant im gân,
dâs inne gemach solden hân;
unde vuort sie zwêne sunder.
den schifman nam wunder
waz mannes vlôre möhte sîn;
wan an im was wol schîn
adel unde hôch geburt;
ouch dûht in sîn antwurt
süeze unde hovebaere,
unde vrâgete wer er waere,
daz er im daz ze sagen geruochte,
unde waz er dâ ze lânde suochte
von vriunden alsô verre.
dô sprach der junkherre
 <ich vüere veile rîche wât.
mîn vater mir anders niht enhât
sîns erbes gelâzen
wan daz ich mich ûf der strâzen
mîns koufes begange.
mir ist geseit nû lânge,
swer nû ze babilônje bringe
sînen kouf, im gelinge .>
 <nû vrâge ich niht ân sache.
hânt ez niht ze ungemache
daz ich iuch mit rede beswaere.
ich enweiz wer ein maget waere,
diu schoenste die ich ie gesach.
ich weiz wol wes sî mir verjach
ze mîme hûse dar inne:
sî waer eins heidens vriundinne
unde würde durch den versant.
der megede hânt ir mich ermant;
wan ir gelide was hêrlich
unde in allen dingen iu gelich,
unde tete rehte alsô .>
 <nû sagent> sprach er < war kam sî dô?>
 <ze babilônje hie bî
der amiral koufte sî
unde hât sî liep vor allen wîben .>
 <nû lâzen wir die rede belîben>
sprach vlôre, < unde sagent mir,
mugent oder wellent ir
uns behalten dise nacht?>
 <jâ, junkherre wol geslaht,
ich mac unde tuon ez gerne:
ich gehielt ouch die maget verne
von der ich iu hân geseit.
ich wil ouch durch iur vrümekeit
gehalten iuch, sô ich beste kan .>
alsô rette der schifman.
Dô vuorens über drâte,
unde kômen iedoch spâte
ze sîme hûse an dem stade.
dâ was vlôren meister schade
daz er ungefrâget muoste sîn;
wand er nâch sîner vriundîn
niht torste vrâgen vürbaz.
er lie'z' darumbe, er entsaz,
ob er ir gewüege,
daz man in ze tôde slüege
unde die sîne dar zuo.
alsô beite er unze vruo
unde reit dô er den tac ersach.
den wirt er dô iesâ gesprach,
dô im wart vergolten
unde iezuo rîten wolten.
er bat in, alsô vrum er waere,
ob er deheinen burgaere
ze babilônje erkande,
daz er im den nande,
der in dâ zuo diuhte guot
daz er im allen sînen muot
getörste sagen mit wârheit
unde er im nâch gelegenheit
künde geben wîsen rât.
dô sprach der wirt < der stât
an einem man den ich dâ weiz,
der sich ie des besten vleiz
wider alle sîne geste.
er ist mîn vriunt der beste;
der wirt iuch wol enthalten.
von sinnen manicvalten
er ist wîten maere.
ez enist kein dinc sô swaere,
daz ir ze schaffende hânt,
ob ir ez an sîne triwe lâzent,
er rât iu wol nâch êren.
zuo dem sult ir kêren
unde bringent im mîn vingerlî
ze wortzeichen, daz er sî
iwer helfaere unde iwer wirt.
ich weiz wol daz er niht verbirt,
swenn er daz vingerlîn ersiht
 (dar an zwîvelt er niht),
sô hilfet er iu swes er mac.
man vindet in dâ über tac.
sô ir babilônje nâhent,
sô sehent ir, als ir nehten sâhent,
ein breit wazzer rinnen:
nâhe bî der zinnen
ein brücke dar über gât,
diu ze hôhem zolle stât;
swer dar über sol, der muoz,
er sî ze rosse oder ze vuoz,
geben vier pfenning oder drî:
anderhalp stât dâ bî
ein boum; dar under sitzet er.
swer dâ hin oder her
über die brücke varn sol,
der muoz im geben den zol,
mîme vriunde, den ich meine.
der zol ist mîn gemeine,
unde gît mir daz halbe teil.
nû varent hin: got gebe iu heil.
des sint ir wert; des dunket mich .>
dô namer daz vingerlîn ze sich,
dâ mit im vil wol gelânc,
unde sagete im des grôzen danc.
Dannen huoben sie sich dô
beidiu vrüeje unde vrô
unde kômen nâch des wirtes sage
zuo deme mitten tage
an die brücke, als er sprach.
als sie der portenaere ersach,
dô enpfienc er sie vil suoze
mit minneclîchem gruoze;
wan er was ein hövesch man.
er hâte rîchiu kleider an
unde was von alter aller grâ,
houbet bart unde brâ
al zesamene gelîche.
mit den gesten kam er höveschlîche
ze rede, als er wol kunde.
Vlôre im begunde
sagen aller slahte,
unz er im mit vuogen mahte
geben des wirtes vingerlî,
unde seit im dâ bî
daz in sîn vriunt des baete
daz erz durch sînen willen taete
unde in mit sîner diete
in sîme hûse beriete
herberge mit gemache
unde im ze einer sache,
darumbe er dar kaeme,
riet als ez im wol zaeme:
daz wolt er iemer ze liebe hân.
alsô was sîn rede getân.
Als er im daz vor gezalte,
 <daz leist ich> sprach der alte
 <durch iuch unde durch in.
bringent mîme wibe hin
daz vingerlîn daz ich trage,
unde sagent ir als ich iu sage,
daz si iuch an mîner stat enpfâhe.
iwer wirt ist unser neve vil nâhe.
von dem sô sagent ir
wie er tuo, unde daz ir mir
sîn wortzeichen gâbent.
ich kume ouch wider âbent.
die wîle sulnt ir wirt sîn.
jener hôhe turn ist mîn,
der bî der megede turne stât
den der amiral gezimbert hât.
dâ sulent ir erbeizen.
ich wil iu helfe entheizen
als verre als ich iemer kan .>
dô schiet er vroelîche dan
von dem portenaere,
unde vorschete maere,
dô er in die burc reit
zem turme, als im was geseit,
unde erbeizte dâ vor.
vil schiere entslôz man im daz tor;
daz gebôt diu wirtinne,
die er mit rîcher wât dar inne
schône sitzende vant.
er gap ir daz ir was gesant,
ein vingerlîn durch urkünde
daz si im der herberge günde
unde im taete guot gemach.
als sî daz vingerlîn gesach,
dô erkante si ez kuntlîche
unde enpfienc in minneclîche
mit allen sînen gesellen.
diu ros hiez sî wol stellen
in einen guoten stal,
unde pflac ir wol über al,
daz in gemaches niht gebrast.
Vlôre was dâ ein saelic gast.
Wer möhte sich nû genôzen
mit deheinen vröuden alsô grôzen
Vlôren dem ellenden,
sît er waent vollenden
darumb er ûz komen ist?
iedoch hoert noch manic list
dar zuo wie daz geschehe
daz er sî gesehe:
sô starke was sî behuot.
dar under was im sîn muot
beidiu trûric unde vrô,
unde lebte in einer vröude sô
diu wol bezzer möhte sîn;
wan sî im die sorge sîn
kûme halbe vertreip;
alsô daz er dannoch beleip
angesthaft in sînen sinnen
wie er des möhte beginnen
daz er sîn liep gesaehe.
dô dûhte in daz unnaehe
unde harte ungereit;
wande minne unde wîsheit
gesazten sich durch alten nît
in sîme herzen wider strît
 (wan ir mâze ungelîche stât)
unde gâbn im misselîchen rât,
daz er daz waeger kûme ersach.
diu wîsheit alsus zuo im sprach.
 <wer ist tumber denne du?
hâstû wol gevarn nû
in ein lânt daz dir vrömde ist,
dâ nieman weiz wer du bist,
unde dâ du nieman enhâst
an den du dich mit triwen lâst,
dem du sagest wie du varst?
du taetest, wan du engetarst.
daz ist dir ein michel nôt.
jâ weistû rehte alsam den tôt
daz dich nieman ennert,
swie der amiral ervert
daz du blânscheflûr suochest.
ob duz ze wizzende geruochest,
sô enist dir niht waetlich
wan lâ varn unde hebe dich
mit dînn geverten hinnen,
ê dîn ieman werd innen.
daz dunket mich sêre guot.
joch ist ez niht eins mannes muot,
swer vertôret ûf diu wîp
sô verre daz er den lîp
setzet an die wâge.
dîns tôdes hânt dîn mâge
iemer missewende.
liep ist bitter an dem ende
unde ist ze jungest als ein wint:
dar an gedenke unde erwint
dîner tumben beginne .>
dâ wider sprach diu minne
 <
Vlôre, helt, verzage niht.
weistû niht wie den geschiht
die ze wîse wellent sîn?
ez ist dicke worden schîn
daz in nie wol gelânc:
wan in was der gedanc.
nâch witzen sô geflizzen
daz sie lützel mohten wizzen
daz rehte liep sô sanfte tuot.
du enbist niht wol gemuot,
ist dir guot oder lîp
lieber dan ein schoenez wîp.
sô dir got, den muot vertrîp,
unde bistû vrum, sô belîp.
ich weiz wol, dir gelinget:
wan swar nâch der man ringet,
daz widervert im aller meist.
sît du blânscheflûr hie weist,
vüerest du danne hinnen,
sô waerest du in unsinnen:
wan ich weiz wol, swâ du waerest,
daz du doch niemer verbaerest
du kaemest wider her zuo ir.
dar under geschaehe dir
rehte alsô dem zagen,
der den vîent kan wol jagen
unz er in beziuhet,
unde swenne er niht mê vliuhet,
sô enjaget er in niht vürbaz.
swer werbennes ist ze laz,
dem kan niemer guot geschehen.
owê joch hâstû gesehen
dicke ze maneger stunde
daz dir ein kus von ir munde
unde ir minneclîchen grüeze
wâren alsô süeze,
daz du in dîme herzen jaehe
daz nie manne baz geschaehe
von keiner slahte dinge nie.
gedenke dar an: sî ist hie,
dîn gespil unde dîn vriundîn,
der du iemer solt gehoehet sîn,
ob du sî wider gewinnest.
sich wie du des beginnest:
wan ze minnen hoeret manic list.
wirt sî gewar daz du hie bist,
mit swelhen listen siz getuo,
sî gedenket ouch dar zuo
daz sî dich gesprîchet.
swer boesen zwîvel brîchet,
dem ist dicke saelde beschert.
gelücke nieman widervert
wan der dâ nach wirbet.
manic dinc verdirbet
daz wol werden mehte.
gedenke an dîn geslehte,
wie dir missezaeme
ob dir kein vorhte naeme
von disen dingen den gedanc.
ouch ist manic anevanc
herter dan daz ende.
ûf mînen trôst genende
unde tuo als ich dir zeige.
joch machet strîtic jeger wilt veige .>
Ûz den gedenken beiden
was er sô ungescheiden
daz er sô manegen muot gewan
daz er zwîveln began
unde gar was âne wer:
reht als ein schif ûf dem mer,
sô ez die winde bestânt
die ez niht ze stade lâzent,
unde swebet ûf dem wâge;
sus was er enwâge
in der sorgen vreise.
trôstes ein weise
was der ellende gar.
er muost eine nemen war
waz im ze tuonde waere.
im was ze lâzen swaere
allez daz er gerne hâte.
durch daz wart er ze râte
waz der lîp töht âne daz,
unde dûht in ez waere baz
der tôt erliten umbe sî
 (wan des wurde er sorgen vrî),
dan er lebte sô verzaget
daz er die schoenesten maget
lieze verzegenlîche.
daz riet minne vlîzeclîche
unde starkt in dar an,
daz er des vesten muot gewan
daz er alsô wolte werben,
ob er joch solde sterben.
Nû kam der wirt spâte,
als er gesprochen hâte,
unde vant in in den sorgen.
die haete er gerne verborgen,
dô enwiste er leider wie.
mit zühten in der alte enpfie
unde bôt im michel êre:
doch wundert in sêre
waz kumbers in beswârte;
wan in dûhte er gebârte
sô rehte riweclîche.
dô vrâget er gezogenlîche
den junkherren unde sprach
 <hânt ir dehein ungemach,
daz ich müge erwenden?
daz sol ich sô verenden
daz es niht mê geschiht.
od hânt ir hinne ersehen iht
daz iu missevalle?
daz büez ich unde die mînen alle
ze stunt als iu liep ist.
nû sagent âne argen list
waz kumbers iuch beswaere,
ob ez sî wandelbaere .>
 <
Iwer gnâde> sprach daz kint.
 <daz ir mir sô genaedic sint
daz hân ich unverschuldet noch,
unde tuont ir mir ze liebe doch
mê danne ich wert sî.
dâ bekenne ich bî
daz ir grôze tugent begânt,
daz ir mich sô liep hânt,
unde iuch des niht betrâget.
des ir mich hânt gefrâget,
daz wil ich iu rehte sagen.
ich kan mit koufe mich bejagen:
durch den bin ich komen her
unde sol hie vinden des ich ger,
einn koufschaz, ist mir geseit.
nû vürhte ich mîn unsaelikeit,
daz ich es niht envinde.
ob ich die sorge überwinde
daz ich vinde daz ich wil,
dannoch habe ich sorgen vil,
daz ich es niht gewinnen müge.
waer ieman der mich niht trüge
unde sich mîn underwunde
daz ich den koufschaz vunde
unde mir dar zuo riete,
dem gaebe ich guote miete .>
Diu rede wart gelâzen
unze daz sie gâzen,
wan daz ezzen was bereit.
der wirt durch sîne hövescheit
sprach zer wirtinne dô
 <vrouwe, des gastes wesent vrô.
wartent unde sehent in an,
er mac wol sîn ein edel man.
gesâhent ir keinn schoenern ie?>
 <nein ich> sprach sî, < weiz got, nie.
ob ich in rehte hân erkorn,
ân zwîvel er ist wol geborn.
wir suln ez im bieten baz .>
mit der rede dô gesaz
der wirt unde sî
unde vlôre, die drî
an einer taveln sunder.
dâ wart von trahten wunder
vür sie drî gesetzet.
solt er iemer sîn ergetzet
sîner sorgen mit trahten
guot unde maneger slahten,
daz möhte dâ geschehen sîn.
diu vaz wâren guldîn,
ûz den er az unde tranc.
ez waere ze sagende lânc
wie vil der trahten waere,
wie tiure unde wie kostbaere,
die man dâ vür truoc:
dâ von seite iu genuoc
unde kûme ein vil wîser koch,
daz dâ möhte verlîben doch:
wan er enaz noch entranc.
sîn getriwer gedanc
Blânscheflûren nie vergaz.
nû er alsô gesaz
mir riwigem muote,
dô stuont sîn napf der guote
vor im mit lûtertranke;
unde in dem gedanke
von geschihten geschach
daz er an dem napfe sach
den künec paridem ergraben,
wie er sîne vriundîn solde haben
umbevangen mit den armen.
dô möht iuch wol erbarmen
daz er dâ von wart ermant
sô verre daz im zehant
von grôzer liebe wart sô heiz
daz im ein îskalter sweiz
allenthalben nider ran.
dô was er ein bekumbert man.
Er gedâhte in sînem muote
 <jâ hêrre got der guote,
sol iemer komen der tac,
daz doch kûme werden mac,
daz ich blânscheflûr sô nâhe
mit den armen umbevâhe,
des ich unsanfte enbir?
swie got wil, daz tuo er mir.
ich muoz an disen wirt genenden,
daz er mir helfe vollenden
darumbe ich ûz komen bin .>
daz nam er in sînen sin
unde gedâhte dar an,
sô der tisch würde getân dan,
daz er ez wolte wâgen
unde den wirt vrâgen.
als sie gezzen hâten,
dô giengen ûz der kemenâten
die dar inne sâzen
ieglîcher sîne strâzen.
der wirt beleip dar inne
mit sîner wirtinne
unde vlôren dem dritten.
der saz dâ enmitten
als ein helfelôser man.
Dâries der rede dô began
 (wan alsô hiez er) unde sprach
 <junkherre, iwer ungemach
müejet mich sêre.
durch iwer selbes êre
sagent mir waz iu werre.
mich wundert daz ir alsô verre
in diz lânt komen sint.
wie solt ein sô jungez kint
mit koufe kunnen sich begân?
mich entriege mîn wân,
sô werbent ir ein ander dinc.
sô helfe iu got, her jungelinc,
des geruochent mir verjehen;
sô lâz ich iuch wol gesehen
daz ez iuch niht geriwet:
wan swer mir sô getriwet
daz er mir ihtes vergiht,
ob got wil, dem enschadet ez niht .>
Dô sprach diu wirtinne
 <sît ich nieman hinne
niwan unser drîer sihe,
waz wirret danne ob ich vergihe
war nâch mich dunket daz er var?
ich wirde wol an im gewar
daz er sêre minnet
unde niht guot gewinnet
mit koufe, als er uns saget.
er ermant mich der schoenen maget
die wir geherberget hâten;
diu was ouch, swaz wir tâten
 (wan sî was hinne zehen tage),
an riwen vlîzic unde an klage
alsô veste od vester.
ich waen sî waer sîn swester,
wan er ist ir gelich,
als junc unde alsô hêrlich
an aller sîner getât.
wie grôz wunder mich hât
ob er nâch ir komen sî!
sî ist uns hie nâhe bî
unde ist blânscheflûr genant .>
dô sprach vlôre zehant,
ê dan er sich bedaehte
wie er die rede vür braehte,
als ez von liebe geschiht,
 <si bestât mich ze swester niht;
swer joch ir bruoder sîe,
Blânscheflûr ist mîn âmîe!>
Als er sich nû bedâhte baz,
wie er sîn selbes vergaz
dar an daz er sô vil verjach,
 <nein> sprach er, < ich missesprach,
dô ich sî mîn âmîen hiez,
der wîn macht daz ich verstiez
eime trunken manne glîche.
sî ist mîn swester nemelîche
unde ist niht mîn vriundîn .>
dô sprach der wirt < ez mac wol sîn:
iedoch als ich mich verstân,
sô hânt ir dise rede getân
niht von unwitzen.
ir endürfent niht entsitzen
daz ez iht schade wider mich:
daz waere gar unhövelich;
wan ir in mîme hûse sint.
doch dunkent ir mich ein kint,
sint ir darumbe hie;
wan nieman künde erdenken wie
oder mit welhen dingen
im möhte an ir gelingen.
dâ von nement iuch des abe
unde hânt dehein ungehabe
dar nâch daz sîn niht enmac .>
Vlôre der rede erschrac,
wan sî dûht in ze herte,
unde wolte sîn geverte
niht versteln in beiden.
er sprach wider den wirt bescheiden
 <gnâde durch den rîchen got,
dise rede hânt niht vür spot;
wan ir ist mir ernest.
die maget haete ich gernest
vor allen wîben gesehen.
des muoz ich iu verjehen,
swie ez joch mir ergange.
ich suoche sî nû lânge.
sî wart mir verstoln durch nît.
ich hân manege swaere zît
durch ir willen erliten.
dâ von wil ich iuch biten
daz ir mir râtent dar zuo,
waz ich tumber man getuo
daz ich behalte mîne vart.
wizzent daz ich nie wart
keime wîbe sô holt.
ich hân hie silber unde golt,
rîche wât, guot gesteine:
daz tûret mich allez kleine
ze verzernde umbe sî.
des nement swie vil iu liep sî
unde râtent mir dar zuo gemach.
ich enbin nie sô swach,
mîn vater sî ein künec rîche.
tuont eime vrumen man gelîche
durch iwer selbes tugent.
sît ir mir wol gehelfen mugent,
sô râtent mir mit triwen
 (daz enmac iuch niht geriwen,
sol mir gelücke volgen)
unde sint mir niht erbolgen,
daz ich mich underwinde
gelîche eime kinde
als endelôser swaere:
wan mir sint unwandelbaere
zwei dinc, der wil ich iu verpflegen:
ich hân mich kurzlîche bewegen
daz ich sî wider wil gewinnen
oder niemer komen hinnen .>
Dô sprach aber der grîse
 <dâ zuo bin ich niht volle wîse
daz ich iu des gehelfen müge.
waz hulf mich daz ich iuch betrüge?
daz waere niht wol getân.
der rât des ich mich verstân
daz waere daz ir liezent varn;
wan ir enmugent niht bewarn
ir koment sîn in arbeit.
nû dunket mich ein tôrheit,
welnt ir ez sô verre wâgen.
waz hilfet iwer râtfrâgen,
irn werbent nâch râte?
ir volgent mir her nâch ze spâte,
sô mîn rât kleine vrumet
unde iu daz ze schaden kumet
dar nâch ir sô harte strebent.
wan alle die hiute lebent
in allen disen lânden,
haeten sie daz bestanden
daz ir enden welnt al eine,
sie hulfe ir list kleine
unde dehein ir gewalt,
dâ von sint ir ze balt,
daz ir iuch des underwindent
des ir keine vuoge vindent,
wie ez iemer möht ergân.
dâ von soltent ir ez wol lâzen
ûzer iwerme muote.
sî ist in sô starker huote
daz weder wîp noch man
ze ir rede niemer komen kan,
weder kristen noch heiden.
daz wil ich iu bescheiden.
Ir hât lîhte wol vernomen
wie ez von alter her ist komen,
wie gewalteclîche
sibenzic künege rîche
dem amiral sint undertân.
der getorste keiner nie verlân
swaz er in noch ie gebôt,
swenn er sie durch sîne nôt
her zuo im komen bat.
diz ist sîns rîches houbetstat
unde sitzet selbe hinne.
der hât al sîne sinne
unde allen sînen vlîz geleit
wie er mit gewarheit
Blânscheflûr behalte
vor listen, vor gewalte
in eime turne veste
unde âne zwîvel der beste
der in allen rîchen stât.
den turn er erziuget hât
ûz sô grôzen steinen
daz man vil kûme ir einen
mit drîn winden ûf gezôch.
er ist hundert klâftern hôch
unde ist ahtzic klâftern wît.
dehein stein dar an lît
er sî geworht mit sinnen.
der selbe turn innen
driu schoeniu gewelbe hât,
ûf der iegelîchem gât
ein wec ze berge unde ze tal.
in den gewelben über al
stânt sibenzic kemenâten.
der ist ieglîchiu berâten
mit einer der schoensten vrouwen,
die ie iemer sülent schouwen.
Daz himelze unde diu mûre
sint von golde unde von lasûre
unde von kristallen
in den kemenâten allen
gezieret âne missewende:
der esterich unde die wende
gemâlet sint ze gelîcher wîs
rehte als ein pardîs;
wan nieman dar inne niht
weder vil noch lützel siht
daz sînen ougen missevalle.
dar inne hânt die vrouwen alle
mit grôzer wünne guot gemach.
der turn ist âne dach
dâ er gedecket solde sîn
in einen knopf guldîn
gewelbet rehte sinwel.
der knopf ist sô hel,
sô diu sunne schînet vaste,
daz ir von sîme glaste
swüerent wol er brunne.
sô heize tuot im diu sunne.
Noch hoerent wunders mêre,
des rîchen werkes êre.
mit grôzer zouberliste kraft
ein guldîn rôr als ein schaft
in den knopf gestecket ist.
ez enwart nie vrömder list.
ein karfunkel drûffe lît,
der des nachtes alle zît
liuhtet als der mâne.
kein gazze ist liehtes âne,
swar ein man ie nachtes gât.
den nuz diu burc des steines hât.
noch ist der gezierde mê.
ez enwart nie sît noch ê
maneger list vunden.
in dem turne unden
dâ ist ein schoene brunne,
baz daz ich gesagen kunne,
mit listen geleitet wol
in einen pfîlaer, der ist hol,
dem turne ebenhôch.
ein schoener silberîn nôch
ist vermûret drinne,
daz der brunne rinne
durch daz silber alsô klâr
unde kalt belîbe über jâr
unde ouch deste schoener sî;
anders waer der nôch von blî.
der selbe pfîlaere
ist alsô kostbaere
als ich iu nû seite,
unde ist nâch wîsheite
mit swibogen gespreitet,
daz er daz wazzer leitet
ze den kemenâten ie gelîche.
dâ von nement volleclîche
wazzer al die vrouwen.
er ist ûz marmel gehouwen
alsô wol, der in saehe,
daz er nemlîche jaehe
ez waer allez ein stein.
der ist mitten als ein zein
ûfem turne ûf getriben.
daz wazzer ist vil unbeliben
ez gange nâch gewonheit
dar ez der pfîlaere treit,
ze eime abekêre.
dâ ist ein man von êre
ûf den pfîlaere gegozzen,
dâ der turn ist beslozzen
oben in dem spitze,
dem glîche als er sitze
mit offnem munde.
dar ûz rinnet zaller stunde
daz wazzer in ein ander loch
in den selben pfîlaere doch.
dâ tuot ez die widervart,
unde als ez geleitet wart
im turn dâ nidere,
alsô gât ez widere
in jenem nôche sunder.
wie möht des sîn ein merre wunder?
Diu roere wirt nie âne waht;
ez sî tac oder nacht,
ez sî spâte oder vruo,
sô enkan nieman dar zuo
an keiner stat genâhen
sô verholn, man vâhen,
er sage urkünde schiere;
wan der wahter sint viere
die den turn bewachent,
unde sich in diu wer machent
sô sie werdent gewar
daz iht lebendes kume dar.
wellen sie dem schade wesen,
dazn kan niemer genesen.
unde hânt deheine vorhte
daz sie ein michel her entworhte.
sus ist der turn werhaft:
der alle die hers kraft
die der keiser von rôme hât
her in daz lânt komen lât
joch âne strît unde âne wer,
noch danne mac daz michel her
mit allen ir sinnen
den turn niht gewinnen.
Dar inne hât der amiral
mitten stân sînen sal
mit grôzem râte.
dâ bî ist sîn kemenâte,
dâ er slâfe inne
mit sîner vriundinne,
die er danne haben wil.
der gezierde ist sô vil,
die man dar inne sehen mac,
golt, gesteine, süezer smac,
grôz wirde, michel wünne,
daz ich ez gar gesagen künne,
dar zuo bin ich borwîs:
wan ist dehein pardîs
ûf der erden, ez ist daz.
im enwurde niemer baz,
swer dar inne solde sîn;
wan der liehten ougen schîn
sîne kraft verliuset,
sô man daz werc kiuset,
von goldes anblicke.
dar in gânt die vrouwen dicke,
sô der amiral wil,
im ze vröuden unde ze spil.
von schoener ougenweide
ist er vrî vor leide,
daz er niemer wirt unfrô.
doch hât er nemelîche zwô
ze sîme dieneste erkorn;
die haeten sîne hulde verlorn,
swenn sie daz verbaeren
daz sie dâ niht enwaeren,
swenne er nachtes slâfen gât
unde sô er morgens ûf stât.
ze sînem bette dâ er lît,
einiu im daz wazzer gît
nâch sîner gewonheit,
dâ wider ist im gereit
mit der twehelen ir gespil.
sîner hêrschaft ist sô vil,
daz er unsanfte enbaere
alsô waeher kameraere.
In den turn gât ein tür.
dâ enkumet nieman in noch vür,
wan dems der torwehter gan.
der ist ein der wirste man
der ie dehein tor beslôz.
sîn schalkheit ist sêre grôz.
er wirt niemer wol gemuot,
wan sô er übelîche tuot
unde des vil gefrumen mac.
er ist gewâfent über tac,
als er welle strîten.
swer gân sol oder rîten
iemer des endes, sô siht
er vil zornlîch unde giht
daz er ein verrâtaere sî.
siht er zwêne oder drî,
unde sint sie im dann unkunt,
sô vâhet er sie zestunt
unde nimt in swaz sie tragent,
unde enruocht in waz sie sagent,
ob sie in iemer vêhent.
er ist alsô belêhent
von dem amiral dar zuo,
swaz er iemen getuo
daz er des niht enbüeze,
durch daz man in vürhten müeze.
Als grôz unde alsô mannicvalt
ist des amirals gewalt,
als ich iu hân geseit.
vernement wie diu gewonheit
sî getân die er hât.
sîn muot ze vrömder wîse stât,
daz im unde anders nieman zimt.
swelch vrouwen er ze âmîen nimt,
der pfliget er unschône:
sî treit mit im die krône
ein jâr unde niht mêre;
sô muoz sî leider die êre
koufen harte tiure:
er heizet sî in eime viure
oder sus verliesen.
alsô muoz sî kiesen
den tôt zuo ir jârgezît,
durch daz er es haete nît,
solt iemer dehein man
kein wîp die er ie gewan
nâch im gewinnen.
alsô kan er minnen
mit gedinge ze einem zil.
sô er ein ander minne wil,
sô kument sîne vürsten gar
ûzer vrömden lânden dar,
die im sint undertân.
sô heizet er die hêrren gân
in sînen boumgarten,
darumbe daz sie warten
unde daz sie dâ sîen
unz er sîn âmîen
under den vrouwen vinde,
die er ze gesinde
in sîme turne hât.
die megede er dan alle lât
von dem turne gân dar in.
nû vernement vrömden sin,
wie er den juncfrouwen tuot,
die er sô sêre hât behuot.
Der boumgarte der ist wît
unde stât geloubet ze aller zît,
den sumer unde den winter lânc.
dar inne ist der vogelsanc
sô süeze unde sô klâr
ze glîcher wîse über jâr
von der vogele stimme
daz nie man wart sô grimme,
noch sô junc, noch sô wîs,
noch sô tump, noch sô grîs
er enwurde wol gemuot,
stolz, geil unde vruot
als in dem pardîse.
wan aller vogele wîse
die kein man ie vernam,
sie waeren wilde oder zam,
die hoeret man dâ über tac.
von edelen wurzen ist der smac
sô süeze dar inne
daz ein man in sîme sinne
süezers niht erdenken kan.
ir kraft schînet dar an
daz sie hôchgemüete gebent
allen den die swâre lebent
unde darumbe kument dar:
swaz den ungemüetes war,
des werdents danne ergetzet.
der garte ist besetzet
mit boumen edel von art.
kein obez nie wart
daz kein boum ie getruoc,
man vunde sîn dâ genuoc
im jâre ze allen zîten.
die sint dem ameral wîten
mit grôzer koste her geholt;
wan in silber noch golt
durch gezierde lützel tûret.
er hât den garten umbemûret
unde schône gezinnet.
ein wazzer drumbe rinnet
unde bringet guot gesteine inz lânt:
ez ist eufrâtes genant.
daz ist sô tief unde alsô breit
daz sie jehent mit wârheit
daz niht lebendes, ez enflüge,
in den garten kumen müge.
Ein boum dâ mitten inne stât,
der grôze gezierde hât;
wan er ist über jâr bebluot
von rôten bluomen als ein bluot
unde wirt niemer val.
dar ûffe singt diu nachtegal
beidiu nacht unde tac,
daz man wol hoeren mac
vor allem dem gesange.
von keines winters getwange
er enwart verwandelt nie,
er stüende geloubet ie.
des hât uns michel wunder.
ein brunne springet drunder,
der ist sô wunderlîcher tugent
daz ir ez kûme gelouben mugent;
wan es wundert ouch uns.
ze allen zîten ist sîn runs
lûter als ein kristalle.
dar über müezens alle,
sô man sie versuochen wil,
ir sî lützel oder vil,
schrîten her unde aber hin.
ist keiniu danne under in
diu man hât gewunnen,
sô wirt der runs dem brunnen
sâ ze stunt rehte rôt.
swer diu ist, diu muoz den tôt
kiesen in kurzer vrist.
swelhiu aber maget ist,
von der wirt nieman gewar
daz er werde missevar
niwan lûter als ein glas,
der selben varwe als er ê was.
Sô diz allez ergât,
unde er sie versuochet hât,
dannoch ist ez ungetân.
dar nâch heizet er sie gân
under den boum ze ringe.
dâ ist ir gedinge
trûric unde swaere;
wan daz ist unwandelbaere,
diu dâ ze vrouwen wirt erkorn
sî müeze sîn verlorn
hin umbe zuo der jârgezît.
den tôt er ir ze lône gît:
daz tuot die megede unfrô.
der boum ist gemachet sô
mit zouber, als ich waene
 (sîn art ist seltsaene),
als ez der amiral gebôt,
daz einer sîner bluomen rôt
muoz ûf die maget vallen
die er vor in allen
in sîme herzen minnet.
die maget man beginnet
heizen vrouwe über al;
unde nimet dô der amiral
die selben maget ze wîbe,
daz sî bî im belîbe
ein jâr unde niht mêre.
diu minne kumet ir ze sêre.
Von morne über drî wochen
sô ist ein hof gesprochen,
daz die vürsten her sulen komen
darumb als ir hânt vernomen
daz er sie besendet.
nû hât er bewendet
an blânscheflûr sîn gemüete
durch ir schoene unde durch ir güete
unde durch ander ir getât,
daz er sich vermezzen hât,
sô die vürsten koment her,
daz er niht wan ir ger
ze vriundinne diz jâr.
man seit nû lânge hie vür wâr
daz er der megede keine
mit bezzern triwen meine,
noch gerner ze wîbe naeme.
im ist ir dienen sô genaeme
daz er tegelich wil
daz sî unde klârîs, ir gespil,
vruo ze sîme bette sîn.
alsus lebt iwer vriundîn
in swaerer gedinge
daz er sî betwinge
daz sî werde sîn wîp.
dâ von muoz ir schoener lîp
ze jâre verderben.
waz welt ir dar nâch werben?>
Vlôre dô sô harte erkam,
dô er diu maere vernam,
daz er vil kûme gesprach
 <hêrre got, daz mir ie geschach
unverschult sô manic leit!
sol ich nû mîn arbeit
als übele hân behalten?
got der müeze es walten,
swiez mac an sînen gnâden sîn.
jâ ist ze vil der sorgen mîn
daz ich alsus wider kêre.
ich gewünne niemer êre,
kaeme ich wider âne sî.
swie unwaenlich ez mir sî,
sît mînr unsaelden ist sô vil,
daz ich noch ende swaz ich wil,
sô muoz ich enden daz ich mac.
nû kumt doch schiere der tac,
als ir mir selbe hânt geseit,
daz man nâch der gewonheit
die vrouwen ûz dem turne lât,
sô man die hôchgezît begât:
mugen denne gelîche
arme unde rîche
die vrouwen alle gesehen,
sô sol daz niemer geschehen
daz ich iemer dâ gestande
in disem unkunden lânde,
ich verspreche se als ich sol.
sô bin ich tôt, daz weiz ich wol:
warumbe niht? waz wirret daz?
sô gezimt doch verre baz
daz ich alsô tôt lige
dan ich sô grôz unreht verswige.
zuo ir hât nieman reht wan ich.
ich bin verlorn unschedelich;
man mac mich lîhte verclagen.
ez ist manic man erslagen,
dem ich ungelîche waere
hie ze lânde klagebaere.
wird ich erslagen nâch ir,
ich weiz wol sî getriwet mir
daz ich mê durch sî getaete.
unser zweier minne ist staete .>
 <nû sihe ich rehte> sprach der wirt
 <daz ein man unsanfte enbirt
des daz in verleiten sol.
sît ir selbe erkennent wol
waz iu dâ von widervert,
sô weiz ich wol êst iu beschert
unde enmac niht anders sîn.
töht iu nû diu helfe mîn
unde iht des ich geriete,
sô wolt ich âne miete
râten swaz ich guotes kan,
wande ich iu schaden verban,
umbe iwer riwe:
die hânt ir noch sô niwe
daz iuch durch iwer gespiln
des tôdes niht wil beviln
noch kumbers verdriezen.
des lâz ich iuch geniezen
darumb aller gernest
daz ich sih iwern ernest,
den iu nieman kan erleiden.
got müez uns helfen beiden.
des enwart uns nie sô nôt.
kumet ez ûz, sô sîn wir tôt,
unde kan daz uns nieman gewegen.
ir sulnt mînes râtes pflegen,
den ich tuon, swie ez ergât.
nû vernement mînen rât
kurzlîche an ein ende .>
des vröwet sich der ellende.
 <
Morne sô wir sîn enbizzen,
sô tuont iesâ geflizzen
iwer besten kleider an
unde gânt als ein wîse man
zuo dem turn alsô bekleit
von dem ich iu hân geseit,
den die vrouwen hânt besezzen.
den sulnt ir mit klâftern mezzen,
wie hôch er sî unde wie breit
unde alle gelegenheit.
sô daz der torwehter siht,
sô zürnet er unde giht
waz ir verrâter suochent dâ,
unde heizet iuch anderswâ
einen andern turn spehen.
dâ wider sulent ir jehen
ir sint durch niht komen dar
wan ir wellent nemen war
wie der turn gemachet sî,
durch daz ir machent dâ bî,
sô ir kument in iwer lânt,
einen turn sô zehant.
von der rede wirt im gâch,
unde gât iu balde nâch
ze ervarnde iwer geverte,
unde ist dan niht sô herte
mit sînen worten alsô ê;
wan in wundert deste mê
wer ir sint alsô rîche,
daz ir dem gelîche
einen turn machen wellent.
lîhte kumt daz ir iuch gesellent
zuo dem portenaere
mit maneger slahte maere
unde mit maneger vrâge
lândes unde mâge
unde von iwer gebürte.
hövelîcher antwürte
sulnt ir sîn geflizzen:
dâ bî beginnt er wizzen
daz ir wol edel mugent sîn,
unde wirt ouch dar an wol schîn
daz ir habent guot gewant.
sô wirt er sprechen zehant,
swenne er iuch erkunnet hât
unde iuch âne missetât
alsô hêrlîchen siht,
ob ir schâchzabel iht
dâ heime gelernet hânt,
daz irs ze spilnde zuo im gânt,
vertrîben im die stunde.
sô sulnt ir iuch zwênzic pfunde
goldes hân gewarnet dar
unde sulnt daz halbe teil gar
setzen wider alsô vil.
daz geliebet im daz spil,
wand er gerne hôhe spilt
unde in des goldes niht bevilt,
swenne er iemen vindet
der sich spils underwindet.
swenne ir denne ûf dem brete
schâchzabels durch sîne bete
spiln mit im beginnent,
sô vlîzent iuch daz ir gewinnent.
des hânt ir vrume unde êre.
des volgent mîner lêre:
sô daz spil gesetzet sî,
sô ziehent im daz vingerlî
daz ir dâ tragent an der hant.
der steine kam in diz lânt
nie deheiner mêre.
des wundert in sô sêre
waz steines ez müge sîn
 (wan er hât einen vremden schîn,
unsern steinen ungelîche),
daz er in sô vlîzeclîche
schouwet unde kiuset
unz er daz spil verliuset,
unde ir im gewinnent an.
sô wirt er ein riwic man
nâch sô grôzer verlust
un hât merren gelust
ze spilnde aber denne
 (wan ich in wol erkenne)
unde bitet iuch spiln mê.
sô spilnt aber alsô ê,
daz er iu werde holt,
umbe allez daz golt
daz ir dar habent brâht.
er wirt aber sô verdâht
nâch dem vingerlîne
unz ir im daz sîne
an gewinnent mit listen.
vürbaz sulnt ir niht vristen,
ob ir im gewinnent an,
ir enkêrent von dan.
sô hât er michelen zorn,
durch daz er hât verlorn
alsô vil sins guotes,
unde ist riweges muotes:
wan ez gât im nâhe.
er gedenket wie erz an gevâhe
daz erz wider gewinne.
welt ir dan sîne minne,
sîn helfe unde sîne raete
erwerben iemer staete,
sô ist daz mîn rât,
sît sô gar an im stât
der meiste trôst des ir lebent,
daz ir im wider gebent
sîn golt unde daz iwer.
er wirt iu deste getriwer
ze vürdernd iwer êre.
er bitet iuch widerkêre
ze spilnde aber morne,
unde ist von sîme zorne
mit der gâbe gesundert
als verre daz in wundert
warumb ir daz hânt getân.
des grôzen gewinnes wân
der benimet im den sin.
sô sprechent ir wider in
 «vriunt, ich kume gerne her;
wan hie vinde ich des ich ger,
spil, daz mich dunket nütze
vür die swaeren urdrütze,
der ich gerne nie pflac.
mir ist hiute dirre tac
lîhter hin gegangen.
sô mich beginnt belângen,
sô kume ich unde bringe
mîn golt ûf die gedinge,
daz mich dunket borvil,
ob ich tûsent marke verspil
wider iuch, geselle.
kein mîn ungevelle
mac mich guotes verhern.
ich hân mê dan ich mac verzern
goldes in mîner pflege . »
sô sint ir denn ûf dem wege,
mugent ir ez geschaffen sô;
wande er wirt sô vrô
iwer alsô ir sîn.
er gedenket « ez ist allez mîn
swaz dirre junkherre hât,
ob er dicke her gât . »
Morne bringent, swiez gevar,
hundert unze goldes dar;
die setzent all an ein spil
rehte wider alsô vil.
sô hilfet iu des steines kraft
daz ir werdent sigehaft
aber denne wider in
unde alle wege tuont gewin,
ir spilnt hôhe od nidere.
daz gênt im allez widere,
unde gênt im durch êre
vünf hundert unze mêre
durch sîne liebe dar zuo.
sô bitet er iuch aber vruo
komen an die selben stat.
er wurde gerne schatzes sat:
dar nâch stât sîn gedanc,
unde seit iu grôzen danc
alsô hêrlîcher gebe.
er giht, er welle unz er lebe
sîn als ir geruochent.
morne sô versuochent
ob ir sîne gîtekeit
mit gebender behendekeit
mugent schatzes gesaten.
daz komt iu ze grôzen staten;
des wil ich iu verpflegen.
dâ von heizent iu wegen
tûsent unze goldes.
ir bedürfent rîches soldes,
sît ir diz hânt bestanden:
ez engât niht wol ze handen
iwer gewerp vergebene.
ez stât dannoch ebene,
swer mit grôzem sînem schaden
sô grôzer swaere wirt entladen
als ir von iu selben sagent.
dâ von râte ich daz ir tragent
iwers guotes dar noch mê,
daz ez iu deste baz ergê,
iwern napf den guoten.
des beginnt er muoten
unde herzeclîche gern:
des enmac er niht enbern,
swenn er in rehte ersiht.
er denket « ez ist ein wiht
allez daz ich armer man
guotes noch ie gewan,
sol mir dirre napf engân.
er ist sô rehte wol getân! »
Der gedanc vertoeret in
unde nimet im den sin,
daz er niht spiln kan,
unde im aber gewinnent an
swaz er mac gesetzen.
ir sulnt in ergetzen
sînes schaden alsô ê.
sîner vröuden wart nie mê,
sô er tûsent unze enpfâhet.
dâ von sô nâhet
daz ir im werdent heimlich.
iedoch dunket er sich
niht vollen saelic dâ mite
nâch gîtiger liute site;
wan er gerne saehe
daz ir den kopf als waehe
an daz spil saztent,
ob ir in joch schaztent
wider tûsent marken.
sîn glust beginnet starken
von sô herzeclîcher gir.
dâ wider sprechent ir
 «vriunt, daz suln wir vristen . »
sô gât er iu mit listen
durch des napfes liebe zuo
unde ist in sorge waz er tuo.
Er bitet iuch mit vlîze
ze sînem imbîze,
daz ir des geruochent.
daz tuont unde versuochent
waz er werben welle:
sô wirt er iwer geselle
unde iwer vriunt der beste.
er gewan nie sölhe geste,
erne biete ez iu baz.
er waenet iu daz goltvaz
mit koufe an gewinnen
unde biutet iu ze minnen
sîn golt allez daz er hât.
sîn muot dar an sô verre stât,
daz er waenet haben mêre
dan alle künege hêre,
müg er den kopf erwerben.
joch waent er sanfter sterben,
dan er sich dâ von scheide.
sô tuont als ich iu bescheide
unde gênt im den napf alsô
 (des werdent ir dar nâch vrô)
ân aller slahte miete,
dar zuo swaz er gebiete.
von des heiles saelekeit
wirdet er sô gemeit,
unde wirt sîn vröude sô grôz
 (wan er nie sô vil genôz
von keines mannes güete),
unde ist im armüete
sô genzlîche worden rât
daz er niemer verlât
er envalle iu zen vüezen:
er sprîchet « nû müezen
mîne sinne iemer mêre
ze vürdernd iwer êre
iu sîn mit triwen dienesthaft, »
unde biutet sîne manschaft
iu ze liebe unde ze êren.
wol sich iwer saelde mêren,
daz wirt schîn dar an.
sô enpfâhent in ze man.
wie wol iu daz gefrumet!
swie ez im ze schaden kumet.
swenn daz ist ergangen
unde ir in hânt enpfangen,
sô sulent ir im verjehen
wie unde waz iu ist geschehen
unde sulent helfe an in gern.
wie möht er iuch der entwern,
als ez im dar zuo stât,
wande er enpfangen hât
alsô groezlîch iwer guot?
ob aber er sô missetuot
daz er iu niht helfen wil,
dannoch ist des trôstes vil
daz es nieman wirt gewar;
wan erz niemer engetar
vor sînen triwen gerüegen.
er eine mac gefüegen
daz iu wirt sorgen buoz,
unde tuot ez nieman, er entuoz .>
 <
Nû hânt gnâde unde danc>
sprach der den diu liebe twanc
 <als minneclîcher raete.
nû müez iu iemer staete
sîn mîn herze unde mîn muot,
dar zuo lîp unde guot
sol von iu sîn ungescheiden.
ir hânt mînen leiden
einen süezen trôst gelân,
den ich niemer verlân
unverschuldet, ob ich mac,
komet mir ein heiles tac.
morne wîsent mich den pfat,
der mich leitet an die stat
dâ der turn gezimbert ist.
owê sô lânger vrist!
sol ez iemer getagen?>
ichn kunde niemer gesagen
wie in des muoste belângen.
dô sprach der wirt < nû gangen
slâfen unze morne vruo.
got der helfe uns dar zuo
daz wir ez vollenden .>
alsô trôste er den ellenden.
Morne vruo was er bereit
rîlîche unde wol becleit
mit grôzem vlîze.
nâch dem imbîze
wîste in dâries ze wege
in getriwer huote pflege,
unz er den turn âne sach.
dô kêrte er umbe unde sprach
 <nû müez iuch got bewarn,
vruot unde geil gesparn .>
Dô vlôre dar an kêrte
als in dâries lêrte,
der gefüege unde der getriwe,
herzeclîcher riwe
vor vröuden er dô vergaz.
den turn besach er unde maz,
dô er in umbe gienc,
nû dort unde aber hie
an iegelîcher sîte,
die hoehe unde die wîte,
die breite unde die lenge.
ach wie süeze im die genge
bî dem turne wâren!
ouch kunde er wol gebâren
sîme herzen ungelîche:
er maz sô ernestlîche
dicke hin dicke her
dem gelîche alsô er
durch niht waere komen dar
wan des turnes ze nemene war:
doch wâren im die sinne
an blânscheflûr dar inne.
dô in der torwarte ersach,
dô was im zorn unde ungemach
daz er dâ getörste gân.
er sprach < ir sint getân
 (man mac ez wol an iu sehen)
als ir wellent bespehen
disen turn mîns hêrren.
sol iu niht gewerren
iwer schulde wider mich,
sô enist iu niht sô waetlich
sô daz ir schiere vürder gânt
unde daz ze grôzer saelde hânt
daz ir niht wirs enpfangen sint .>
 <nû zürnent ir,> sprach daz kint,
 <âne nôt sô harte.
waz wirret ob ich warte
dirre mûre unde dirre steine?
der hüetet man vil kleine
dâ heime in mîme lânde,
swiez hie ze nîde stande.
der enruoche ich noch enger.
jâ wizzent daz ich her
durch dise steine niht engie.
ich ensihe niht anders hie
des man vürhten müeze.
mîn unzuht ich doch büeze
swie iuch selben dunket guot.
ir sulnt rehte mînen muot
wizzen, waz mich her hât brâht.
ich habe mir erdâht,
ob ich iemer hein kum,
daz ich einen turn sô vrum,
merre danne dirre sî,
 (durch daz gân ich hie bî)
heizen welle machen,
unde den alsô besachen
daz mîn golt sî behuot,
dar zuo ander mîn guot,
daz ich legen wil dar in.
durch daz beschouwe ich in,
daz ich den turn machen lerne.
dâ von saehe ich in gerne
wie er innen waere erbûwen.
woltent ir mirs getrûwen
unde waere ez iu niht smaehe
daz ich in innen saehe
mit iweren hulden,
daz wolt ich wol beschulden
unde waer iu iemer holt.
sît ir niht wan golt
dar inne besliezent,
ob ir mich danne liezent
gân dar in, waz würre daz?
sô gesaehe ich deste baz
von bûwe manegen schoenen list,
der mir hie ûzen ist
leider verborgen.
irn dürfent niht sorgen
iwers guotes vor mir:
ich habe schatzes mê dan ir .>
Wer waere nû sô herte
daz er sich erwerte
daz ez in niht vertôrte,
swenn er sprechen hôrte
einen sô kindeschen man
ein dinc des er nie muot gewan,
weder sin noch gedanc?
mit süezer rede er in betwanc,
daz er sînen zorn verlie;
wan er vor gehôrte nie
ein jungez kint wîser,
sô daz vil manic grîser
niht baz geredet haete.
er was rederaete,
sîniu wort hövelich:
durch daz bedâht er sich.
 <wie hân ich tumber getân?
ach leider daz mich mîn wân
alsô sêre ie betrouc!
ich sihe rehte daz ich louc
unde daz ich sêre verstiez,
wand ich in einen speher hiez:
dem ist er harte ungelîch.
er ist edel unde rîch
unde schône gekleit.
mir hât unverwizzenheit
michel guot hiute verlorn.
haete ich in rehte erkorn,
des haet ich wol genozzen.
sus ist mir vor beslozzen
sîn guot allez daz er hât,
ich enbüeze mîne missetât
mit etelîcher vuoge.
er hât gewalt genuoge
unde schaz, daz hoere ich wol,
des niemer mir niht werden sol .>
Süezer rede er sich zehant
wider daz kint underwant
als er beste kunde,
unz er in begunde
versuochen mit maneger vrâge.
er sprach < ob iuch niht betrâge,
vriunt, sô gânt her ze mir.
ich spil enwette, wellent ir,
schâchzabels oder in schimpf.
spil gît guoten gelimpf
zuo vertrîbende den tac,
der sîn niht vertrîben mac
mit ander unmuoze .>
als sanfte unde alsô suoze
ladet er in dô ze spil.
dô was er komen an daz zil
als er selbe gerte.
der bete er in gewerte
unde gienc mit vröuden dar.
 <vriunt> sprach er, < nû nement war
wie hôhe ir wellent bieten.
ich wil mich spils genieten
unze nacht, ob ir wellent .>
 <nû setzent ûf unde zellent
drîzic unze ûf daz bret .>
der torwarte der tete
als er im vor seite.
der eine unde der ander leite
hundert unze vür sich.
dô was daz spil rîlich.
Wer sol nû daz gewinnen?
sie spilnt mit stolzen sinnen
unde gar wîslîch beide.
doch waen ich vlôre scheide
mit gewinne von dan;
wan er gedâhte dar an
wie in dâries underrihte
unde bôt ze gesihte
alle wege sîn vingerlîn.
waz steines ez möhte sîn
gedâhte sîn spilgenôz,
unde wart sîn gir sô grôz
zerwerbende den stein
 (wan er alsô klâr erschein)
daz er die sinne dô verlôs
unde an dem spil wart sigelôs.
des was der helt wol wert:
wande swer ze vil gert
unde ze vil begrîfet,
vil dicke dem entslîfet
daz minre unde daz merre.
der edele junkherre
an im dô wol sach
wie leide im dâ von geschach
daz er hâte verlorn.
dô gestilte er sînen zorn,
alsô man mit gâbe tuot,
daz er wart baz gemuot
als in dâries lêrte.
sînen muot bekêrte
er dô ze guote wider in.
alsô süeze ist der gewin
eime swachgemuoten man,
den nieman sus gewinnen kan,
daz in guot überwindet.
vil lützel iemen vindet
keinen man sô staete,
der niht missetaete
umb alsô grôze miete,
daz er sölher dinge entriete
als er im wünschen künde.
ich waen nieman der sünde
in dirre werlde sî behuot,
ez sî dann ein sô vester muot
der sich gar an got verlât
unde guotes lützel ahte hât.
Als ich sagen begunde,
sus triben sie die stunde
unze daz der âbent kam.
morne soltens ouch alsam;
wan in der torwarte bat
komen an die selben stat,
dô er wolte gân von dan.
des hâte er reht; wan er gewan
swie ez alle wege gienc,
unde erwerte er doch nie
ûf dem brete dehein spil.
Vlôren milte was sô vil,
swie dicke er gewinne tete,
sô gap erz wider âne bete
dem torwehter gar,
unde dar zuo swaz er dar
sînes goldes brâhte;
unze jener gedâhte
 <hêrre got, waz mac diz sîn?
dirre ist gar guldîn.
in tûret guot sô kleine.
ich enweiz waz er meine.
er hât mir liebes vil getân.
wan wolte er dicke her gân!>
Morne kam er unde brâhte,
dô ez dem imbîze nâhte,
zuo sîme spilgenôze
tûsent unze in sîner schôze
unde den napf an der hant;
wan des was er wol gemant,
als ir ê hânt vernomen.
nû was er grôze willekomen
durch den schaz den er truoc:
wande der ist joch genuoc
den er liep komen waere.
nû kürze ich iu daz maere,
wande vlôre der gewan
dem torwehter an
sînen schaz allen.
dô begunde im missevallen
diu kurzwîle sêre.
doch gap er im durch êre
nâch des wirtes râte
sîn guot allez daz er hâte
an im gewunnen über al.
des was nâch rehter zal
tûsent unze oder baz.
unde gap im âne haz
tûsent unze dar zuo,
die man im hiute vruo
ûzer sîme schatze wac.
wan daz nieman erfüllen mac
ein endelôsez hol,
dâ mite möhte er wol
schatzes sat worden sîn.
waere eht nû der napf sîn
den vlôre noch hât,
sô waere im wol worden rât
alles des im gebrast.
diz ist noch ein sorgen last,
der an sîme herzen lît
iemer unz er in im gît.
Doch was er vrô unde geil,
daz er alsô grôz heil
an dem spil bejagete.
darumbe er im sagete
gnâde unde grôzen danc,
allez ûf den gedanc
zerwerbende den kopf;
wan in dûhte daz der knopf
ein karfunkel waere.
durch daz was im swaere
ob er im solde engân.
ûf des erren heiles wân
kêrte er sînen vlîz dar an
unde sprach als ein wîse man.
 <
Ach süezer spilgenôz,
iwer gâbe ist sô grôz
die ich von iu hân enpfangen:
warumbe daz sî ergangen,
des enweiz ich anders niht
wan, obes iu iemer nôt geschiht,
ich verschulde ez, ob ich mac.
geruochent ir disen tac
mit spil iht baz vertrîben,
ir endürfent niht belîben
ungespilt umbe daz,
ob ir enwizzent waz
unde welch wett ir setzent;
wan swie hôhe ir schetzent
disen napf an deme spil,
des enist niht ze vil;
wan er dunket mich guot.
er ist sô garwe behuot
valscher itewîze!>
Vlôre sprach < nâch imbîze
kume ich her, gebietent ir ez:
unze dar gefristen wirz
unde spiln dann unze nacht .>
diu rede wart maneger slaht
von dem napfe under in,
unz daz er wart âne sin
der den turn dâ beslôz;
wan sîn gir wart sô grôz
wie er in solde erwerben
daz er wânde sterben,
ob im der napf engienge.
nû gedâhte er wie erz an gevienge
umb alsô grôzen gewin.
ze jungest ladet er in
daz er samet im enbeiz.
der torwehter sich vleiz
seltsaener trahte,
sô er meiste erziugen mahte,
unde bôt ez im wol,
als man lieben gesten sol.
des was er geflizzen.
nû sie wârn enbizzen
unde einer bî dem andern saz,
ir dewederre vergaz
er gedaehte an sîne sache.
nâch sînes herzen ungemache
ranc der torwarte
nâch der gebe sô harte,
unde wart im der sô nôt
daz er im dergegen bôt
goldes wol tûsent marc.
alsô grôz unde alsô starc
wart dâ nâch sîn gerinc.
 <nein> sprach der jungelinc,
 <erst umbe schaz niht veile.
er wart mir sô ze teile
daz mir harte missezaeme
ob ich iwer golt naeme
umb alsô lützel dinges.
des koufes unde des gedinges
wil ich uns beide erlân.
ir sulnt den napf vergebene hân,
ob irs geruochent von mir;
ûf die gedinge daz ir
wol gedenkent dar an,
ob ich es iuch her nâch erman,
daz ir mir helfe sint gereit,
ob ir mich in arbeit
sehent von deheiner nôt .>
 <solt ich> sprach er < den tôt
durch iuch denne kiesen,
sô wolt ich ê verliesen
den lîp, ê ich iuch lieze.
unde ob mich verdrieze
hin vürder iemer mêre
ze vürdern iwer êre,
sô entwîche mir got.
ich wil iwer gebot
gerne leisten iemer mê,
joch swie hôhe ez mich gestê .>
Von vröuden viel er im ze vuoz.
 <nû wil ich unde muoz
mîme hêrren erzeigen,
waer ich tûsent jâr sîn eigen,
daz ich im des willen mîn
niht getriwer möhte sîn,
dan ich im nû wesen wil.
lieber hêrre unde ouch gespil,
nû enpfâhent mich ze man,
unde kiesent dar an
daz ich nimer gescheide
mit liebe noch mit leide
von iu die wîle ich lebe.
ich enmac sô grôzer gebe
zehant niht baz vergelten.
unde wizzent daz vil selten
ein man in disen rîchen
sîme hêrren mac entwîchen
von keiner slahte noeten.
er lieze sich ê toeten,
ê er im abe gienge,
swenn er in ze man enpfienge .>
Vlôre was der rede vrô,
unde stuont sîn gemüete hô
ûf alsô guoten geheiz;
sît er in sô getriwe weiz,
swenn er in ze man enpfâhet,
ob ez niht baz vervâhet,
daz erz doch mit triwen hilt.
dâ von hât er wol gespilt
unde eine nütze vart getân.
zehant hiez er in ûf stân
unde enpfienc in ze man.
allez daz er ie gewan,
daz haet in niht vervangen;
waer daz niht ergangen,
er müeste sîn verlorn
od den gewerp hân verborn
der in dâ ze sinne twanc.
des sag er dem wirte danc
der ez im allez riet
unde im ez allez beschiet,
daz er ez vollendet hât.
dicke wîses mannes rât
wîsem man ze guote ergât:
der guote lêre unde witze hât
unde sich dar an lât,
der ist behuot vor missetât.
 <
Sô wol mich> sprach er < daz ich bin
von iu sicher hinnen hin
alles des ich iu gesage,
unde swaz ich kumbers trage,
daz iu der ist gemeine.
ez ist ein nôt swer eine
âne gesellen treit
nâhe gândiu herzeleit
in sîme herzen verborgen.
alsus lebe ich mit sorgen
âne trôst helfelôs
iemer sît daz ich verlôs
alles lîbes wünne.
daz mir got noch günne,
ob ez mac an sînen gnâden sîn,
ze endenne den willen mîn!
der ist iu noch unkunt.
ich wil ez iu durch den munt
ûf rehte triwe sagen;
wan ich muoz mit iu bejagen
daz dar nâch ich wirbe,
ob ich joch zehant stirbe.
in dem turne drinne
ist ein mîn vriundinne;
diu ist blânscheflûr genant.
durch die kam ich in diz lânt:
ich schaffe niht anders hie.
diu was mîn vriundîn ie,
sît ich êrste wart geborn.
ouch hât sî mich erkorn
ze vriunde mit ganzer staete,
unz uns boeser liute raete
durch valschen nît unde haz
 (ichn weiz anders umbe waz)
ze scheidende verrieten.
nû müeze iu got gebieten
daz ir triwe an mir begânt,
als ir mir gelobet hânt:
sô wirt mîn angest kleine;
wan ir sint der eine
der mir gehelfen mac.
ich ger niemer einen tac
ze vristende mîn leben,
mir enwerd ein trôst gegeben
sô nâhe gânder riwe.
gedenkent an die triwe
die ein man sîme hêrren sol.
ich man iuch: des bedarf ich wol .>
Der rede erschrac er sêre.
 <nû ist> sprach er < mîn êre,
lîp unde guot in vreise.
mich muoz iwer reise
leider hôhe gestân.
waz hân ich tumber getân,
daz ich sus betrogen bin!
iwer golt nam mir den sin,
daz ich hân enpfangen.
sît daz ist ergangen
mir ze herzeleide,
ez ist daz uns beide
iwer vart geriwe.
owê daz ich niht ungetriwe
werden mac mit vuoge!
sô haete ich witze genuoge
daz ich iemer mich behuote
vor sô vrömdem guote:
wan ez harte missezimet
swer golt âne durft nimet.
daz hân ich nû rehte ersehen.
sît ez aber ist geschehen,
sô sulnt ir rehte wizzen
daz ich iemer bin geflizzen
ze allen iwern êren,
swâ ich sie mac gemêren,
unde daz ich niemer, swiez gevar,
lîp noch guot vor iu gespar
durch deheiner slahte nôt.
ez ist niht wirsers danne der tôt
daz mir dâ von widervert.
dâ mit ist mir unerwert
ich enhalte, swâ ich mac,
mîn triwe unz an den suonetac.
Nû vernement mînen rât,
sît mich got gefüeget hât
iu ze helfe unde ze trôste;
wand iuch niemer man erlôste
ûz den sorgen wan ich.
ouch ist ez noch umbe mich
in âventiure verre,
ez enhelf dan unser hêrre,
der es alles hât gewalt.
wir müezen vlîzeclîche balt
sîn an dirre sache.
wil ez got, ich mache
unde erdenke den list
daz ir noch in kurzer vrist
in den turn komt zuo ir.
darumbe volgent mir
unde tuont als ich iu sage
koment über drî tage
unde suochent mich hie.
waz wir tuon oder wie,
daz gedenke ich hinnen dar.
ich lâze iuch werden gewar
daz ich iu wol guotes gan,
als eime hêrren sîn man,
unde iu nimer entwîche.
ich wil genendeclîche
beidiu liep unde leit,
kumber unde arbeit
durch iwern willen lîden.
nû sulnt ir heizen snîden
kleider nâch mîme râte
ûz eime blîâte,
der rehte rôt sî als ein bluot.
der ist ze eime dinge guot
daz uns gefrumet sêre.
ich sag iu niht mêre
waz wir bedürfen der kleider.
got pflege unser beider,
daz wir niht werden ze schanden.
wir hân grôz dinc under handen .>
Ûf sô guot gedinge
wart dem jungelinge
dô sô wol ze muote
daz in lützel muote
swaz im leides ie geschach.
von grôzen vröuden er sprach
sêre weinend als ein kint
 <daz ir mir sô getriwe sint,
des müez iu got lônen:
wan went ir niht geschônen
durch rehte mannes triwe mîn,
sô muoz ich verlorn sîn.
swie ez joch sus ergange,
wan daz ir mir ze lânge
hânt gegeben tegedinc,
anders stüenden mîniu dinc
wol nâch ungeraete.
helt, nû wesent staete,
unde lâzent iuch niht verdriezen:
ir sulent iemer geniezen
iwer triwen, sô mir got;
wand ich iwer gebot
iemer gerne leiste.
ir sint trôst der meiste,
an dem genzlîche stât
mîn helfe unde mîn rât
über allez des ich ger.
ich kume saeleclîche her .>
Mit der rede schieden sie.
Vlôre vroelîche gienc
ze herberge in die stat.
Dâries in dô sagen bat
wie im gelungen waere,
unde vröwete sich der maere,
dô er sî rehte bevant.
dô hiez er vlôren sâ zehant
einen blyât rôten
dô ze kleidern schrôten,
als im sîn man geriet,
der ez im allez beschiet
wie er solde werben.
dô wând er êrste sterben;
wan in dûhte ze vil
der tage unz ze sîme zil:
alsô kund in blângen.
der ahtzic jâr gevangen
in eime turne al eine lît,
dem enwirt nie diu zît
alsô lenge unde alsô swaere.
im töht iezuo daz ez waere
ergangen, übele oder wol:
er ist innen sô vol
zwîvels unde gedinge,
ob im nû gelinge
oder missegange.
von der riwen getwange
lebte er alsô swâre
daz im tûsent jâre
kürzer möhten sîn gewesen,
waer er dirre nôt genesen.
Nû kam der saelige tac
der im ez allez widerwac,
swaz er leides ie gewan.
dô genôz er sînes man,
der grôze triwe an im begie.
mit zühten er in wol enpfie
als ob er waere sîn kneht;
daz noch getriwes mannes reht
wider sînen hêrren ist.
nû vernement spaehen list,
wie er daz erdaehte,
wie er vlôren braehte
in den turn mit gewarheit.
er hâte rôsen geleit,
schoene bluomen unde gras,
als ez den vrouwen liep was,
in ahte körbe wîte;
wan ez was in der zîte
aller bluomen ursprinc.
dâ mit barc er den jungelinc
in der körbe einen.
wie möhte er baz erscheinen
sîne triwe wider in?
die bluomen sande er dar in
den vrouwen algelîche,
unde hiez bescheidenlîche
zwêne sîne knehte
disen korp vil rehte
Blânscheflûr der schoenen tragen.
er kunde ez in wol undersagen,
daz sie niht vermisten,
unde daz sie rehte wisten
in welhe kemenâten.
die boten iesâ tâten
als der torwarte hiez;
unde dô er sie dar in verliez
unde in ûf entslôz die tür,
dô schiht er die andern vür
unde dise zwêne hinden.
dô sie begunden enpfinden
daz sie geladen wâren vaste
 (wan sie under deme laste
ze berge hâten ungemach),
einer zuo dem andern sprach
 <got gebe sîme halse leit,
der uns sô vil hât ûf geleit
unde uns sô überlüede:
wir wurden nie sô müede
von sô vil rôsen noch sô laz.
ich waene sie wurden naz
gelesen in dem touwe;
wan ir hât mîn juncfrouwe
lieber naz dan trucken.
swie harte sie unde drucken,
ir enist doch niht ze vil.
disiu vröude unde daz spil
wirt uns alze sûre.
ich weiz wol, swie sî trûre,
sô sî dise rôsen siht,
daz ir liebe dran geschiht .>
Nû kam ez von geschihte
daz sie niht gerihte
ze der kemenâten kunden.
in eine die sie vunden
dâ bî nâhe stânde,
dar in kômens gânde,
vrô daz sie der bürden
dâ erloeset würden,
als sie einander jâhen.
dar inne sie sâhen
eine maget wol getâne:
der antwürten sie nâch wâne
den korp mit bluomen mit alle.
sie unde die boten alle
die dar ûf wâren gesant
kêrten umbe zehant,
dô sie dâ getâten
daz sie ze tuonne hâten.
Diu wünneclîchen megetîn
durch der niwen bluomen schîn
unde durch der rôsen minne
erfröuten sich dar inne
vrî vor allen sorgen.
Vlôre lac verborgen
in dem korbe unverzaget;
wan er hôrte eine maget
diu zuo den bluomen kam
über in gânde, unde nam
die niwen rôsen in die hant.
alsô schiere er des enpfant,
dô spranc er ûf enbor,
als in sîn meister dâ vor
durch sîne liebe underrihte.
als er dô ûf geblihte
unde blânscheflûr niht ensach,
ern wiste wie im geschach.
sô harte erschrac er unde erkam
daz er als ein kint vor scham
gelimpfes niht enhâte;
wan daz er doch vil drâte
wider in den korp getrat,
aber an die selbe stat,
unde zôch die bluomen über sich.
sehent, daz was erbermeclich:
wan dô haete er wol gesworn
daz er müeste sîn verlorn
unde sô verrâten waere.
dô enwiste er niht der maere
noch der vrömden geschiht.
diu maget diu enwiste niht
daz iemen lac dar under:
dâ von ist ez niht wunder
ob ouch sî harte erschrac.
wan daz sî guoter sinne pflac
unde wol was bedâht,
sî haete alle die brâht,
die in dem turne wâren, dar.
nû was aber sî vil gar
bescheiden hövesch unde wîs.
ez was die getriwe klârîs,
Blânscheflûren gespil,
die ich iemer prîsen wil
daz sî niht lûte erschrê:
wan sî gesach in nie mê
unde was manne ungewon;
wan daz ir blânscheflûr dâ von
dicke hâte geseit
waz sî nâch vlôren erleit,
unde wie sî durch in wart versant.
dar an gedâhte sî zehant
unde wolt in niht vermaeren
ê sî von den maeren
ein wârheit befunde
ûz blânscheflûren munde.
Niht lenger sî dô beite;
wan sî mohte gereite
komen in ir kemenâten
ze einer tür die sie hâten
enzwischen in gemeine.
wan ein want alters eine,
sô wârens wol sô naehe
daz ein die andern saehe
unde wol spraeche wider sî.
alsô nâchwendeclîche bî
was ez under in gewant,
daz sie mit der einen want
wâren gescheiden.
under in beiden
was gelobet unde ir site
daz ir dewederiu vermite,
swaz sî maere befunde,
daz sî es an der stunde
ir gespiln verjaehe.
diz was ir beider spaehe
ze guoter gesellen wîs.
durch daz îlte klârîs
ir gespiln sagen maere
wie gemellîche ez waere
mit den bluomen ergangen.
dô vant sî sî bevangen
mit herzeclîchen riwen;
wan sî begunde niwen
in ir herzen den gedanc
daz dannoch sô unlânc
was unze zuo dem tage
den sî vorhte von sage,
unde want ir hende
daz sî in dem ellende
verliesen solt ir êre.
daz rou sî alsô sêre
daz sî hâte lützel ahte
umbe der bluomen gesmahte
noch deheiner slahte spil:
dâ vür sî iemer wil
haben sêre unde ungemach.
alsô klârîs daz ersach,
sî sprach höveschlîche zir
 <trûtgespil, waz wirret dir?
zwiu trûrest du sô harte?
sich her unde warte
waz hie bluomen vor dir stât,
die uns allen sorgen rât
wan dir eine hânt getân.
wie mahtû iemer verlân,
sô wir alle vrô sîn,
daz doch der sorgen dîn
niht geminnern mac ein teil.
sô dir got, lâ'z' an ein heil.
gedenke in dînem muote
daz got der guote
aller dinge hât gewalt.
des gnâde sint sô manicvalt,
daz er an dir niht missetuot.
er hât dich unze her behuot;
des habe ouch vürbaz zuoversiht:
sô enkan dir niemer niht
lasterbaeres widervarn.
wiltû noch der bluomen dich bewarn?
trûtgespil, jâ wirstû vrô .>
dô sprach blânscheflûr alsô:
 <der rede soltû mich erlân.
mit bluomen sol nieman hân
vröude noch wünne
der niht erdenken künne
wan herzeclîcher swaere.
bluomen sint mir unmaere
unde swaz ze vröuden ziuhet,
die wîle mich daz vliuhet,
daz rehtiu vröude heizet.
der bluomen schîn reizet
daz sich vröude mêret
unde trûren dan verrêret
dâ ez vrô herze vindet.
swer sich vröuden underwindet,
der sol wizzen warumbe:
vröude trüebe unde tumbe
nimet schiere ein ende.
niemer missewende
mir mîn trûren, gespil.
jâ ist ez nâhe dem zil,
alsô du wol selbe weist,
daz ich vürhte aller meist,
daz ich den ameral nemen muoz.
doch getuon ich mir des buoz
ê ich kome zuo der noete;
wan ich mich selbe toete
ê ich iemer man gewinne.
sît ich an vlôren minne
leider gevaelet hân,
sô lebe ich âne trôstes wân,
unde enruocht mich wie ez gât,
wer bluomen oder vröude hât .>
Dô sprach klârîs aber sâ
 <trûtgespil, die rede lâ.
durch dîne güete gewer mich
einer bete, diu ist betelich;
daz du mir ze minnen
mîne kemenâten innen
unde mîne bluomen sehest.
dâ wil ich daz du mir verjehest
swes ich dich gefrâge.
daz enlobe niht ze trâge;
wan ich lâze dich gesehen,
sol dir iemer liebe geschehen
von deheiner slahte dinge,
daz dîn gemüete wirt ringe
von eime bluomen den ich hân.
der ist sô rehte wol getân,
daz ist gar âne lougen,
daz du mit dînen ougen
niht schoeners gesaehe.
er ist tiure unde spaehe
unde hie vil unerkant;
wan ez kam in diz lânt
nie deheiner mêre.
durch dîn selber êre
sô lâ mich dich erbiten.
ez waere schedelich vermiten,
ob ez ungeschehen belibe,
daz dir doch dîn leit vertribe
unde dir möhte gemachen
lîhte ein süezez lachen
unde vröude sô getâne
daz dir nâch mînem wâne
niemer rehte liebe geschiht,
ensihestû den bluomen niht .>
Daz vlêhen unde diu bete
daz ir klârîs getete
daz gienc in einen stein
unde in ir herze al ein:
wan sî hâte sich bewegen,
si enwolte niemer gepflegen
keiner vröuden über al,
durch daz sî der amiral
wolte nemen ze wîbe;
daz sî mit ir lîbe
niemer wânde überwinden.
Klârîs wolte niht erwinden,
si enbraehte ez an ein ende,
unde nam sî bî der hende
unde sprach wider sî
 <alsô liep dir vlôre sî,
den du in dîme herzen treist,
alsô du mir dicke seist
daz du nâch im senest dich,
sô ganc sant mir unde sich
ein dinc daz ich dir zeige.
du bist durch daz niht veige,
weder minre noch mê.
dirn geschehe baz dan ê,
sô geschiht dir niht wirs.
wiltû, ich setze dirs
mîne triwe vür ein pfant .>
dô was sî alsô hôhe ermant,
daz sî sî hâte erbeten.
sî waere vürbaz getreten
durch vlôren in die helle;
wan er was ir geselle
dô mit ganzen triwen.
dazn sol sî niht riwen.
Bî handen sich dô viengen
die gespiln unde giengen
zuo den bluomen schouwen.
unde dô die juncfrouwen
zuo kâmen gânde
dâ sie den korp vunden stânde,
dô wart es vlôre gewar;
wan er hâte vernomen gar
waz sie retten unde tâten
in der andern kemenâten,
unde hôrte sie wol komen.
dô was im gar benomen
der zwîvel ûz dem muote,
dô klârîs diu guote
Blânscheflûr nande:
dâ bî er wol erkande
daz er rehte was gevarn.
wie möhte er lenger gesparn,
alsô wol im was geschehen,
er enlieze sich sehen,
swie im joch gelunge?
gâhes zeime sprunge
spranc er ûf den esterich.
dô underkanten sie sich,
die gelieben, zehant.
in beiden vil nâch geswant,
dô sie sich undersâhen.
sie begunden gâhen
zuo einander widerstrît.
sehent, daz was ein saelic zît
unde ein tac vor allen tagen,
dô der korp dar ûf getragen
mit dem lebenden bluomen wart;
wande dâ von nam sîn vart
ein wünneclîchez ende.
diu nû lânge was ellende,
diu ist von sorgen nû erlôst;
wan sî siht ir leides trôst.
Helsen küssen umbevâhen,
diu elliu dô geschâhen.
swer daz haete gesehen,
der möhte wol mit wârheit jehen
daz grôziu liebe wunder tuot.
sie wurden alsô wol gemuot
daz ir dewederez kunde
ein wort ze lânger stunde
gesprechen noch sich verrihten;
von sô süezen geschihten
verstummeten sie beide.
swaz in was ze leide
an deheiner sache
geschehen unde zungemache,
des vergâzen sie dô.
sie wâren volleclîche vrô
ân alles leides gallen:
under den vröuden allen
was niht daz sie beswârte.
dem gelîche gebârte
ietwederz harte wol,
alsô liep mit liebe sol.
Klârîs nam es genôte war,
diu sie sament brâhte dar,
unde sprach alsus zuo ir:
 <gespil, wie gevellet dir
daz ich dir gezeiget hân?
ist dirre bluome iht wol getân?
wiltû mirs iht danken?
ist dir in dînn gedanken
hiute baz oder gester?
waer ich tûsent stunt dîn swester,
als ich dîn gespil bin,
du enwoltest disen gewin
mit mir niht haben gemeine:
du wilt in alters eine
haben, waen ich, âne teil.
du bist sô gâhes worden geil:
des was ich an dir ungewon.
joch waene ich dâ von
daz dirre bluome edel sî,
der dich sô gar sorgen vrî
alsô gâhes hât gemachet.
du enhâst niht sô vil gelachet
sît ich dich sehen begunde
sô in dirre kurzen stunde.
daz müeze lânge staete sîn.
ez tiuret wol die vröude mîn,
ob dir iht liebes widervert
unde swaz dir guotes ist beschert .>
 <
Gnâde> sprach sî, < trûtgespil,
ich hân allez daz ich wil
mit armen umbevangen.
mîniu leit sint zergangen
nâch mîme willen harte wol.
ich hân den süezsten armvol
den ie vrouwe umbevie.
diz ist dâ von ich dir ie
klagete unde seite.
mir ist mîner arbeite
mit volle wol gelônet.
swer sîner triwen schônet,
unde dar an blîbet staete,
dem kunnen valsche raete
ze jungest schade niht gesîn:
daz ist an mir worden schîn.
des danke ich dir unde gote.
ichn wil ûz dînem gebote
niemer einen vuoz gestân.
du solt nû êrste an mir begân
dîne triwe, des ist uns nôt:
wir müesen beidiu den tôt
lîden, der ez wisse.
wan daz ich dich sô gewisse
unde sô getriwe sihe,
swes ich dir in der werlde vergihe,
daz du ez kanst wol verheln;
ich möhte niemer versteln
disen vrouwen den haelinc.
nû stânt elliu mîniu dinc
an dir einer aller meist.
sît du, trûtgespil, weist
wie ez mir darumbe stât,
des wirt alles guot rât,
ob got unser hêrre wil .>
Klârîs sprach < liebe gespil,
ich wil mîn triwe an dir bewarn,
waer ez mir selber widervarn,
daz ich ez niht baz verswige.
entriwen ich dir des verpflige:
dâ von lebe ân angest.
wist ich wiez aller lângest
wol verholn möhte sîn,
daz nim ich ûf die triwe mîn
ob ich daz niht gerne riete.
got von himele der gebiete
daz iuch nieman gescheide .>
des seiten sie ir beide
gnâde unde grôzen danc.
dô biten sie borlânc
unze sie getrâten
wider in die kemenâten
ûz der blânscheflûr vor gienc.
dar inne vunden sie
ein schoene bette wol gespreit,
von alsô grôzer rîcheit,
dâ möht ein keiser slâfen an.
an daz bette kein man
nie getrat noch geslief
âne vlôre . drumbe swief
ein wol getâner umbehanc.
dô was ir vröude âne wanc,
dô sie ze samene sâzen
unde ir swaere vergâzen.
schoeniu rede, süezez lachen,
daz begunde in machen
unerdrozzen die stunde.
Vlôre dô begunde
sagen sîniu maere
wie er dar komen waere.
Nû sprach er < liebe vrouwe mîn,
wie möht ich saeliger gesîn
sît ich iuch hân vunden?
dâ mit hân ich überwunden
swaz mir ungemüetes war.
vröuden wunsch hât nieman gar
wan ich alters eine.
ir kunnent grôze sorge kleine
gemachen wol in kurzer vrist.
rîcher got, wie wol mir ist,
sît ich des habe state
daz ich mich rede mit iu gesate,
unde daz ich iuch sehen muoz.
mir enwart nie sorgen buoz
sît daz ich iuch verlôs:
ich was sô gar trôstelôs
daz ich iwer nie vergaz.
nû ist mir sanfter unde baz
danne dem der ûf dem mer
nâch grôzer winde wer
ze stade hât gestôzen.
nieman möhte sich genôzen
mîner vröude, de ich hân.
got hât wol an mir getân,
daz er mich hât gewert
des ich dicke hân gegert,
daz ich niene erstürbe
ê dan ich erwürbe
daz er mir hât gefüeget.
mîner vröuden mich benüeget:
wan ich bin nû sorgen vrî.
swie kûme ez geschehen sî,
ez waere schedelich vermiten;
wan haet ich tûsentstunt erliten
den tôt umb iwer minne,
mîns herzen küneginne,
daz diuhte mich wol an geleit
unde waer ein kleiniu arbeit
wider dirre wünne.
daz mir ir got günne
noch ze behabenne lânge,
unde daz sî nimer zergange
unde uns niemer man ir wende
vor unser zweier ende!>
Blânscheflûr dâ wider sprach
 <swaz ouch mir leides ie geschach,
des hân ich gar vergezzen.
ich bin nû hie gesezzen
wol nâch mînem werde.
swaz joch dar ûz werde
unde swie ez uns ergê,
ichn gesach nie rôsen mê
sô rehte schoener varwe.
ir sint genzlîche garwe
allez daz des ich ger.
nû sagent mir, waz brâhte iuch her?
wan des wundert mich sêre.
ez geschach nie mêre
daz iemen vernaeme
daz iht lebendes her ûf kaeme,
wan dems mîn hêrre gunde.
ich waene, er zoubern kunde
der iu sus half her in.
ez dunket mich ein guot gewin:
ez was ê ungewonlich.
wan daz got der guote sich
erbarmete über mîne klage,
die ich im tete alle tage,
sô enwaere ez niemer ergangen.
ich müest iemer sîn gevangen
unde alsus beslozzen;
wan daz ich hân genozzen
sîner manicvalten güete.
er eine weiz mîn gemüete
wie ez stuont unde stât,
wie gar âne missetât
der künec vênix mich versande,
der uns grôze vröude erwande,
die wir gehabet haeten sît.
sus hân wir unser zît
leider swaere verslizzen.
âne got mac nieman wizzen
waz ich durch iuch hân erliten,
unde wie kûme ich hân erbiten
daz ich iuch gesehen hân.
nû wil ich die sorge lâzen,
die ich aller meist entsaz:
der amiral sich vermaz
unde jach bî sîme lîbe
er wolte mich ze wîbe
in disen drîn wochen nemen.
daz müeste harte missezemen
getriwes wîbes êren.
dar an suln wir kêren
unde dar zuo wenden unsern vlîz:
ez waer ein lânger itewîz,
der mich iemer volle riwe;
wan sô haete ich mîne triwe
niht gegen iu wol behalten.
nû müez es got alles walten,
der uns ze lebende gebôt.
wir hân nû die meiste nôt
mit sîner helfe überwunden,
sît wir einander hân vunden.
des suln wir dem gnâde sagen
ân den nieman kan bejagen
liep guot unde êre;
des hân wir beidiu mêre
dan ie zwei gelîche gewunnen
oder wir verdienen kunnen .>
Mit sus getânen maeren,
wie sie dar komen waeren
unde von welhen geschihten,
begunden sich underrihten
die gelieben mit vrâge.
swie sie dicke ir saelde enwâge
unde in grôzer vreise
gesaehen an der reise,
die sie dar tâten beide;
mit liebe nâch leide
sô vergâzen sie gar
alles des in leides war.
dô sie âne vorhte vrî
einander sô nâhe bî
an dem bette sâzen,
keiner vröude sie vergâzen,
diu ze minnen treffen mac,
des liep mit liebe ie gepflac,
ân daz einige spil
daz lîhte ein törper haben wil
vür daz beste an der minne,
daz er von sîner vriundinne
iendert gewinnet,
unde durch niht enminnet
wan durch ein bîligen.
wirt im des einen verzigen,
swaz ein wîp dan anders tuot,
des wirt er selten gemuot
iender baz dan ouch sus:
ein senfte wort unde ein kus,
daz erfröut in kleine.
mit dem sol nimer gemeine
kein saelic wîp gewinnen,
diu sich des kan versinnen
daz er sî nihtes baete,
ob er sî dâ ze walde haete:
sô ist sî hövesch unde wîs.
ûf sô getânen prîs
stuont ir gedanc niht:
swaz von bîligende geschiht,
unde waere des nie gedâht,
sie haeten nie diu minre brâht
die liebe unz an ir ende.
swer sô staete minne wende,
diu âne wandel wesen muoz,
dem werde niemer sorgen buoz.
Mit den vröuden lebten sie
alsô daz liep mit liebe nie
merre wünne gewan,
dô in got der saelden gan
daz es nieman wart gewar.
Klârîs nam ir beider war
sô sî beste mahte,
unde hâte michel ahte
unde vleiz sich des harte
wie sî ez bewarte,
daz es nieman wurde innen.
mit sus getânen minnen,
als ich ez weiz von sage,
sie beliben zwênzic tage,
daz in nie sô sanfte wart.
haeten sie sich volle bewart,
daz ez möhte sîn gewert,
si enhaetens niemer baz gegert.
daz was ir wille beider.
dô verkêrte sich leider
ir vröude ze sorgen.
ern mohte niht verborgen
lânger sîn noch verswigen.
sie wâren hôhe gestigen
ûf des gelückes rat,
nû müezen sie von der stat
aber nider rucken:
ungevelle wil sie drucken
unde ir vröude geswachen.
swie sie nû schimpfen unde lachen,
kûme drî tage od viere
sô komet aber schiere
daz sie weinent unde schrîent.
unsaelde ist heiles vîent:
alsô ist ez komen her.
von diu swer grôzer dinge ger,
der gedenke dâ bî
sô er an dem besten sî
wie er sich vor schaden behüete:
sô wirt sîn ungemüete,
ob im wenket sîn heil,
ringer ein michel teil
unde ouch vil minre swaere,
dan der als unwîs waere
daz er niht künde vor bewarn
swaz im möhte widervarn;
dâ von bewege man sich des ê:
wan der schade tuot minre wê
den man vor wizzen mac
dan ein ungefüeger slac,
dem nieman mac entwenken.
wer möhte daz vür denken
alsô ich wil sagen hie?
nû merkent wie ez ergie.
Eins tages nâch gewonheit,
als ich dâ vor hân geseit,
was klârîs ûf gestanden
unde gienc vil behanden,
als sî tegelîches pflac,
dar dâ blânscheflûr lac
unde bat sî dô wachen.
 <wir suln uns> sprach sî < machen
hin dâ mîn hêrre lît.
trûtgespil, niht enbît
unde kum mir schiere nâch .>
 <dir ist> sprach sî < nie sô gâch,
ob ich vor dir dâ niht enbin,
ichn kum alsô schiere hin
als ouch du: dâ von ganc .>
unde was ouch ir gedanc
daz sî kaeme zestunt.
dô kuste sî ir vriundes munt
in der unmuoze
wol zwênzic stunt sô suoze
daz sî an sînem arme entslief.
dâ mit er sî umbeswief
im selben harte nâhe.
swie nû klârîs gâhe,
Blânscheflûr vert gemache.
ir hêrre slâfe oder wache
kurze oder lânge,
swie ez joch ergange,
sî lît sanfte unde warme
an ir lieben vriundes arme:
daz erwante sî der verte.
von liebe ist scheiden herte.
Klârîs wiste niht dâ mite
unde kam nâch ir site
ze ir hêrren bette alleine.
 <mich wundert waz diz meine>
sprach der amiral zuo ir:
 <warumb ist blânscheflûr vor mir
hiute niht als ander tage?
bî mînen hulden nû sage
waz sî habe erwendet .>
 <dâ hât sî niht vollendet
ir gebet> sprach diu maget.
 <alle nacht unz ez taget
liset sî an ir salter,
daz iuch got an iwer alter
mit gnâden bringe;
unde ist daz ir gedinge
daz sî mit iu belîbe,
sît ir sî ze wîbe
hânt gelobet unde erkorn.
dâ von lâzent ez âne zorn
daz sî hiute her niht kam;
wan ir ez diu nôt benam,
als ich iu hân geseit .>
 <der triwen unde der hövescheit
muoz sî geniezen diz jâr
wider mich> sprach er âne vâr:
 <wan daz was wol getân.
ez was eht ie mîn wân
daz ich ir wol taete:
sî dûhte mich sô staete,
sît ich sî êrste âne sach.
ez ist michel ungemach
daz sî durch mich lîdet,
sît sî den slâf vermîdet
unde bitet daz ich müeze leben.
ir sol daz êrste sîn vergeben .>
Noch hulfen die liste,
dâ mite sî sie gefriste
niht wan einen tac;
daz es iuch iemer wundern mac,
swer eine goucheit getuot,
daz er dar nâch ist unbehuot
der selben unwitze,
daz er daz iht entsitze;
daz dicke gouchen widervert.
Blânscheflûr ist kûme ernert
daz ir iht gester missegie:
dar an gedâhte sî nie,
dô klârîs sî morne wahte.
vor liebe sî niht mahte
von liebe gescheiden.
ez ergienc in beiden
sît ze grôzem ungemache.
sî sprach < gespil, ich wache;
du endarft mîn niht beiten.
ich wil mich bereiten
daz ich dir nâch gange.
ich vürhte mînen herrn belânge
daz wir niht komen sîn zuo im.
nû ganc zem pfîlaer unde nim
wazzer nâch der gewonheit:
under des bin ich bereit
unde tuon âne mîn gewant .>
mit dem worte zehant
umbevienc si ir âmîs
unde entslief ze gelîcher wîs
als ir gester ouch geschach.
Klârîs ander werbe sprach
ob sî bereit waere,
dô sî von dem pfîlaere
mit dem wazzer gienc dâ vür:
sî engie niht zuo der tür
unde warte niht dar in;
alsô gâch was ir hin
ze ir hêrren kemenâten.
ouch was sî berâten
gâhes mit sinne,
dô sî nieman drinne
hôrte sprechen über al,
daz sî vor dem amiral
Blânscheflûr ouch vunde,
unde daz sî in der stunde
niht entslâfen möhte sîn.
alsô was in allen drîn
der gelimpf gar benomen.
dô klârîs âne sî was komen,
als sî tegelich pflac,
zem bette dâ ir hêrre lac,
sâ zestunt er sî vrâgete
ob blânscheflûr betrâgete
ûf ze stânde alsô vruo.
si enwiste waz sî dar zuo
umberede solde sprechen,
unde enwolte doch niht brechen
ir triwe unde ir sicherheit.
sî sprach < ich was ê bereit,
dâ von kam ich her vor ir.
sî komet schiere nâch mir,
sît sî niht komen ist .>
sâ zestunt âne vrist
sande er sînen kameraere
ze wartende wâ sî waere,
oder waz sî taete.
 <ir komen ist sô spaete:
ich enweiz waz ez meine.
sî vürhtet mich nû kleine
unde ist ûz mîme getwange.
sî bitet hiute lânge
daz mich got wol bewar.
sî möhte einen salter gar
hiute wol hân überlesen .>
dô wolte klârîs sîn gewesen
die stunde unde die wîle
dan über hundert mîle,
unde wart von vorhten alsô bleich;
wan ir vor angest entweich
muot, varwe unde sin.
der bote kam schiere hin
dâ die gelieben lâgen
gehelset, als sie pflâgen
unde nâhe umbevangen:
sie hâten wange ze wangen,
mund gegen munde gekêret,
als ez liep ze rehte lêret,
des ir beider herze pflac.
der bote sach ez unde erschrac.
dô er vlôren an blihte,
dô kund er mit nihte
daz erkennen noch entstân
ob er vlôren möhte hân
vür wîp oder vür man;
wan er enhâte bart noch gran,
gelich einer jungen maget.
durch daz stuont er verzaget;
wan ers ungerne erschrahte,
ob er sie gâhes wahte,
unde lie sie ligen stille.
der gedanc unde der wille
kam von erbermekeite:
iedoch îlte er unde seite.
Er sprach < hêrre, ich sage iu wunder.
ich wânde blânscheflûr sunder
an ir bette laege
unde niht gespiln pflaege
âne klârîs, diu hie stât.
der hât sî getân rât
mit einer andern, swer diu sî.
diu lît ir alsô nâhe bî
daz ich gedenke in mîme sinne
daz sî sî von herzen minne:
wan sî ist sô wol getân
daz wir enkeine schoener hân.
unde wundert mich doch sêre
daz ich sî nie mêre
in disem turne gesach.
mich dûhte ir gemach,
daz mir kam in den muot
ez waere nütze unde guot
daz ich sî stille lieze ligen:
ich enmöht ins niemer hân verzigen
noch nieman, swer sie saehe .>
dô wart dem ameral gaehe
ze ervarnde waz dâ waere,
unde wart von herzenswaere
aller gâhes missevar.
 <wol ûf!> sprach er: < ich wil dar.
ich muoz selbe gesehen
waz dâ wunders sî geschehen.
tuont her balde mir mîn swert .>
des wart er schiere gewert
nâch sîme gebote.
nû bevelhen wir sie gote,
daz sie got durch sîne güete
vor sîme zorne behüete;
wan sie in grôzer vreise sint,
alsô gar unwîsiu kint,
swenn er sie vindet ligen slâfen.
wâfenâ, hêrre, wâfen!
wie möhten sie nû genesen,
in wolte got genaedic wesen?
Al zornic er dar kam.
vil grôz wunder in dô nam
wer dâ inne möhte sîn
bî sîner vriundîn.
als er dâ wol mahte,
durch daz ze ervarnde endahte
er sie selbe mit der hant,
unz er des urkünde vant
daz ir einez was ein man.
daz gemarht er dar an
dô er vlôren sach ze brüsten.
dô begunde in gelüsten
daz er sie slâfende erslüege;
wan daz in doch ungefüege
daz dûhte unde ze mortlich.
darumb enthabete er sich
unde hiez sie wecken,
ungüetlîch ûf erschrecken
beidiu mit stoezen unde mit slegen.
ez möht ein herte herze wegen
wie sie dâ wurden vunden.
si enmohten noch enkunden
eins vuozes lânc gewenken,
noch anders gedenken
wan wie sie müesten sterben.
wie solden sie erwerben
gnâde oder dehein guot?
daz enkam in ir muot
nie minre noch mê.
ach leider unde owê,
dô bant man die gelieben.
dazn solde niht wan dieben
geschehen sîn ze lône.
man vuorte sie unschône
her nider in daz palas
daz mitten in dem turne was,
ze verteilende in den tôt.
nû helfe in got ûz aller nôt.
Dô der amiral gesaz,
der in von herzen was gehaz,
dô sach er vlôren übel an;
wan er al umb unde umbe bran
unde was von zorne rôt.
 <ir diep> sprach er, < ir sint tôt.
dâ von sagent balde her,
wannen sint ir oder wer,
sô tump kint unde alsô balt?
daz ir in mînen gewalt
ze mînem laster kôment ie,
darumbe müezent ir mir hie
lâzen ein vil tiure pfant .>
dannoch hâte er in der hant
sîn swert erzogen über in.
 <nein> sprach er, < hêrre, swer ich bin,
sô gezimet iu doch wol,
sît ich alsus sterben sol,
daz ir durch iwer êre
an mîme tôde niht sô sêre
âne reht gâhent.
sît doch morne anvâhent
iwer hôchgezîte nâch dem site,
dâ êrent iwer vürsten mite,
daz sie vernement iwer klage
unde dâ wider waz ich sage.
mîner schulde ist doch sô vil,
daz ich vür wâr wizzen wil
daz ich von rehte erstirbe.
ob ich nû daz erwirbe,
daz ist iu êre getân,
des ich neheinen vrumen hân .>
von zorne er sô tobete
daz er vil kûme gelobete
daz er sie gefriste,
wan er rehte wiste
daz künege unde vürsten gar
morne solden komen dar
nâch der gewonheit,
als ich dâ vor hân geseit
wie die lântherren alle
mit grôzem schalle
ze sînen hôchgezîten
kômen von den lânden wîten,
swenn ein jâr hin kam
daz er ûz den vrouwen nam
eine maget ze vriundîn.
der tac solde morne sîn.
durch daz wurden sie behalten,
daz sie vor jungen unde vor alten,
vremden unde kunden
würden gebunden
gefüeret morne in den rinc.
diu maget unde der jungelinc
missehabten sich sêre;
wan sie wânden lîp unde êre
verlorn âne zwîvel hân:
wan sie wurden getân
in sô sicher huote,
ob sich al diu werlt muote
ze loesende diu zwei,
daz enhaete umb ein ei
dô niht vervangen.
ir vröude was zergangen:
doch beleip diu liebe staete.
sie mahte kein ungeraete
von einander gescheiden.
rehte liep mac kumber leiden.
Schiere was ein michel schal
ze babilônje über al
von disen niwen maeren,
wie sie zwei gevangen waeren:
wan die vürsten wâren komen
unde hâten wol vernomen
von sage wie ez ergie,
wie sie der amiral gevie,
dô sie lâgen unde sliefen.
die boten giengen unde liefen,
als er sie hiez unde bat,
allenthalben in die stat,
daz nieman dâ waere,
rîter noch burgaere,
arme oder rîche,
sie kaemen alle gelîche
in sînen boumgarten vruo,
den er gemachet hâte derzuo
mit gezierde wol getân,
swann er hof wolte hân,
daz sie dar in kaemen
unde ouch dâ vernaemen
wie er dar inne
sîne vriundinne
mit vrömden listen vunde.
ach leider nû begunde
die zwêne gevangen
der stunden belângen,
als sie des biten.
iedoch den kumber den sie liten
unde noch lîden müezen,
den kundens wol gesüezen
daz er in vil kleine war;
wan er was gemeine gar
durch gemeine minne.
sie dûht in dem sinne
der tôt erliten als ein wint.
ezn wurden nie getriwer kint.
Nû kam der tac morne
daz sie beide verlorne
âne zwîvel wânden sîn.
dô was ein michel menegîn,
grâven, künege, herzogen
unde daz liut von der stat gezogen
in den boumgarten
unde ûf den hof durch warten
dâ der jungelinge.
alsô ze ringe
die dar inne sâzen,
dô wart gar gelâzen
unzühteclîcher braht
durch maezege rede maneger slaht
umb des grôzen hoves schal.
dar nâch stuont der amiral
mitten ûf under in
unde nam daz vaste in sînen sin
daz er sie vrumete verlorn;
wan sîn ungefüeger zorn
was sô unmâzen grôz
daz in übel tuondes niht verdrôz
vor leide, daz im geschach
dô er sie sament ligen sach.
 <ir hêrren> sprach er, < mîne man,
vernement wes ich iuch man,
den ich des getriwe
daz sie mîn laster riwe,
unde lâzent iu sîn geclaget
daz ich mir selben eine maget
koufte harte tiure.
der hiez ich hiure
schône dienen unde pflegen;
wan ich sî hâte widerwegen
zwênzic stunt mit golde,
unde hâte sî sô holde
daz ich sî mîme lîbe
hâte erkorn ze wîbe
durch ir schoene getât.
daz selbe sî verwürket hât;
wan ir ist gelegen bî,
ichn weiz rehte wer er sî,
ein vrömder junkherre.
der ist, ich waene, verre
nâch ir gestrîchen in diz lânt.
gester morgens ich sie vant
sament ligen beide.
daz sol in ze leide
unde ze laster ergân.
nû sehent wie wirz an gevân
daz wir sie geschenden:
wer solde mir daz wenden?
wan mînes lasters ist ze vil,
daz ich muoz unde wil
gar übelîche rechen.
ir sulnt mir ze rehte sprechen,
sît sie mîne hulde
umb die grôzen schulde
hânt verworht, waz ich tuo.
dâ sprechent alle sament zuo,
welch tôt in sî gebaere,
dâ mite ich mîner swaere
vergezzen müge deste baz:
wan ich bin in sô gehaz
daz sie nieman genern mac,
ez ensî hiut ir lester tac .>
Des antwürte im schône
ein künec, der ouch die krône
von im hâte enpfangen,
 <hêrre, sît diz ist ergangnen,
sô ensuln wir doch niht gâhen.
man sol nieman versmâhen
sô harte an gerihte,
von swelher geschihte
iemen ihtes wirt gezigen,
man ensül im an gesigen
mit rehte sunder gewalt.
ir wizzent wol, daz reht ist alt
unde ist her komen manegen tac,
daz man nieman verteilen mac
umbe deheine getât,
den man niht ze rehte lât.
dâ von heizent sie besenden,
wellent ir ez nâch êren enden,
unde lâzent uns hoeren alle
wie uns diu rede gevalle,
ob sie lougen oder jehen,
unde lâzent in geschehen
dar nâch übele oder wol,
als ez von gerihte sol.
des hânt ir michel êre
hin vür iemer mêre,
unde hilfet sie doch kleine .>
dâ wider sprach der vürsten eine,
der was galfier genant
unde nubýâ sîn lânt,
ein herzoge harte rîch,
 <hêrre, ez enist niht redelîch
daz ein schuldiger man,
der joch niht mit rede kan,
anders werde überwunden
wan alsô schiere er werde vunden
an sô grôzer missetaete.
daz reht wil ich hân ze staete:
sô ist er verteilet sâ.
der sol niemer anderswâ
vor gerihte gestân.
wir suln diz âne rede lâzen;
wan es enmac gehelfen niht.
sît mîn hêrre selbe giht
daz er sî sament vunde,
swer sich des underwunde
daz er sî generte,
daz würde vil herte,
sît ir schulde als offen ist:
dar zuo vrumt dehein list
noch kein ir antwürte.
man sols ûf einer hürte
verbrennen nâch rehte,
ob dise guoten knehte
wellen gevolgen;
wan mîn herze ist in erbolgen
unde treit in grôzen haz:
doch volge ich, sprîchet iemen baz .>
Des volgete im ze stunde
der hof mit gemeinem munde,
als erz hâte bescheiden.
dô wart nâch in beiden
al zehant gesendet,
daz ez würde vollendet
nâch rehte in dem ringe.
dô kômen die jungelinge
in zweier herzogen pflege.
unde dô sie wâren ûf dem wege,
âhî daz was erbermeclich.
Vlôre missehabete sich
umb sîner vriundîn ungemach:
swaz aber im geschach
ze leide unde ze sêre,
daz muot sî zwir mêre
danne daz ir selber war.
sî vergaz ir leides gar;
ouch envorhte er niwan ir.
 <ach> sprach er < leider mir,
Blânscheflûr, vrouwe mîn,
nû muoz ich iwers tôdes sîn
von rehte schuldic wider got.
ez ist ein schimpf unde ein spot
umbe daz ich sterben sol;
daz hân ich verschuldet wol,
wan ich iuch verderbet hân:
ir enhânt niht missetân,
der iuch ze rehte komen lât;
wan daz ir mîner missetât
müezent nû engelten,
daz doch nâch rehte selten
iemen guoteme geschiht.
irn wistent mîner verte niht,
wie ich in den turn kam;
wan ich es nie genam
von iu helfe noch rât.
swer sich rehtes verstât,
wil der guot rihtaere wesen,
der toetet mich unde lât iuch genesen.
daz ist reht unde redelich.
darumbe wizzent joch daz ich
als unmâzen trûre.
wan möhte ich von nâtûre
nâch mînem willen sterben zwir!
vrouwe, sô genaesent ir;
wan sô wolte ich âne twâle
vür iuch sterben zeinem mâle
unde vür mich selben denne;
wan ich wol erkenne,
swaz iu ze ungemache
widervert an dirre sache,
des sint iwer schulde kleine.
ich solde sterben eine .>
Dô nam er daz vingerlîn,
daz sîn muoter im, diu künegîn,
dâ heime gap ze stiure
 (daz was sîner güete tiure),
unde gap ez sînr âmîen.
er sprach < sît wir nû sîen
alsus worden veige,
sô tuont als ich iu zeige,
dâ von ir genesen mugent.
dirre stein ist der tugent
daz iuch ze der werlde nieman
verliesen noch verderben kan,
die wîle ir in bî iu hânt;
unde swâ ir vor gerihte stânt,
dannen scheident ir nâch êren.
kunde ich bezzers iht gelêren,
daz solt iu sîn unversaget .>
 <nû enwelle got> sprach diu maget,
 <
Vlôre, trûtgeselle,
daz ich sô genesen welle;
od daz mir iemer sô geschehe,
swenn ich iwern tôt gesehe,
daz ich dar nâch, ob ich mac,
gelebe volle einen tac.
sô sêre bin ich niht ervorht.
ich hân uns beidiu samt verworht,
daz wir niht mugen genesen;
wan waer ich niht gewesen
in deme turne hie,
sô waerent ir her komen nie:
dâ von wil ich ze rehte hân
daz man iuch sol genesen lâzen,
unde daz ich stirbe vür uns beide
darumbe, als ich iu bescheide,
wand ich diu schuldige bin.
mugent ir gesunt komen hin,
sô hânt ir mir geholfen wol.
von rehte ich vür iuch sterben sol,
wan ir kôment durch mich her.
sölher gâbe ich niht enger,
diu mich niht sterben lieze.
der mir al die werlt gehieze,
der enmöht ich niht erwerben,
swenn ich iuch saehe sterben,
swie gnôte er mich baete
daz ich hinder mich traete
von dem tôde einen vuoz.
iwer vingerlîn daz muoz
bî iu belîben, nement ez hin;
ich enhabe deheinen sin
ân iuch ze lebende über al,
der mirs joch gaebe vrîe wal .>
Sus huop sich durch des tôdes nît
ein wortwehsellîcher strît
under in beiden
unde mocht sich niht gescheiden,
wem daz vingerlîn belibe.
swie lânge siz mit im tribe,
er enwoltez doch niht wider nemen;
wan im solde missezemen
ob er genaese besunder.
dar an merkent wunder,
wie gemeine sie ez allez liten;
wan dô sie lânge gestriten,
unde enwederz der gelîchen
dem andern wolte entwîchen
 (wan sie hâten einen sin),
dô warf sî von zorne hin
ir vingerlîn daz guote.
ein herzoge, ir huote,
der sie vür solde bringen,
der hâte ir tegedingen
wol gehoeret von dem steine,
daz er was der besten eine:
der huop in ûf vil drâte
durch sîne tugent die er hâte
unde was des harte vrô.
dô daz was ergangen sô,
dô kômen die gevangen
mitten ûf den hof gegangen
under al die menegîn.
wie mohte in dô ze muote sîn,
dô sie nieman erkanden
unde dâ wârn gestanden
vor ir vînden allen!
ez muoste in missevallen.
ir kumbers was dô genuoc:
wan daz sie daz vür truoc
daz sie wunderschoene wâren
unde dar zuo kunden gebâren
als unervorhteclîche,
edelen kinden glîche,
daz nieman dâ ensaz
der in möhte sîn gehaz,
swie vil sie haeten missetân.
wan sie wâren sô getân,
swer sie rehte âne sach,
daz er in sîme herzen jach
daz sie waeren wol geborn:
daz wart dâ wol an in erkorn.
Nû vernement von ir getât.
als ez diu welsche vabele hât,
alsô hân wirz vür wâr.
Vlôre hâte schoene hâr,
minre brûn danne val,
unde was daz über al
allez ze mâzen reit:
sîn tinne wîz unde breit,
aller missewende vrî:
kleine brâwen dâ bî,
als ez sich dar zuo gezôch,
niht ze nidere noch ze hôch,
nâch dem wunsche garwe,
unde wâren an der varwe
sînes hâres genôz:
diu ougen lieht unde grôz,
mit süezem anblicke,
als sie solden lachen dicke,
daz im harte wol gezam.
sîn nase was im alsam
nâch wunsche eben unde sleht,
wol geschaffen unde reht.
dô schuof der nâtûre vlîz
diu wangen rôt unde wîz
alsô milch unde bluot.
der munt was ouch behuot
aller missewende gar,
staeticlîche rôsenvar.
gelîche zene kleine;
von wîze lûhtens reine:
unde daz kinne sinwel:
schoenen hals unde kel:
sîn arme starc unde lânc,
sîne hende sleht unde blânc,
die vinger âne missewende,
wol geschaffen an dem ende
die nagele lûter als ein glas.
sîn brust wol ûferhaben was,
unde iedoch enmitten smal.
dar zuo was er über al
wol geslihtet als ein zein.
er hâte ritterlîchiu bein
unde wolstânde waden,
niht ze kranc noch überladen,
unde daz sie heizent holn vuoz.
sît ich ez allez sagen muoz,
der mâze zen zêhen,
dorfte er nieman vlêhen,
daz ers im besnite baz;
wan diu nâtûre vergaz
an im deheiner zierde.
ichn möht ez selbe vierde
gesagen noch berihten gar
wie rehte lützel im war
an allem sîme lîbe.
ouch was sî aller wîbe
schoenste in aller der beswaere,
swie übele ir ze muote waere,
sô doch vil lîhte wandel hât
guoter wîbe varwe unde rât.
Nû vernement ouch von ir.
sî was wünneclîcher zwir
dann ich gesagen künne,
gar der ougen wünne,
diu sî dicke sâhen an,
als ein wîp der sich nieman
kan mit sehende gesaten.
sî mohte wol mit staten
verkêren an ir minne
wol gemuotes mannes sinne;
wan ir scheitel unde ir hâr
was sô lieht unde sô klâr
daz ez gelîche golde gleiz.
darumbe sî sich vleiz
des tages minre noch mê.
diu tinne wîzer dan ein snê:
die brâwen als ein benselstrich,
kleine sleht unde wîplich.
spilendiu ougen über tac,
als diu der sich nieman mac
mit keinen listen erwern,
mit gewalte noch mit tûsent hern,
sô man sie an blicket.
diu nase was wol geschicket,
dar zuo munt unde wangen
mit schoener varwe bevangen,
gemischet rôt unde wîz.
die zene gar ân itewîz
schoener dan ein helfenbein:
diu kel unde ir nac al ein
als ein volwîzer swan:
ir brüste niht als ein man,
mit einer lângen sîten.
swie sî zuo den zîten
ungeprîset waere,
sî was doch lobebaere,
unde enmitten alsô kranc.
die hende unde ir vinger lânc,
âne bühel unde âne berc,
geschicket wol an wîsez werc,
des die vrouwen suln pflegen.
nû lâzen wir sî under wegen
umbe ander die getât,
die rehte decket wîbes wât,
von dem gürtel nider baz;
wan die vrouwen habent daz
vür grôze unverwizzenheit,
swer dâ von kuntlîche seit
daz er noch nieman anders weiz:
darumb ich mich des minre vleiz
daz ich ez seite nâch wâne.
wer möht ein alsô wol getâne
mit lobe volle kroenen,
die man niht künde baz beschoenen
mit wunsches gewalte?
swie lânge ich dar an twalte,
sô vollelobet ich ir niht:
wan der getât die man siht
unde der man an wîben nimet war,
der was sî vollekomen gar,
an schoene unde an güete,
an zühte unde an gemüete,
an sinnen unde an hövescheit,
an siten unde an verwizzenheit,
an triwen unde an staete
unde an al dem geraete
daz wol guotem wîbe zimt,
der sô gar der wunsch benimt
aller slahte missetât
daz sî mâl noch vlecken hât.
Wer waere nû sô ungemuot,
den daz möhte dunken guot
swaz in leides geschaehe,
swenn er stüende unde saehe
daz man sie wolte toeten,
er enhulfe in ûz ir noeten
mit allen sînen sinnen,
swer ie iht vernam von minnen,
alsô schoene sô sie wâren
unde als sie kunden gebâren
vroelîche zuo ir leide?
ach sie stuonden beide
wol becleit mit rîcher wât.
Vlôre truoc einn blyât
liehten unde rôten
an in wol geschrôten;
Blânscheflûr einn samît,
daz nie dâ vor noch sît
ein sô spaeher wart geweben.
der was ir dâ vor gegeben,
ê vlôre dar waere komen.
die mentel wâren in genomen,
dô sie vür solden gân.
dô sach man die gelieben stân
edelen kinden wol gelich;
vrümic unde waetlich
wârens an allen ir gebâren,
wol gewahsen, nâch ir jâren
volle vünfzehn jâr alt.
alsô wâren sie gestalt.
Dô diz geschach unde ergie,
daz begunde ouch alle die
erbarmen die ez sâhen;
unde möht ez iht vervâhen,
sô wart dâ vil geweinet.
dô was der amiral versteinet
an sîme herzen harte,
daz er lützel warte
ob er wol od übele taete.
er was eht ie vür sich staete
wie er vunde genôte
daz er sie beidiu tôte,
unde daz sie niht kaemen hin;
unde hiez aber dô vor in
diu erren urteil sprechen,
wie er nâch rehte solde rechen
ein meintât alsô grôze.
dô wart von trehenen vlôze
maneges mannes ouge naz,
die doch niht getorsten baz
sprechen noch râten
wan als sie vor des tâten
unde als sie wisten sînen willen.
den getorste nieman gestillen
under al der menegîn.
als muoz noch dicke reht sîn
valschem rihtaere
daz eime rehten unreht waere.
Dô daz reht gesprochen wart,
dô was ez lânger ungespart,
er hiez grôz viur bereiten
unde sie des endes leiten
daz man sie verbrande.
daz solde an eime sande
gewesen sîn vor der stat.
der herzoge dô trat
zuo dem amiral zehant
der daz vingerlîn dô vant,
daz blânscheflûr dâ hin warf.
 <hêrre> sprach er, < ich bedarf
wol ze mînen êren,
swâ ich die iwern mac gemêren,
daz ich des niht lâze.
iwers zornes unmâze
missevellet uns sêre.
ir enhôrtent nie mêre
von alsô grôzen minnen
noch von sô glîchen sinnen
zweier kinde als tumber.
ez ist ein senfter kumber
swaz in ze lîdende geschiht:
sie enweln genesen niht
ir dewederez sunder.
ich wil iu sagen wunder,
hêrre, daz geloubent mir.
sehent, daz vingerlîn was ir,
daz ich an mîme vinger trage:
daz ist nâch ir beider sage
der kraft unde der tugent,
als ir ouch bewaeren mugent,
daz ez nieman sterben lât
der ez an sîme vinger hât.
daz wolt er ir hân gegeben:
dô wolte sî ân in niht leben
unde warf ez von ir hin;
dâ mite ich nû gerîchet bin.
nû duncket mich des, hêrre,
daz kein liebe ie wurde merre:
dâ von waer ez ein michel sünde,
swer in der niht vürbaz günde .>
Dâ mit er in wande,
daz er aber nâch in sande
unde in her wider ruofen hiez.
darumb er doch niht enliez
er waere dannoch zornes vol,
anders dan ein vürste sol;
wan er was gar âne sin.
unde dô sie kômen vür in,
 <vriunt> sprach er, < sagent her,
wannen sint ir oder wer?
oder wie sint ir genant?
unde wie heizet iwer lânt?
oder wer sint iwer mâge?
berihtent mich dirre vrâge,
ê dan ir werdent verlorn.
sint ir nider od hôch geborn
von iwerre gebürte?>
Vlôre antwürte
unerschrocken âne schame
 <
Vlôre dêst mîn rehter name,
als mich mîn muoter nande,
unde bin ûz eime lânde
daz spangen heizet, bî dem mer,
dâ mich nieman âne wer
alsus gevâhen mehte,
unde bin von geslehte
eines küneges sun von dannen,
der von rîcheit unde von mannen
wol ein vürste heizen mac.
sînes râts ich nien gepflac
dô ich von sîme lânde schiet:
mîn herze mirz alleine riet
daz ich niemer erwunde
ê ich mîn âmîen vunde,
diu mir dâ heime wart verstoln.
durch die wil ich gerner doln
den tôt mit ringem muote,
ez kome ze übele oder ze guote,
dan ich dâ heime waere
ân angest unde swaere
unde ich ir iemer müeste enbern.
wie solde mich got gewern
iemer iht des ich in baete,
belib ich dar an unstaete.
daz ich mit wunsche wolte sîn
niwan hie bî mîner vriundîn,
diu hie nâhe bî mir stât?
der die rehtes gniezen lât,
sôn geschiht ir niht ze leide;
wan ich swer iu tûsent eide
daz sî nie erfuor noch vernam
wie ich in den turn kam.
des lâzent sî geniezen.
iuch mac joch verdriezen
übele tuondes alsô vil,
swenn ez kumet an daz zil
daz ir mich hânt erslagen.
daz mac man wol mit êren sagen,
unde bin schiere verclaget;
erslüegent aber ir die maget,
daz waer ein unbilde
unde waer ze maeren wilde.
joch ist ez niht eins mannes muot,
swer schoenen wîben leide tuot .>
 <nein, hêrre> sprach diu getriwe,
 <ich weiz wol, iuch geriwe
ob ir mînen vriunt erslüegent,
oder ob ir vertrüegent
daz im iht geschaehe leides.
bedürfent ir mîns eides,
ich tuon iuchs sicher unde swer
iu des daz er nie über mer
komen waere wan ich.
dâ von ist daz redelich
daz ich diu verteilte sî,
unde ir in lâzent vrî
rîten swar er welle.
swie er doch mîn geselle
von geschihten worden sîe,
wizzent daz ich sîn âmîe
doch niemer werden mehte
von geburt noch von geslehte:
sô rehte edel weiz ich in.
sô enweiz ich wer ich bin,
wan ein verschaffner weise,
diu manege grôze vreise
durch sînen willen hât erliten.
dâ von wil ich iu biten
einer betelîchen bete,
sît er nie missetete,
daz er des genieze:
wan swer in ze rehte lieze
sô enmöht in nieman verteilen.
owê daz er ie mit seilen
solt werden gebunden!
er hât nû êrst befunden
daz er ê nie bevant.
owê in twingent disiu bant
ze sêre an sînen armen.
daz lâzent iuch erbarmen,
unde heizent in entbinden.
ir mugent wol erwinden
iwers zornes an im,
den ich iu gar benime
mit mîme tôde in kurzer vrist.
nû sehent wie rehte schoene er ist:
daz solde iu wol ze herzen gân,
swie vil er haete missetân .>
Dô hiez er im bieten dar
sîn swert unde nam ez bar
in sîne hant mit zorne.
 <nû sint ir diu verlorne>
sprach der muotveste.
 <mir tuot aller beste
daz ich mich selber an iu reche;
swaz ouch iemen dar zuo spreche,
daz muoz joch unwendic sîn .>
dô wart aller êrste schîn
daz nie liebe wart sô grôz.
âne slege unde âne stôz
strahte sich diu schoene.
daz in joch got gehoene,
ob in daz niht erbarme!
Vlôre vie sî bî dem arme
unde zôch sî her dan.
er sprach < nû bin ich doch ein man;
vrouwe, wie gedâhtent ir
daz ir stürbent vor mir?
mînes rehtes ist doch mê;
wan der tôt tuot minre wê
mannen danne wîben.
ich stirbe: ir sulnt belîben,
obe got wil, gesunt .>
mit dem worte ze stunt,
als er sî dannen gedranc,
dô wart sîn beiten unlânc,
er viel nider unde bôt
sîn houbet ouch in den tôt
rehte gegen deme slage.
der vil ungemuote zage
gerne wolte hân geslagen.
diu schoene mohtez niht vertragen,
sî vienc in unde zuhte in dan;
des sî aber geruochte allez an
sînes undankes.
deheines dannenwankes
wart dô gedâht under in:
sî zôch her unde er hin,
beidiu gegen dem swerte.
dirre strît werte
under in lânge stunde,
unz er alle die begunde
erbarmen die dâ sâzen.
dô enmohte nieman lâzen
er enmüeste weinen:
wan waer ein herze steinen,
ez müeste erbarmen der strît.
ez enwart nie vor noch sît
dehein gerihte getân
daz ze herzen möhte gân
sô manegem manne alsô daz.
swie der ameral waere laz
ze gnâden unde ze güete,
doch wart sîn ungemüete,
dô ez ie baz unde baz entweich,
ze jungest senfte unde weich.
sehent ze gelîcher wîs
alsô dicke daz îs,
sô ez smelzen beginnet
unde von der sunnen zerrinnet,
alsô zergienc unde zersleif,
dô er mannes muot ergreif,
sînes zornes galle:
wan sie riefen alle
 <gnâde, hêrre, ez ist zît.
sehent wie diu schoene lît,
der ir dicke hânt gegert.
war zuo vrumet iu daz swert?
vergebent, hêrre, vergebent.
joch ist ez wol daz sie lebent.
waz êren waenet ir hie vinden
an disen zwein jungen kinden?>
dô begunde er sich versinnen
ir dienstes unde sîner minnen,
wie wol sî im dâ vor geviel:
unde von dem gedanke enpfiel
im daz swert ûz der hant;
wan in diu triwe überwant,
die er sach eht an in beiden
sô staete unde ungescheiden,
daz sie den tôt niht entsâzen.
dô enmocht er niht gelâzen
ern müeste deste milter sîn.
des vröute sich diu menegîn.
Ein herzoge sach dô wol,
der ouch was der triwen vol,
als dâ vor wol schein
 (er was der den guoten stein
vor des vunden hâte),
daz er mit sîme râte
dâ wol ze staten kaeme.
er bat daz man in vernaeme
unde sprach genendeclîche
 <ir hêrren arm unde rîche,
ir hânt alle wol gesehen
waz hie wunders ist geschehen
an disen zwein kinden.
nû suln wir underwinden
dirre sachen uns ze guote,
daz wir ûz mînes hêrren muote
sînen zorn volbringen,
unde suln niht tegedingen
nâch rehte mê, daz ist mîn rât;
wan diz ist ein missetât
dâ wol gnâde hoeret zuo.
dâ von râten daz er tuo
daz im rehte stande
ze êren sîme lânde,
unde bitenz in vergeben.
ez ist bezzer daz sie leben
dan daz man sie erslüege,
daz in doch niht vür trüege
an guote noch an êren.
sus mac sich nû gemêren
sîn lop, daz er nie verlôs:
daz wirt denne endelôs
unde iemer mêre staete.
dannoch ich ein geraete
kan wol erdenken dâ bî.
mîn hêrre vrâge wer der sî
der im sînen turn verriet:
sî er denne sîner diet,
sô verliese in nâch gerihte;
sô ist er der geschihte
hinnen vür baz behuot.
ez ist ze missewende guot,
swer ez mit im wiste,
unde mit welhem liste
dirre turn entslozzen wart.
sô wirt er danne sô bewart
daz deweder wîp noch man
drin noch drûz komen kan.
daz ist im bezzer getân,
ob ich mich ze rehte verstân,
dan er schiede die gesellen,
die beide sterben wellen
od beide leben müezen.
nû vallen wir ze vüezen
die minren unde die merren
ûf die gnâde mînes hêrren,
daz er sie leben lâze:
wan sie minnent sunder mâze,
des kein wandel wesen muoz .>
dô vielen sie im ze vuoz:
die hêrren vielen ûf ir knie
unde vlêheten alle umbe sie.
Dô was wol gnâden zît.
der amiral schiet den strît,
dô sie vil gebâten,
als im dô was gerâten,
mit sölher gedinge
daz die jungelinge
ir helfaere ruogten,
die in die state vuogten
unde der rât sie nâmen,
dô sie ze samene kâmen.
des enwolten sie niht sagen.
 <ich wolt ê werden erslagen>
sprach vlôre der staete,
 <dan ich ez iemer getaete
daz ich mîn triwe braeche;
darumb mir übele spraeche
al diu werlt iemer mê.
ich wolte zwirent sterben ê
dan ich sie verriete.
mîn hêrre tuo swie er gebiete:
sie sint iemer ungeseit.
er tuo durch sîne vrümekeit,
geheize in gnâde alsô mir,
ob er ist gewaltec ir,
die mir hulfen in den turn.
wande sie durch mich verlurn
durch die selben schulde
mînes hêrren hulde,
wie gezaeme denne daz
solt ich getegedingen baz
dan mîne helfaere?
mir waer daz leben swaere,
solt ich sie verderben lâzen,
die mir sô liebe hânt getân .>
Daz versprach der amiral:
ern wolt ez niht tuon über al,
ez waer in liep oder leit.
dô er dâ wider vil gestreit,
dô sprach ein rîcher bischof,
der ouch sînes hêrren hof
gesuochet dô hâte,
 <hêrre, werdent des ze râte,
sît ir umbe disiu kint
alsô milte worden sint
daz ir verzürnet hânt ein teil,
sô lâzent ouch volle iuch an ein heil
umbe dise niwen bete.
waz obe ez iemen tete
der iuch niht bestande?
wer getörste ez im lânde
gewâgen alsô verre?
iwer lop ist michels merre,
ob ir die ze hulden lâzent
die iuch lîhte niht bestânt,
dan ir allen den verzigent
die hie gestrecket vor iu ligent.
den geliebent iuch allen,
unde lâzent se iu wol gevallen
diu durch vorhte noch durch raete
noch von ander missetaete
ir triwe wellent brechen.
dar zuo suln wir sprechen.
alle mîne genôze,
dar zuo kleine unde grôze,
die hânt gesehen hie,
unde weizgot in der werlde nie,
die triwe an in beiden hiute,
daz sie nieman mit niute
gescheiden mac noch enkan .>
daz erwegete manegen man,
daz sie biten begunden
sô sie verrest kunden,
unz er vlôren gwerte
alles des er gerte:
wan ir wuof was sô grôz
daz in lânger verdrôz
ze sînde alsô herte.
dâ wart vlôre sîner verte
gelônet unde der arbeit
die er ie durch minne leit.
Der gnâde erfröute sich
aller mennegelich,
grâven, künege, bischove,
herzogen von dem hove
unde daz liut gemeine,
sie waeren grôz od kleine,
unde seiten im es grôzen danc
daz in alsô wol gelânc
an ir bete wider in:
wan sie dûhte ein grôz gewin
daz sie diu kint ernerten,
unde daz sie den vlinsherten
hâten überwunden;
wan sie wol gunden
in beiden sament guotes,
durch daz sie sô staetes muotes
gewesen wâren unze dar.
die geschiht unde diu maere gar
bâten sie vlôren künden,
wie sies zem êrsten begünden
daz sie wurden gesellen.
daz begund er zellen
rehte von anegenge,
wie staete, wie lenge
ir zweier liebe waere.
zuo dem vrömden maere
wart dô vil gedrungen
von alten unde von jungen,
die gerne haeten vernomen
wiez waere umb diu zwei komen.
Er seite wie ez dar zuo kam
daz sî im sîn vater nam,
wie er ouch in beiden louc,
wie er in mit dem grabe trouc
dô er sî hâte versant;
wie er dô sînes vater lânt
vriunt unde mâge lie,
unde wie genôte er vorschte ie
unz ze babilônje in die stat;
wie er sînen wirt dâ helfen bat;
wie der nâch êren in beschiet,
unde allez daz, wie er im riet
daz im der torwarte
niht enwürre als harte;
wie er des turnes glegenheit
besach dô lânc unde breit;
wie des turnes tür ensparte
im der selbe torwarte,
unde wie er was sô karc
daz er in mit rôsen barc
in einen korp niwen;
wie er klârîs der getriwen
von geschiht zem êrsten wart getragen;
wie sî daz îlte sagen
ir gespil al zehant;
wie in blânscheflûr dô vant
in den rôsen verborgen;
wie sie die zwêne morgen
von liebe sich versliefen,
dôs einander umbeswiefen
mit den armen sô suoze
dazs aller unmuoze
garwe dô vergâzen.
dô enmohte nieman lâzen
er enmüeste lachen,
dô er sô suoze kunde machen
sîne vriuntschaft in die wîs
als er von alter waere grîs
unde es getriben haete vil.
daz was dem amiral ein spil
unde aller êrste dô ein schimpf,
unde dûht in dô ein gelimpf
allez sîn geverte.
in gerou daz er sô herte
was gewesen wider sie.
Vlôre lie sich ûf diu knie
unde sprach < gnâde, hêrre:
ir sint mîn vriunt nû verre;
lâzent mich geniezen mêre
iwers hoves êre
unde büezt mir al mîn swaere.
jâ sint ir mir gevaere
gewesen al ze lânge:
macht daz mîn leit zergange
unde gênt mir mîne vriundîn.
der bin ich unde ist sî mîn.
die wil ich daz ir mir erloubent
unde mich der ouch niht roubent
die ich nû lânge hân verborn .>
daz vernam er allez âne zorn.
Allez sîn gemüete
kêrte er dô ze güete,
als ein wol bescheiden man,
der denne verzürnen kan
sô ez guote vuoge hât.
durch küneclîches herzen rât
hiez er vlôren ûf stân
unde die maget zuo im gân,
unde kuste sie besunder.
des mocht in nemen wunder,
swer in vor sô zornic sach.
got sî lop daz ez ie geschach.
Dô was sîn zorn hin geleit.
dar nâch tete er ein hövescheit,
diu im wol wart bewant:
er nam blânscheflûr bî der hant
unde ouch vlôren alsam;
er sprach dô als im gezam
güetlich zuo in beiden
 <nû lebent ungescheiden
hinnen vür iemer mê:
ich gibe iu dise vrouwen zê
unde iu, vrouwe, in ze man.
got, der iu dirre saelden gan,
der lâz iu wol gelingen,
unde ruoch an allen dingen
ze staeten iwer êre.
mich riwet sêre
 (des sulnt ir mich geniezen lâzen)
swaz ich iu habe getân
beiden sament ze leide .>
dô vergâben siez im beide.
Der amiral beriet sich dô
daz er vlôren niht alsô
lieze varn über sê,
er machet in ze rîter ê
dâ vor sînem liute,
unde er danne dâ ze briute
Blânscheflûr naeme;
wan er was im dô genaeme
worden unde harte wert.
dô bat er in leiten swert
mit hundert swertdegenen:
den hiez er allen segenen
daz swert durch vlôren êre.
ez enwart nie rîter mêre
in vrömdem lânde,
dâ in nieman erkande,
sô lobelîche noch sô wol.
nieman darf noch ensol
an disem maere velschen mich,
durch daz in dunke unmügelich
wie er daz grôze swertleiten
sô gâhes möhte bereiten;
wan er mocht ez wol geleisten
den sie hiezen vürsten meisten
in heidenischen rîchen.
er hiez der rîter iegelîchen
bereiten daz in nihtes brast,
unde hiez den werden gast
alsô rîlîche kleiden
daz nie kristen noch heiden
baz noch schoener wart becleit.
als in wâren bereit
rîlîchiu kleider,
durch willen ir beider
huop sich vröude unde schal
ze babilônje über al
unde maneger slahte spil:
wan dâ was gesamnet vil
spilmanne unde varnder diet,
der deheiner dannen schiet
âne gâbe unde âne guot;
wan des amirals muot
stuont mit vlîze dar an
 (ouch rietenz im sîne man)
daz er klârîs naem ze wîbe,
diu nâch blânscheflûr sîme lîbe
aller beste dâ gezam.
vor sînen vürsten er sî nam
nâch der gewonheit
als iu dâ vor ist geseit,
unde hiez sî dô kroenen.
er gewan nie hof sô schoenen,
der sô genzlîche waere
in alle wîse vröudebaere.
ze liebe in allen vieren
tanzen unde bûhurdieren
huop sich in den gazzen.
man sach nieman sô lazzen,
sô tumben noch sô wîsen,
sô jungen noch sô grîsen
ern gienge tanzen unde treten
sînes dankes ungebeten.
sus vertriben sie den tac,
daz nieman niht wan vröuden pflac,
unz ez an den âbent gienc.
nâch der vröude giengen sie
in den boumgarten ezzen.
unde dô sie wâren gesezzen,
Vlôre mohte niht gelâzen,
dô sie beidiu sament sâzen
dem amiral bî sîten,
ern kuste ze allen zîten,
daz sie ez alle sâhen an
beidiu wîp unde man,
sîne vriundîn obe tische.
ez was im süezer denne vische
daz er sich mit guoten staten
der trahte mohte gesaten
der in sô wol geluste.
unde dicke, als er sie kuste
in sô grôzem schalle,
sprâchen sie zuo im alle
 <vriunt, habent iuch zer trahte:
hie enist niht ander slahte
ze ezzende gemachet .>
des wart dô vil gelachet
daz erz niht durch schame lie.
mit der vröude sâzen sie
unde hâten michel kraft
von aller der wirtschaft
der iemen kan erdenken.
truhsaezen unde schenken
bewarten daz genôte
daz an wîne, an brôte,
an vleische unde an vischen
ûf allen den tischen
dehein gebreste waere.
der dienst was lobebaere
unde ergie mit grôzer zuht.
alles lîbes genuht
was dâ wol veile.
mit grôzer geile
was daz ezzen ergangen:
dô wart aber an gevangen
durch niwe vröude unde schimpf
manic schoene gelimpf,
den die spilman kunden.
vil suoze sie begunden
harpfen rotten gîgen.
varndes mannes swîgen,
dem sprechen gezaeme,
daz was dâ ungenaeme,
ob er des guotes gerte.
dirre schimpf der werte
unze dô gebettet wart.
dô was ez lânger ungespart,
sich huop ze bette menneglich.
der amiral der leite sich
ze sînr âmîen klârîs
unde vlôre ze gelîcher wîs
ze sîner vriundinne.
ach wie ungelîcher minne
dô sie vieriu pflâgen!
wan sie rehte wâgen
als kupfer wider golde.
Vlôre hâte holde
sîne âmîen âne wanc,
sô was des andern gedanc
ze verliesen die sîne.
nû sehent waz triwen schîne
mit sô getânen minnen:
der solt joch niemer man beginnen.
Morne kômen aber dar
die burgaer unde die rîter gar
ze rîchem imbîze.
dô wart in mit vlîze
wol gedienet aber als ê:
alsô vil oder mê
wart in trahten vür getragen.
ichn möht ez allez niht gesagen
von worte ze worte;
wan an ieglîchem orte
was an dise spîse geleit
swaz von guote unde von rîcheit
in al der werlde mohte sîn:
daz wart dâ allez wol schîn,
swâ sô der man gesaz.
wie möht ez in dô allen baz
unde lieplîcher sîn erboten?
nû kômen von geschihte boten,
zwêne rîter, in gegangen.
die wurden wol enpfangen,
doch sie nieman erkande.
sie wâren dar ze lânde
nâch ir junkherren komen;
wan sie hâten wol vernomen
wie vlôren was gelungen dâ:
unde giengen vür in iesâ
unde seiten im maere
daz der künec sîn vater waere
vor eime halben jâre tôt:
dâ von waer sîme lânde nôt
daz er sich es underwunde
unz erz unbekumbert vunde:
daz waere sîner vürsten rât.
 <an den des lândes êre stât,
die wünschent iwer> sprâchen sie.
 <ir hânt getwelt ze lânge hie:
ir sulnt iuch niht lânger sûmen,
wan ir müezt daz lânt rûmen .>
Von veterlîchen triwen
begunde vlôren riwen
sînes lieben vater tôt.
sölch jâmer im gebôt
daz er klaget unde weinde.
Blânscheflûr ouch erscheinde
daz ir was gemeine gar
swaz sô ir gesellen war,
unde half im ouch weinen.
den riwen sô gemeinen
benam in doch diu liebe alsô
daz sie niht alsus unfrô
in sô niwer vröude mohten sîn.
dô nam er sîne vriundîn,
als der tisch erhaben wart,
unde hügte ûf die vart.
er gienc hin vür den vürsten sân.
 <hêrre> sprach er, < ich sol hân
urloup heim ze varne.
got ruoch iuch ze bewarne
unde al iur massenîe.
ich unde mîn âmîe
müezen hinnen scheiden.
ir hânt uns minneclîche beiden
unverschult gevarn mite;
darumb ich got iemer bite
daz er iu des lône.
ir hânt unser schône
durch iwer zühte gepflegen .>
daz begunde sêre wegen
ze vorderst dem amiral
unde den hêrren dâ nâch über al,
sie waeren arm od rîche.
die bâten alle vlîzeclîche
daz sie die vart liezen
unde den amiral hiezen
in lîhen von sîner hant
beidiu liute unde lânt,
dar zuo silber unde golt.
er was in dô worden holt,
unde dûht in dô gebaere
von in al diu maere
diu sie hâten geseit.
ouch was im ein herzeleit
swaz in dâ leides ie geschach:
bî sînen triwen er des jach
 (daz im leider nie geschach:
daz was daz herteste ungemach)
daz sie wolten belîben:
sie möhtenz noch mit im trîben.
wan swaz sie bâten unde rieten,
sô bâten eht sie in gebieten.
Die hêrren dô wol sâhen,
daz ez niht möhte vervâhen
unde klagten sich sêre.
der ameral durch sîn êre
hiez in dô mit schatze laden
 (doch âne grôzen sînen schaden)
zehen soumer starke,
daz wârn vünf tûsent marke,
daz sie unde ir geverten
die ûf der strâzen zerten
unze heim in ir lânt.
kleider unde rîch gewant
sô erz haben mohte beste,
dâ mit kleit er die geste
unde ir geverten gar,
die mit in komen wâren dar:
dar zuo allez daz sie wolten,
swes sie bedürfen solden,
des tete er in alles buoz.
nû ez niht anders wesen muoz,
sô ist es zît daz sie rîten.
wes suln sie lânger bîten?
sie sint alle sament bereit.
die setele wurden ûf geleit,
unde gienc diu maget lussam
zir gespiln allen unde nam
urloup von in, als sî solde.
unde dô sî küssen wolte
Klârîs die getriwen,
dô wurden sie von riwen
ermant sô verre beide
daz sie von herzeleide
in unmaht nâch komen wâren.
vil kûme sie ez verbâren,
doch enblienden siez den ougen.
des enist dehein lougen,
ez sî manic künec begraben
daz sîner vriunde missehaben
minre was danne daz.
tûsent ougen wurden naz,
dô sie scheiden wolten dannen.
von wîben unde von mannen
wer möht joch daz gelâzen?
unde dô sie ûf gesâzen,
dô was daz ein gemeine segen
 <got müez iwer aller pflegen!>
Vlôre reit after wegen
als ein küneclîcher degen.
vriunt lânt unde liute,
daz was allez an der briute
die er wider dô gewan.
er ist nû volleclîche ein man:
er vüeret allez des er gert.
er hât nâch heile wol sîn wert
an dem koufe bewendet,
darumb er was verellendet,
unde bringet wider werden schaz.
ân ungelückes widersaz
kome er heim in sîn lânt
mit sîner vriundîn sâ zehant:
wan erbelôs ist daz rîche.
dô wart er lobelîche
von dem lântliute enpfangen.
sie dûht ez waere wol ergangen,
unde lobten got vil verre
daz ir rehter erbeherre
des lândes solde walten,
daz im lânge was behalten.
dô hiez er hof gebieten,
als im sîn vürsten rieten.
der wart iesâ gesprochen.
er werte sehs wochen.
den getorste nieman lâzen,
swer eht im was undertân,
er enmüeste dâ sîn.
nû diu michel menegîn,
edele hêrren grôze,
vürsten unde ir genôze
kâmen von den lânden dar,
mit den wart diu gotes schar
nâch heile wol gemêret;
wan dâ wart bekêret
manic tûsent heiden.
die vor des wârn gescheiden
von der ê der kristenheit,
die wurden dâ, sô man seit,
alle sament getoufet,
mit ir hêrren in gesloufet
in wîze westerhüete:
wan diu oberste güete
gap vlôren in sîne sinne
durch die gewaeren gotes minne,
diu getriwen minnaere
machet valscher minne laere,
dô im krist der rîche
haete sô gnaedeclîche
sînes herzen wunsch gegeben,
daz er nehein ander leben
noch nehein anderen ê
vürbaz wolte haben mê
niwan als sîn vriundîn.
daz liez er wol werden schîn.
Er toufte sich dô êrste,
wan er was der aller hêrste:
dar zuo bat er unde riet
daz sich elliu sîn diet
mit im bekêrte.
dô in got alsô gêrte,
dar nâch hiez er sich kroenen
unde blânscheflûr die schoenen,
diu wol gezam ze künegîn,
swâ er künec solde sîn,
unde nam sî dô ze wîbe:
wan er sî mit sîme lîbe
dâ vor nie beruorte,
unz er sî heim gefuorte,
in die wîs, ir wizzent wol,
alsô man bî wîbe sol.
mit sô getriwen minnen,
als man es wart wol innen,
lebten sie vil manic jâr,
daz sie einander umb ein hâr
sît nie wurden leider.
darumb ist ir beider
gedâht ze guote dicke sît.
alsus zergienc ir hôchgezît.
Nû was reht unde redelich,
sît sie zwei behielten sich
alsô gar valsches blôz,
daz nieman guoten nie verdrôz
daz in elliu saelekeit
von rehte waere bereit,
der ein man erwünschen mac.
sie lebeten samet manegen tac
saeleclîche an lîbe gesunt.
uns ist von sage worden kunt
daz in der heilige krist,
der wârer minne meister ist,
der saelden wolte gunnen
daz sie sament gewunnen
ein tohter dô sie wâren
gên vünf unde drîzic jâren;
diu wart berhte genant.
ir name ist wîten erkant,
wan sî was karlen muoter.
ez enwart nie künec sô guoter
noch sô rehter nie geborn.
an dem enwart niht verlorn
sîner vordern saelden hort:
wan er bejagete saelic wort,
sô staete lop, sô michel wert,
daz nû iemer mêre wert
unz an der werlde ende:
wan er ân missewende
des rîches êre gepflac,
unde hielt daz ûf den tac
daz er gotes hulde erwarp
mit sîner güete, dô er starp.
wie möhte daz geschehen sîn,
wan daz got lie werden schîn
daz sô getriwe minne
ze grôzer saelden gwinne
nâch sîme willen stüende?
vund er ieman sô tüende,
dem taet er alsô in zwein.
ir saelden staete dar an schein,
als uns diu âventiure zalt,
sie wurden hundert jâr alt
wol gesunt unde vrô,
unde sturben beidiu dô,
als in got des gunde,
eins tages ze einer stunde
unde wurden in ein grap geleit.
den sêlen was dô gereit
daz êwige rîche,
daz wir in gelîche
noch besitzen müezen,
sô wir gebüezen
alle unser missetât.
diu valsche minne nieman lât
komen dar sie kâmen.
nû sprechent alle âmen.
Ist einer nû sô ungemuot
der diz niht wil hân vür guot
durch nîdiges herzen rât
ob sich ein man ûf minne lât
unde ûf minnelônes wân,
möhte sich der des verstân
war zuo minne dicke vrumt,
waz von minne âventiure kumt,
êren unde guotes,
liebes unde hôhes muotes,
dem gebüte lîhte got
daz er in ernest noch in spot
niemer niht enverkêrte,
dâ mite ein man in gerne lêrte
hôher vröuden gewin.
nû ist daz wunderlich an in
daz sie des niht wellen wizzen.
darumbe sint sie geflizzen,
swie sie künnen oder mügen,
wie sie mit erdâhten lügen
beswaeren vröude unde hôhen muot.
sît in vröude unsanfte tuot,
dâ von tragent sie zaller zît
in selben schedelîchen nît,
der sie machet vröuden laz:
wan daz herze dâ der haz
inne lît verborgen,
daz versmelzent sorgen
sam der rost daz îsen.
ich hân vernomen von wîsen
daz deheiner slahte wîze
unsenfteclîcher slîze
dan die tougenen smerzen
die nîdes vollen herzen
tuot diu bitter ( nîdes) galle.
dar an gedenken alle
die minne verwâzen:
wan den ist bilde gelâzen
die sich minne underwinden
bî disen zwein kinden,
daz sie getriwelîche minnen,
dâ mite sie mügen gewinnen
noch zer werlde den besten prîs.
ouch vrumet in daz in ander wîs,
daz ez in nâch tôde wol ergât:
wan swes herze ûf minne stât,
der enwil noch getar
deheiner bôsheit nemen war,
unde stât sîn vlîz dar zuo
wie er ze guote vil getuo.
mich entriege mîn wân,
daz ist niht wider got getân,
der sô wol minnen künde.
hiezen joch daz sünde,
diu waeren sô vertregelich
daz got lîhte erbarmte sich
über sô getâne schulde.
wer verlôs ie sîne hulde,
dem eht er der saelden gunde
daz ez in geriwen kunde
swaz er wider in getete?
er kan niht betelîcher bete
nieman guoteme verzîhen:
er kan ouch dem wol verlîhen
wîsheit unde sinne;
sô sint ez reine minne.
Der daz buoch getihtet hât,
alsô verre er sich verstât,
sô enwil er niht hân gelogen,
unde hât daz an den gezogen
der sîn welscher meister was.
als erz von dem geschriben las,
alsô hât erz ouch getihtet.
des sîn sie alle underrihtet
die ez hoeren oder lesen,
daz sie im genaedic wesen
unde in itewîze
an disem niwen vlîze
überheben umbe daz:
er taet ez gerne, kund er, baz
unde tuot ez aber gerne,
er giht, sô erz baz gelerne.
die wîle habent diz vür guot;
wan swer mit guotem willen tuot
ein dinc sô er beste kan,
darumbe sol in nieman
bestrâfen noch beschelten.
ouch ensol er niht engelten,
ob maneger sîne stunde
baz bewenden kunde
an getihte dan er.
nû gewerent in des er ger,
sô endarf er sich niht schamen.
er seite gerne sînen namen,
durch daz, ob er sich nande,
daz man in erkande
ze liebe unde ze guote:
dô wart im des ze muote,
ez waere bezzer geswigen,
durch daz in valsche liute iht zigen
daz erz durch ruom taete,
ob er sich genennet haete.
