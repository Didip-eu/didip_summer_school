Ez was ze berne gesezzen
ein degen sô vermezzen,
der was geheizen dietrîch:
niender vant man sîn gelîch
bî den selben zîten.
in stürmen unde in strîten
torste in nieman bestân:
er was ein wunderküene man.
er lebte ân alle schande.
die tiursten in dem lânde
die wârn im alle undertân:
er was ein vürste lobesam.
die sînes lândes pflâgen,
wie selten si verlâgen
êre unde vrümekeit!
schande unde laster was in leit,
unde swâ si gesâzen,
wie selten si vergâzen
si prîsten in vür alle man
den edelen berner lobesam.
Dô sprach wielândes sun,
ein rîter biderbe unde vrum
 <ich enweiz in allen lânden
deheinen der ân alle schande
lebe als der edele dietrîch.
niender vint man sîn gelîch
der sô grôziu dinc habe getân.
man sol in loben vür alle man .>
Dô sprach meister hildebrant
 <im ist âventiure unerkant
in den holen bergen;
der pflegent die getwerge.
des muoz man in von schulde jehen:
swer ir âventiure wil sehen,
der kumt in angest unde in nôt:
si slahent manegen helt tôt.
dâ hât er selten mite
deheinen kumber erliten.
unde hiete er den gesiget an,
ich wolde in loben vür alle man .>
Die wîle was der berner komen
unde hete ir beider rede vernomen.
er sprach < meister hildebrant,
von garte ein wîser wîgant,
unde waer diu rede ein wârheit,
du hetest mirz lânge vor geseit .>
Hiltprande tete diu rede zorn.
er strâfte den vürsten hôchgeborn
 <swer wil sîn ein biderbe man,
der sol sîn rede verborgen hân
unz er merke wie manz kêre:
sô hât er tugent unde êre.
ich weiz einen kleinen man,
dem ist vil wunders undertân:
der ist kûme drîer spannen lânc.
er hât manegem âne sînen danc
hant unde vuoz abe geslagen,
daz wil ich iu vür wâr sagen,
der grôzer was dan sîn drî:
den machte er aller sorgen vrî.
er ist laurîn genant.
im dienent alliu wildiu lânt,
diu getwerc sint im undertân.
er ist ein künec lobesam,
küenest aller manne.
in tiroleschen lânden
hât ez im erzogen zarte
einen rôsengarten.
daz diu mûre solde sîn,
daz ist ein vadem sîdîn.
swer im den zebraeche,
wie balde er daz raeche!
der müeste im lâzen swaeriu pfant,
den zeswen vuoz, die linken hant .>
Dô sprach von berne er dietrîch
 <ez ist ein degen hêrlîch.
hân ich nû iender sellen
der ez mit mir wâgen welle,
ich wil suochen die rôsen rôt,
unde solde ich komen in grôze nôt .>
Dô sprach witege der degen
 <ich muoz der reise mich verwegen
mit iu, vil lieber hêrre mîn.
ich wil iwer geselle sîn
dort hin ze dem garten,
dâ wir âventiure warten.
wird ich den garten sihtec an,
den trite ich nider in den plân .>
Ûz riten die birsaere
durch hovelîchiu maere.
daz eine was her dietrîch
von berne ein vürste lobelîch,
daz ander was der snelle
her witege sîn geselle.
dô riten die zwêne degene balt
birsen ze tirol vür den walt.
dô die zwêne küene man
kômen in den grüenen tan,
dô riten si bî einer wîle
des waldes wol siben mîle.
dô kômen die helde küene
ûf einen anger grüene
vür einen rôsengarten.
mit guldînen borten,
mit golde unde mit gesteine
hete laurîn der kleine
die rôsen schône behangen.
in mohte niht belângen
swer in solde sehen an;
der muoste al sîn trûren lâzen.
vil wünne an deme garten lac:
die rôsen gâben süezen smac
unde dar zuo liehten schîn.
des kômen si in grôze pîn.
Dô sprach von berne er dietrîch
daz wort gar gezogenlîch
 <
Witege, lieber selle mîn,
daz mac wol der garte sîn,
dâ von uns hiltprant hât geseit.
ich vürht wir komen in arbeit,
als verre ich mich kan verstân.
des garten pfliget ein biderbe man.
die rôsen gebent süezen smac:
beide nacht unde tac
möht mich ir niht verdriezen,
der uns iht hinne lieze .>
Dô sprach witege der degen
 <sîn welle dan der tiuvel pflegen
mit seltsaenen sachen,
ich muoz im minner machen
der hôchvart an dem garten.
erbeizet von dem marke .>
dô erbeizten die helde küene
nider ûf die grüene.
Witege der wîgant
sluoc die rôsen abe zehant
in dem rôsengarten.
die guldînen borten
wurden getreten in den plân:
daz gesteine muost sîn schînen lâzen.
alsô wir ez haben gehoeret,
diu wunne wart dâ zestoeret,
swaz vröuden an dem garten lac.
die rôsen liezen iren smac
unde dar zuo ir liehten schîn.
des kômen si in grôze pîn.
der vadem wart zebrochen:
daz wart an in gerochen.
si sâzen nider in daz gras.
ieglîch sîns leides vergaz.
Sehet dô kam dort her geriten
ein getwerc mit swinden siten,
daz was laurîn genant.
ein sper vuort ez in sîner hant
bewunden wol mit golde,
als ez ein vürste solde.
vorne an dem spere sîn
dâ swebete ein banier sîdîn,
dar âne zwêne winde
sam si liefen swinde
in einem wilden walde
nâch einem wilde balde.
si stuonden als si lebeten
dâ si an dem banier swebeten.
sîn ros was ze der sîten vêch
unde in der groeze als ein rêch.
dar ûfe ein decke guldîn
gap in dem walde liehten schîn
von gesteine als der liehte tac.
der zoum der an dem rosse lac
der was rôtguldîn,
als in der kleine laurîn
hâte in der linken hant
dâ er die zwêne vürsten vant.
der satel ûf dem rosse sîn
der was helfenbeinîn.
der satelboge gap liehten schîn,
dar an lac manec rubîn.
sîne stegereife wâren rîch,
dar inne stuont ez ritterlîch;
sîn beingewant rôt als ein bluot,
dehein swert wart nie sô guot
daz ie sô wol getohte
daz dar ûf geheften mohte.
sîn brünne was unmâzen guot,
si was gehert in trachenbluot,
von golde gap si liehten schîn:
kein swert mocht nie sô guot sîn
daz si möhte gewinnen;
si was geworht mit sinnen.
darumbe lac ein gürtelîn;
daz mohte wol von zouber sîn,
dâ von hât ez zwelf manne kraft:
des wart ez allez sigehaft.
des gesigte ez zallen zîten
in stürmen unde in strîten.
ez vuorte ein swert umb sînen lîp,
dâ mite huop ez manegen strît,
daz was einer spanne breit:
isen stahel stein ez sneit.
sîn gehilze was guldîn,
der knopf gap ouch liehten schîn,
dar ûz schein der jâchant:
daz swert was bezzer denne ein lânt.
sîn wâpenroc was sîdîn,
von gesteine gap er liehten schîn,
von maneger hande sachen
mit zwein unde sibenzec vachen.
den vuorte ez zallen zîten
in stürmen unde in strîten.
sîn helm was rôtguldîn,
dar âne lac manec rubîn
unde dar zuo der karfunkel.
diu nacht wart nie sô tunkel,
ez lûhte als der liehte tac
vom gesteine daz am helme lac.
dar ûfe ein krône von golde
sam si got selbe wünschen solde.
ûf der krône obene
sungen wol die vogele,
in allen den gebaeren
sam si lebende waeren.
mit listen wart ez erdâht
unde mit zouber dar brâht.
ez vuorte ein goltvarwen schilt,
der wart mit speren nie verzilt,
dar an von golde ein lêbart,
sam er ouch wolte an die vart:
alsô stuont er sam er lebete
unde nâch anderm wilde strebete.
Laurîn kam vür geriten,
die vürsten heten sîn gebiten.
dô ez in kam sô nâhen
daz siz beide âne sâhen,
dô sprach witege der degen
 <got müeze unsers heiles pflegen,
Dietrîch lieber selle mîn.
daz mac vil wol ein engel sîn,
sente michahêl der wîse,
unde rîtet ûz dem paradîse .>
dô sprach der von berne
 <den engel sihe ich gerne.
den helm soltu verbinden baz,
ich vürhte er trage uns beiden haz.
unde ist sîn eigen dirre plân,
sô hât ez guot reht dar an .>
Dô ez in kam sô nâhen,
si begunden ez enphâhen:
die vürsten hôchgeborne
gruozt ez ûz grôzem zorne
 <wer hât iuch tôren geheizen
her nider ûf den plân erbeizen
unde iwer gurren spannen
ûf mînen grüenen anger,
den ich hân geheien
vor manegem toerschen leien
unde beschirmet vor manegem man?
ir müezt mir swaeriu pfant lâzen.
wer hât iuch esele her gebeten
daz ir mir habet nider getreten
die mîne lieben rôsen rôt?
des kumet ir in grôze nôt:
ietweder gebe mir ein pfant
den zeswen vuoz, die linken hant .>
Des antwurte im her dietrîch
harte wol gezogenlîch
 <neinâ, du vil kleiner man,
du solt dînen zorn lâzen.
man sol niht vürsten pfenden
bî vüezen unde bî henden,
die wol geben rîchen solt
beide silber unde golt.
hin gegen des meien zît,
sô got die sumerwunne gît,
sô kument uns ander rôsen vil.
vür wâr ich daz sprechen wil:
man sol niht vürsten pfenden
bî vüezen unde bî henden.
ich hân guotes alsô vil
daz ich dir pfant niht geben wil .>
Daz getwerc was sprüche vrî.
 <ich hân mê goldes dan dîn drî,>
alsô sprach der kleine laurîn.
 <waz vürsten müget ir gesîn?
unde sît ir zwêne edel man,
ir habt unedelîch getân.
waz habet ir gerochen
daz ir habet zebrochen
den mînen rôsengarten?
unde die guldînen borten
habt ir getreten in den plân,
unde hân iu nie kein leit getân.
haet ich iu ie getân kein leit,
ir soldet mir hân widerseit
unde haetet mich darumbe bestân:
daz waere vürstelîch getân .>
Dô sprach wielândes sun,
ein rîter biderbe unde vrum
 <daz hoert ir wol, her dietrîch,
ir tuot ab niender dem gelîch
daz ir sît ein künec lobesam,
unde lât sulch rede vür ôren gân.
der kleine ist sô tumber site
unde redet uns sînen willen mite
unde sînen grôzen übermuot,
ob ez iuch hêrre diuchte guot,
entriwen bî den vüezen
ich ez umb die want slüege .>
Dô sprach der bernaere
 <got ist ein wunderaere.
ob got sîn wunder hât getân
unde geleit an disen kleinen man,
west ez an im niht manheit,
ez enhete uns niht sô vil geseit
als üppiger maere .>
sô sprach der bernaere
 <vür wâr ich daz sprechen sol:
in êret ouch diu werlt wol
an dem gotes êre lît,
billîche zaller zît
mit triwen unde mit êren.
nû volge mîner lêre
hie ûf dirre grüene:
wis küene unde niht ze küene.
swer wil sîn ein biderbe man,
der sol vür ôren lâzen gân
unde tuo als er niht hoere
swaz sîn gemüete stoere,
unz in diu rehte nôt gêt an;
sô erzeige er danne waz er kan.
unde belîbet âne schande
in einem ieslîchem lânde .>
Witegen tete diu rede zorn,
er strâfte den vürsten hôchgeborn
 <swer giht ir sît ein küener man,
zwâr der muoz liegen dar an,
swer sprîchet daz ir sît ein recke.
nune törstet ir niht erschrecken
eine mûs, vürhtet ir daz kleine
daz dort habet vor dem steine.
dâ getrûwet ir niht vor genesen,
der unser einer möhte verwesen
driu tûsent oder mê.
ich od ir waer im ein her.
wande daz got wol weiz,
ez rîtet ein ros als ein geiz;>
alsô sprach der starke man,
 <ich törste sîn tûsent bestân .>
Dô sprach der kleine laurîn
 <her witege, ir wellet übel sîn,
ir wellet gar der tiuvel wesen.
mac aber ieman vor iu genesen
unde sît ir ein biderbe man,
von êrsten sult ir mich bestân.
ich wil iu tragen sunderhaz.
ir gürtet iwerm rosse baz
unde dunke ez iuch gefüege,
iwer vürgebüege.
ez muoz ein just von uns geschehen,
ez möhte ein keiser âne sehen .>
Witege der vil küene man
erbeizte ûf den grüenen plân.
vür wâr sult ir wizzen daz:
dô gurte er sînem rosse baz,
ez dûhte ouch in gefüege,
er gurt sîn vürgebüege.
ân stegereif in den satel er spranc,
des seite im laurîn guoten danc.
bî den selben stunden
die helme si verbunden.
gegen einander si dô stuben
als zwêne valken die dâ vlugen,
der eine grôz, der ander kleine,
wan laurîn was kurzer beine.
her witege vervaelte sîn:
dô traf in daz getwergelîn,
ez stach in nider in den klê.
kein laster tete im nie sô wê.
Laurîn der küene
erbeizte ûf die grüene.
dô wolde ez nemen swaeriu pfant,
den zesewen vuoz, die linken hant.
unde waer der bernaere niht komen,
ez waeren swaeriu pfant genomen.
des gewaltes den bernaere verdrôz.
daz swert er über witegen schôz:
 <neinâ, vil kleine laurîn,
lâ den helt geniezen mîn.
jâ ist er mîn geselle,
daz wizze swer der welle,
unde ist mit mir ûz komen.
würden im solhiu pfant genomen,
des hiete ich iemer schande
swâ man ez in dem lânde
seite von dem bernaere!
daz waern mir hertiu maere .>
Dô sprach der kleine laurîn
 <waz gibe ich umbe den namen dîn?
du sagest mir ein maere
von dem bernaere;
dâ von ich vil hân vernomen.
mir ist liep daz du her bist komen.
des muost du mir lâzen swaeriu pfant,
den zeswen vuoz, die linken hant.
ich wil dich bringen inne
mîner krefte unde mîner sinne.
du zebraeche mir mînen garten,
mîne rôsen unde die borten
die trâtet ir mir in den plân:
des wil ich iuch engelten lâzen.
ich endunke iuch nie sô kleine,
waer iwer gemeine
ein tûsent oder drî,
der wolte ich gewaltec sîn .>
Her dietrîch von der rede lie,
ze sînem rosse er dô gienc.
ân stegereif in den satel er spranc,
des seite im laurîn guoten danc.
daz getwerc wolde er stôzen,
daz sper begunde er vazzen
ritterlîchen in die hant:
dô kam sîn meister hildebrant
unde der wüetunde wolfhart,
der sich an strîte nie verspart,
unde von stîre er dietleip:
die brâhte ez alle in arbeit.
Hildebrant der wîse man
rief sînen hêrren an
 <vil lieber bernaere,
nû hoerâ disiu maere.
vernimestu niht mîne lêre,
sô verliusestu dîn êre.
ja erkennest du des twerges niht,
dîn rîten ist gein im enwiht.
sold al diu werlt dir gestân,
ez sticht dich nider an den plân;
sô vliusestu dîn êre
unde getarst ouch niemer mêre,
du vil tugenthafter man,
an keines vürsten stat gestân.
ich râte dir, rîter küene,
erbeize nider ûf die grüene,
ze vuoze soltu ez bestân.
niht baz ich dir gerâten kan.
unde nim in dîne sinne,
du maht sîn niht gewinnen
durch sîn vil guot gesmîde
mit keiner hande snîde.
helt, du solt tuon daz
unde versuoche dîne sterke baz:
slahez mit dem knopfe umb diu ôren
unde mache ez ze einem tôren.
dir enwelle got niht bî stân,
sô gesigest du im an .>
Her dietrîch des niht enliez,
er tete als in sîn meister hiez,
er erbeizte nider ûf den plân.
dô sprach der grimmige man
 <
Laurîn, dir sî widerseit.
nû rich an mir dîn herzenleit .>
dô sprach der kleine laurîn
 <entriwen, hêrre, daz sol sîn .>
den schilt ez vazzen began,
den bernaere lief ez an.
ez sluoc im einen swinden slac
daz sîn schilt ûf der erden lac.
her dietrîch zürnen began,
Laurînen lief er vaste an.
er sluoc ûf sînes schiltes rant
daz er im viel ûz der hant.
er mocht mit sînen sinnen
Laurînes niht gewinnen.
her dietrîch von berne
het ez betoubet gerne,
als er von hiltprant hete gehoeret.
er wolde ez haben betoeret,
er sluoc den kleinen laurîn
mit dem knopfe ûf den helm sîn
daz ez alsô lûte erklânc
einer halben mîle lânc
von des helmes dône
unde der guldînen krône.
Laurîn der kuonheit vergaz,
ez enweste wâ ez was.
ez greif in daz teschelîn
unde nam ein tarnkeppelîn,
der vil kleine recke
daz er sich dâ mite bedecke,
daz sîn der berner niht ensach.
des kom er in grôz ungemach.
er sluoc im an den stunden
manec tiefe verchwunden
daz deme getriwen man
daz bluot durch die brünne ran.
Dô sprach der von berne
 <nû slüege ich dich gerne.
ich enweiz wâ du bist hin komen
oder wer dich mir hât genomen.
du bist in kurzen stunden
vor mînen ougen verswunden .>
her dietrîch der wîgant
sluoc nâch im in ein steinwant
mit grôzem zorne unde nît
einer ellen tief unde wît.
Laurîn der kleine man
lief aber hern dietrîchen an:
dô sluoc ez nîtlîche
ûf den vürsten rîche.
her dietrîch sich wol verstuont
als die wîsen alle tuont;
des betwanc in grôziu nôt:
sîn swert er im ze schirme bôt.
Hildebrant der wîse man
rief aber sînen hêrren an
 <wirstu von dem twerge erslagen,
ich kan dich niemer mê verklagen.
unde wolde ez mit dir ringen,
sô möht dir baz gelingen.
helt, sô lâz ez von dir niht,
sô wirt im sîn keppelîn enwiht .>
dô sprach von berne der küene man
 <kaeme ich ez mit ringen an,
lîhte gelunge mir baz .>
dem twerge truoc er alrêst haz.
Laurîn sich des schiere versan
daz der tugenthafte man
ringens an im gerte.
wie schiere ez in gewerte!
sîn swert warf ez ûz der hant,
hern dietrîchen ez underspranc,
den selben risen ez gevie
sô krefticlîchen umb diu knie:
si vielen beide in den klê.
Dietrîche tete diu schande wê.
Dô sprach meister hildebrant,
von garte ein wîser wîgant
 <
Dietrîch, lieber hêrre mîn,
zebrich im daz gürtelîn,
dâ von hât ez zwelf manne kraft,
sô maht du werden sigehaft .>
ir ringen was michel unde grôz,
daz sîn den vürsten gar verdrôz.
her dietrîch was ein zornic man,
man sach im von dem munde gân
sam von der esse tuot daz viwer.
alliu güete was im tiwer.
er greif im in daz gürtelîn:
ûf huop er daz getwergelîn,
von berne der vil werde,
unde stiez ez ûf die erde
daz im sîn gürtelîn zebrach:
des kom ez in grôz ungemach.
Daz gürtelîn viel ûf daz lânt:
ûf zucte ez meister hildebrant.
zwelf manne sterke hete ez vlorn.
hern dietrîche was vil zorn
er sluoc ez nider ûf den plân.
dô schrei daz twerc wünnesam,
daz ez alsô lûte erhal
über berc unde über tal.
Laurîn der vil kleine man
rief hern dietrîchen an
 <wurde du ie ein biderbe man,
des soltu mich geniezen lâzen.
helt, nû vriste mir mîn leben,
ich wil mich dir vür eigen geben,
unde wil dir wesen undertân,
unde dar zuo allez daz ich hân .>
Laurînes bete was enwiht,
der berner hete der güete niht.
er sluoc ez nider ûf die grüene.
daz erbarmte die helde küene.
Laurîn der kleine man
rief dô dietleiben an
 <hilf mir, werder dietleip,
von stîre ein rîter unverzeit,
du solt mich des geniezen lâzen
daz ich dîn rehte swester hân.
nû hilf mir, degen hêre,
durch aller vrouwen êre .>
her dietleip des niht enliez,
ze hern dietrîche er dô lief
 <edeler hêrre dietrîch,
von berne ein vürste lobelîch,
gebet mir den kleinen laurîn
als liep iu alle rîter sîn .>
Dietleibes bete was enwiht,
der berner hete der güete niht.
Dietleip der junge man
rief aber hern dietrîchen an
 <gebt mir den kleinen laurîn,
als liep iu alle vrouwen sîn .>
dô sprach von berne er dietrîch
daz wort harte zorneclîch
 <dîn bete ist gegen mir enwiht:
Laurîns engibe ich dir niht.
ez hât mir leides vil getân,
des wil ich ez engelden lâzen .>
 <neinâ>, sprach dietleip der degen,
 <ir sult mir den zorn ergeben,
vil edeler voget von berne;
sô wil ich iu dienen gerne
unde wil iu wesen undertân
die wîle ich daz leben hân .>
Dietleibes bete was verlorn,
daz machte hern dietrîches zorn.
 <niemannes ez geniezen kan,
ez muoz im an daz leben gân,
sold ich dîn dienest hân verlorn .>
des wart dietleibe vil zorn.
Her dietleip des niht enliez,
ze sîme rosse er dô lief.
ân stegreif in der satel er spranc,
daz diu brünne an im erklânc.
er was ein grimmiger man,
daz ros ze beiden sporn er nam,
dô reit er ritterlîche
ze hern dietrîche
 <noch gebet mir daz getwergelîn,
als liep iu mîne hulde sîn .>
her dietrîch niht ensprach.
Dietleip daz an im wol sach
daz er zornec waere
der edele bernaere.
er gevie den kleinen laurîn
bî der liehten brünne sîn,
er vuorte in über die heide,
ez waere im liep od leide.
Von berne der vil küene man
ruofte hildebranden an
 <heiz mir mîn ros ziehen:
jâ wil ez mir enphliehen
der mir grôz laster hât getân,
unde mich des niht ergetzen kan .>
sîn ros zôch man ûf den plân,
dar ûf saz der küene man.
im was leit unde zorn,
sîn güete hete er verlorn.
von zorne gan er wüeten
 <dich enwelle denne behüeten
der tiuvel ûz der helle,
ich rîche mînen sellen .>
Her dietrîch über die heide rant.
dô volgte im meister hildebrant;
Witege unde wolfhart
die riten ouch an die vart.
her dietleip der was biderbe,
er reit gein im her widere.
Laurîn den kleinen man
het er verborgen in den tan.
als er den bernaere âne sach,
daz wort gezogenlîche er sprach
 <noch gebet mir daz getwergelîn,
als liep iu alle tugende sîn .>
Dietleibes bete was verlorn,
daz machte hern dietrîches zorn.
daz sper begunde er senken:
Dietleip wold im niht wenken.
sehet die zwêne edel man
riten dô einander an.
ûf einander si dô stâchen,
diu sper si beide brâchen.
dô erbeizten die helde küene
nider ûf die grüene.
under die schilte si sich bugen,
zwei scharpfiu swert si dô zugen.
si liefen beide einander an,
die zwêne vürsten lobesam.
si huoben den groezisten strît
den man ie vor noch sît
sach gestrîten zwêne man,
alse von in wart getân.
von ir strîten daz geschach,
si kômen in grôz ungemach:
in was ûf einander zorn.
si trâten unz über die sporn
in d'erde': ir slege wâren grôz,
daz ez durch die helme dôz.
man hôrte ir beider swerte klânc
einer halben mîle lânc.
Dietleip was ein grimmec man,
er lief hern dietrîchen an.
er sluoc den küenen wîgant
daz im der schilt viel ûz der hant.
her dietrîch muoste entwîchen
vor dem degene rîche;
daz muoste er tuon durch nôt.
daz swert er im ze schirme bôt.
Dô sprach meister hildebrant
 <nû dar ir degene beide sant,
ir loufet dietleiben an.
wir sulns niht lânger strîten lâzen .>
Witege unde wolfhart
huoben sich beide an die vart:
daz wâren zwêne starke man.
si liefen dietleiben an:
wol werte sich der junge
unz si in underdrungen.
dâ bî si niht enliezen,
daz swert si im în stiezen.
Hildebrant der wîse man
nam sînen hêrren hin dan.
er enwolde in niht erlâzen,
er muost sîn swert în stôzen.
Hildebrant der wîse man
macht einen vride dar an
unde der kleine laurîn
muoste ouch in dem vride sîn.
dô kam ez ûz den sorgen
dâ ez dietleip hete verborgen.
die zwêne vürsten hôchgeborn
liezen beide iren zorn.
Dietleip der degen unverzeit,
nâch sînem swâger er dô reit.
si sâhen in zornlîchen an,
dô er in brâhte ûf den plân.
her witege unde her dietrîch
die wâren im gar hazlîch:
den zwein hêrren lobesam
het ez vil leide getân.
Dô sprach dietleip ze laurîn
 <sagâ, hâstu die swester mîn?
daz soltu mich wizzen lâzen,
sô wil ich dich ze swâger hân .>
dô sprach der kleine laurîn
 <jâ hân ich die swester dîn
êgester morgen
genomen unverborgen.
wie selten ich ir vergaz,
die wîle ich in den sorgen was,
der vil lieben vrouwen mîn!
si ist ein edel künegîn,
alliu twerc sint ir undertân,
vür wâr ich daz sprechen kan.
wie si mir wart, daz sage ich dir,
daz solt du gelouben mir.
Stîre ein burc ist genant
dâ ich die reinen kiuschen vant
daz merke degen küene,
under einer linden grüene.
dar was si kurzwîlen gegân
mit maneger meide wol getân:
dannoch huoten ir zwêne man.
mit listen ich si in âne gewan.
dô kom ich hin zuo geriten
gar nâch ritterlîchen siten,
daz mich nieman ensach
unde mir ouch nieman zuo sprach.
under die linden ich dâ reit:
dâ vant ich die schoenen meit.
si lûhte ûz den andern schône
als vür die sterne tuot der mâne.
vrouw künhilt ist si genant.
ich vienc si bî der wîzen hant,
ûf satzte ich ir mîn keppelîn,
vür mich swanc ich daz megetîn:
ich vuort si mit gewalte dan,
uns sach enweder wîp noch man.
ich vuort si mit mir in den berc,
dâ dienet ir manec getwerc
unde manec getwerginne
mit golde unde mit gimme.
vür wâr ich daz sprechen wil,
ich hân guotes alsô vil
mê dan alle künege hân:
daz ist ir allez undertân .>
alsô sprach der kleine,
 <mit golde unde mit gesteine
vergülte ich alliu lânt:
dannoch wolde ich haben pfant,
daz wizze sicherlîche,
vür driu künecrîche,
daz ich niht hieze ein armman.
daz ist ir allez undertân,>
alsô sprach dô laurîn,
 <
Künhilt diu swester dîn
diu ist noch ein reiniu meit .>
des vröute sich der degen gemeit.
Dô sprach dietleip der degen
 <mir ist liep daz ich mîn leben
hân gewâget durch den willen dîn.
lâ mich sehen die swester mîn,
unde ist diu rede ein wârheit
die du mir hâst geseit,
ich gan dir ir vür alle man .>
 <diu wârheit wirt dir kunt getân,>
sô sprach der kleine laurîn:
 <nû well wir alle gesellen sîn .>
Hildebrant der wîse man
nam den von berne hin dan.
er sprach < vil lieber hêrre mîn,
ir sult dietleibes selle sîn:
der ist gar ein starker man
unde wil iu mit triwen bî gestân.
er hilft iu wider mannegelîch.
ich râte iuz, rîter lobelîch .>
des antwurte im her dietrîch
harte wol gezogenlîch,
er sprach < vil lieber meister mîn,
swaz du mir raetest daz sol sîn .>
Hildebrant gienc dô zehant
dâ er dietleiben vant
 <nû hoerâ, degen hêre,
du hâst des iemer êre,
daz wizze gar ân argen list,
swenne er dîn geselle ist
dem manec recke ist undertân.
vür wâr ich daz sprechen kan .>
dô sprach dietleip der degen
 <des wil ich mich verwegen:
ich hân diu maere wol vernomen.
lât er ze hulden komen
mînen swâger laurîn,
sô wil ich sîn geselle sîn .>
dô sprach meister hildebrant,
von garte ein wîser wîgant
 <daz habe ûf die triwe mîn,
wir müezen alle gesellen sîn .>
Her dietleip unde her dietrîch
wider allermannegelîch
si swuoren dô geselleschaft:
si heten beide grôze kraft;
unde ouch der kleine laurîn
muost in der selleschefte sîn,
alse er waere lânc unde grôz:
Dietleibes er dô genôz.
wan witegen was der selle leit:
er vorhte er kaeme in arbeit.
Dô sprach der kleine laurîn
 <nû wir alle gesellen sîn,
sô wil ich uns machen undertân
mit triwen allez daz ich hân.
kumet mit mir in den berc,
sô dienet iu manec getwerc
unde manec getwerginne
mit golde unde mit gimme.
ir hoert dâ kurzewîle vil,
gesanc unde seitenspil;
daz sî iu vür wâr geseit.
ir sehet dâ manec schônheit:
vür wâr ich daz sprechen wil,
ein jâr ist ein kurzez zil,
dar âne sult ir niht verzagen:
ich enkanz iu halbez niht gesagen,
daz merket âne valschen list,
waz wünne in dem berge ist.
die wil ich iu machen undertân,
getürret ir iuch an mich lâzen .>
Die vier vürsten lobesam
nâmen hildebrant hin dan.
si vrâgten den recken sân
ob si sich solden an ez lâzen:
 <daz muoz an dînem râte stân .>
des antwurte in der wîse man
 <weste ich waz uns töhte,
daz ich uns gerâten möhte,
daz taete ich alsô gerne.
vil edeler vogt von berne,
unde wolten wirz durch vorhte lâzen,
zewâre ez stüende uns übel an.
des hete wir michel schande
swâ man ez in dem lânde
seite vür ein zageheit:
daz waere uns ein smâcheit .>
des antwurte im her dietrîch
mit zühten harte tugentlîch
 <der uns den lîp hât gegeben,
der mac wol vristen unser leben.
an den sule wir uns lâzen,
wan er uns wol gehelfen kan.
ich muoz die âventiure sehen,
solde mir aber leit geschehen .>
Dô sprach witege der degen
 <nû müeze sîn der tiuvel pflegen
daz ez uns mit liegen
alle wil betriegen .>
der wüetunde wolfhart
sprach < wir suln billîche an die vart.
wir müezen sehen die schônheit,
dâ von ez uns hât geseit .>
dô sprach meister hildebrant
 <nû hoerâ, kleiner wîgant,
wir weln uns an dîn triwe lâzen;
dâ solt du staete belîben an .>
dô sprach der kleine laurîn
 <die wîle ich hân daz leben mîn,
ich wil iu mit triwen bî gestân:
ir sult iuch genzlîche an mich lâzen .>
dô volgten si dem twerge
gein einem holn berge.
Witegen was diu reise leit;
wan ez brâhte si in arbeit.
Als si den berc âne sâhen,
si wânden er waere nâhen;
an dem andern morgen vruo
kômen si alrêst derzuo.
an dem selben morgen
kômen si unverborgen
vür den berc lobesam
ûf einen wünneclîchen plân
under eine linde grüene,
dâ erbeizten die helde küene.
ir ros sluogen si ûf den plân.
der was sô rehte wünnesam.
ûf dem plân stuont bluotes vil,
maneger leie swes man wil
oder iemer erdenken mac:
die gâben alle süezen smac.
swaz vogele stimme haben sol,
des was der plân aller vol.
daz was ein michel wunder.
ieglîcher sanc besunder,
 (man hôrte si wol singen,
ir kel suoze erklingen,)
daz ez under einander hal
ûf dem anger über al.
maneger hande tiere vil
diu triben mit einander spil:
si wâren heimelîche gezemet
unde ûf den selben plân gewenet.
vür wâr ich daz sprechen wil:
der plân hete vröuden vil.
swer in solde sehen an,
der muoste al sîn trûren lâzen.
Dô sprach der bernaere
 <zergangen ist mîn swaere.
mich entriegen alle mîne sinne,
wir sîn in dem pardîse hinne .>
dô sprach wolfhart zehant
 <uns hât got her gesant,
daz wir dâ heime mugen jehen
daz uns âventiure sî geschehen.
ich sprîche daz vür wâr wol,
der plân ist aller saelden wol .>
dô sprach hildebrant der degen
 <ir sult iwer sinne pflegen.
daz gevellet mir vil wol:
tac man zâbende loben sol .>
dô sprach witege der degen
 <woldet ir mîns râtes pflegen
unde volgen mir aleine,
ja betrüge uns nie der kleine.
er ist der liste alsô vol
daz im nieman getrûwen sol .>
Dô sprach der kleine laurîn
 <ir sult ân alle sorge sîn,
mit vröuden hie ûf disem plân,
der ist sô rehte wünnesam.
aber diu vröude ist gar ein wint
wider die in dem berge sint.
swenn wir an den luft wellen gân,
sô trete wir her ûf disen plân.
ieglîcher macht im einen kranz,
dar nâch trete wir einen tanz
mit manegem rôten mundelîn.
sô zieh wir alle wider în
swaz unser vor dem berge sî.
als wonet uns lust iemer bî .>
alsô sprach der kleine man
 <ich teile mit iu disen plân,
ir hêrren unde gesellen mîn.
er sol unser aller sîn .>
dô gedâhte im der bernaere
 <ein ende hât mîn swaere .>
des enwas ez weizgot niht:
ir kurzewîle wart enwiht.
Dô zugen si mit einander dan,
diu ros liezen si ûf dem plân.
dô vuorte laurîn daz getwerc
mit im die vürsten in den berc.
dô si kâmen an daz türlîn,
dâ stuonden zwelif juncfrouwelîn,
die wâren schoene unde wol getân,
si gruozten die recken sân.
dô si alle kâmen hin în,
zuo slôz man daz türlîn.
ir keiner mocht sô wîse sîn
der weste wâ si koemen în
od dem sîn siune iht tohte
daz er gesehen mohte.
dô sprach witege der starke man
 <zwâre ich liuge niht dar an;
unde waere ich dûze aleine,
mich betrüge niemer der kleine.
ir hêrren, daz ist niht gelogen,
ich waene wir sîn alle betrogen .>
Dô sprach der kleine laurîn
 <ir sult ân alle sorge sîn,
kein leit iu von mir geschiht:
ich brîche mîner triwe niht .>
dô sach man vür die vürsten gân
manegen rîter lobesam,
die truogen an daz beste gewant
daz man in allen lânden vant:
von golde gap ez liehten schîn.
her dietrîch unde die sellen sîn
die wurden wol enphangen.
si sâhen obe in hangen
maneger hande kleinât;
des hieten sie alles rât.
allez daz diu werlt sol haben,
des was der berc vol geladen.
Laurîn pflac schône der hêrschaft.
von gesinde hete er grôze kraft,
daz wizzet sicherlîche.
kein künec wart nie sô rîche,
si heten im strîtes gnuoc gegeben:
nâch kuonheit stuont ir aller leben.
die werden recken unverzeit
sâhen manege schônheit.
die benke wâren guldîn,
von gesteine gâbens liehten schîn:
dar ûf satzt man die geste.
man tete in daz beste.
man schancte in mete unde wîn,
sô er aller beste mohte sîn.
si sâhen kurzewîle vil,
maneger leie hande spil:
einhalp si sungen,
anderhalp si sprungen,
si versuochten heldes kraft;
dar nâch schuzzen si den schaft,
dar nâch wurfen si den stein:
als gienc daz spil über ein.
hurdieren unde stechen,
sper under einander brechen,
des wart vil vor in getân.
manegen künsterîchen man
man hôrte gîgaere,
harphaere unde pfîfaere.
dô sach man vür die vürsten gân
zwei getwerc wünnesam,
zwêne kurze videlaere:
ir gewant was rîch unde swaere.
si truogen videlen in der hant,
die wâren bezzer denne ein lânt:
si wâren rôtguldîn,
von gesteine gâbens liehten schîn;
die seiten gâben süezen klânc.
den vürsten was diu wîle unlânc,
si hôrten daz videlen gerne.
dô sprach der voget von berne
 <diu kurzewîle gevelt mir wol,
dirre berc ist vröuden vol .>
dar nâch sach man vür gân
zwêne wol singende man,
zwêne guote sprechaere.
hovelîchiu maere
si sungen vor den vürsten vil;
daz was ir kurzwîle unde ir spil.
si huoben an sô süezez sanc
daz ez in dem berge erklânc:
swer ez rehte mohte verstân,
der muoste al sîn trûren lâzen.
Dô kam künhilt diu künegîn
mit maneger kurzen twergîn,
die wâren schoene unde wol getân,
unde truogen rîchiu kleider an
von pfellel unde von sîden,
dar an daz beste gesmîde
daz man von silber unde von golde
unde von gesteine haben solde.
daz stuont in allez schône.
ein guldîne krône
truoc ûfe diu künegîn:
si enmöhte vergolten sîn
niht mit einem lânde.
dô wurden schône enphangen
die gesellen minneclîche
von der küneginne rîche.
 <willekomen vil edeler dietrîch,
von berne ein vürste lobelîch,
mir ist liep daz ich dich sol sehen:
ich hoer dir grôzer tugende jehen
unde dar zuo grôzer manheit,
dâ ist mir wunder von geseit,
die du âne schande
hâst allez her begangen:
kein laster hâstu nie getân.
man sol dich loben vür alle man .>
des dankete ir her dietrîch.
si enphienc die geste alle gelîch
sô si beste mohte
unde ez ir êren tohte.
Dietleip si sunderlîche enphie.
mit armen si in umbevie,
si halste in unde kusten
unde dructe in an ir bruste:
si beslôz in mit den armen
daz ez in muoste erbarmen,
dô im diu schoene meit
sô sêre daz ellende kleit.
Er sprach < vil liebiu swester mîn,
wiltu niht lânger hinne sîn
in disem holen berge
bî dem kleinen twerge,
oder dich von im scheiden lâzen?
dir wirt wol ein ander man .>
si sprach < vil lieber bruoder mîn,
sô du saelec müezest sîn!
ich enhân keinen bresten niht,
als dîn ouge wol gesiht.
swes mîn herze eines gert,
der bin ich viere gewert.
mîn herze ist aller vröuden vol
swenn ich den berc an sehen sol
unde al die mîne meide sint.
dannoch ist mîn vröude blint,
diz leben wart mir nie liep,
wande ez ist ein undiet.
ir werc diu tügen mir enwiht,
si gelouben an got niht .>
alsô sprach diu schoene meit,
 <ich waer gerner bî der kristenheit,
ich bevilhe mich den triwen dîn:
swaz du mir raetest daz sol sîn .>
Dô sprach dietleip der küene man
 <schoeniu swester wol getân,
ich nime dich dem kleinen man,
sold ez mir an daz leben gân .>
Laurîn der kleine man
die hêrren hiez ze tische gân.
dô zugen si abe ir sarwât
unde leiten âne pfellîne wât,
mit golde unde mit gesteine;
alsô êrte si der kleine.
die spîse man vür truoc:
man gap in alles des genuoc
daz ir lîbe tohte,
alse ez wol vermohte
baz dan alle künege hêr;
dannoch hete ez alles mê.
sîne schüzzeln wâren silberîn,
diu giezfaz gâben liehten schîn
mit golde unde mit gesteine,
sîn tisch von helfenbeine,
guldîn an den slozzen
sam si waern gegozzen.
dô si dô gesâzen,
getrunken unde gâzen
unde die tische wurden erhaben,
beide singen unde sagen
huop sich vor den vürsten vil,
dar nâch manec seitenspil
daz ez under einander hal
im dem berge über al.
diu kurzwîle huop sich wider an
von manegem twerge wünnesam.
Laurîn gienc sâ zehant
dâ er vroun künhilten vant.
er sprach < vil liebiu vrouwe mîn,
sô du iemer saelec müezest sîn!
gip mir dînen getriwen rât,
mîn dinc mir kumberlîche stât.
waz mir die recken hânt getân,
daz wil ich dich wizzen lâzen.
si zebrâchen mir mînen garten,
unde die guldînen borten
trâten si mir in den plân,
unde hâte in nie kein leit getân.
daz haete ich allez wol gerochen,
waer mir mîn gürtel niht zebrochen.
von hern dietrîches zorn
hân ich al mîn êre vlorn.
wolt sichz dietleip niht nemen an,
ez müeste in an daz leben gân .>
Dô sprach diu küneginne hêre
 <daz überwundest niemer mêre.
sich an, helt, dîn êre,
unde volge mîner lêre.
lege si sust ein pîn an
daz si dich mit gemache lâzen.
du solt mir des dîn triwe geben
daz du keime tuost an sîn leben .>
daz gelobte ir daz getwergelîn.
mit gesteine ein guldîn vingerlîn
stiez ez an sîne zesewen hant:
dô wart im grôziu kraft bekant,
zwelf manne sterke ez gewan;
daz was wunderlîch getân
nâch sîme swâger ez dô sant.
dô kam der degen sâ zehant
zuo im alsô drâte
in eine kemenâte.
Dô sprach der kleine laurîn
 <vil lieber trûtswâger mîn,
nim dich niht dîne gesellen an,
sô teile ich mit dir swaz ich hân .>
dô sprach dietleip der degen
 <ê wolde ich vliesen daz leben:
swaz in, daz geschehe ouch mir.
dîner helfe ich wol enbir .>
dô sprach der kleine laurîn
 <sô muostu die wîle hinne sîn
unz du gewinnest andern muot
unde mîne gâbe nimest verguot .>
Laurînes liste wâren grôz:
sînen swâger er verslôz
in der kemenâte.
dô îlte er vil drâte
der vil kleine wîgant
dâ er die vier vürsten vant.
alsô wir ez hoeren sagen,
trinken hiez er dar tragen
beide mete unde ouch wîn:
twalm hiez er tuon dar în.
dô si daz dô getrunken,
wie balde si ûf die benke sunken!
wie balde der kleine wîgant
in alliu vieriu zsamen bant!
er warf si in einen karkaere,
dâ liten si inne grôze swaere.
si waeren alle sament verlorn,
wan hern dietrîches zorn.
Nû lâgen si gevangen:
wie kâmen si von dannen?
daz enmac niemer ergân,
der leser muoz ein trinken hân.
Dô si gevie daz kleine twerc
mit untriwen in den berc,
die hêrren sich versunnen
daz si wârn gebunden:
her dietrîch einen zorn gevie:
ein dunst von sînem munde gienc,
der verbrante im sîniu bant.
dô lôste er vuoz unde hant,
dar nâch ouch die gesellen sîn
gar ûz einer grôzen pîn.
dô enwesten niht die staeten
wie si ir dingen taeten,
daz si gewunnen harnasch guot:
daz was vor in wol behuot
unde verslozzen in dem berge
von den wilden twergen.
dô lâgen si mit sorgen
unz an den vierden morgen.
Vrouw künehilt diu künegîn
verdacte in dem berge den schîn.
daz tete si durch die recken.
daz gesteine hiez si decken,
daz man in dem berge niht ensach.
si giengen an ir gemach.
vrouw künehilt gienc sâ zehant
dâ si dietleiben vant
in einer kemenâte:
dar îlte si vil drâte.
ûf slôz si die tür:
dô spranc dietleip her vür
gar in grimmigem muote.
dô sprach diu küneginne guote
 <vil herzelieber bruoder mîn,
sô du iemer saelec müezest sîn!
volgest du niht mîner lêre,
du verliusest lîp unde êre .>
er sprach < vil liebiu swester mîn,
swaz du mir raetest, daz sol sîn.
nû sage mir ûf die triwe dîn
wie gehaben sich die gesellen mîn.
sint si lebende oder tôt
oder in deheiner hande nôt?>
si sprach < si sint gevangen,
daz mich sîn muoz belângen,
tiefe in einem karkaere:
dâ lîdent si inne grôze swaere .>
Dô sprach der degen hôchgemuot
 <hiet ich wan mînen harnasch guot
unde mîn swert in mîner hant,
ich lôste si sâ zehant .>
si sprach < vil lieber bruoder mîn,
daz du saelec müezest sîn!
unde waerstu sterker dan dîn viere,
sie erslüegen dich vil schiere,
daz du in siges müesest jehen;
wan du enmaht ir niht gesehen.
nim hin ditze vingerlîn,
vil herzelieber bruoder mîn.
daz soltu stôzen an die hant,
sô wirt dir âventiure bekant.
vür wâr ich daz sprechen sol,
du sihest diu twerc alliu wol .>
si stiez ez im an die hant,
des vröute sich der wîgant:
sîn herze wart vröuden vol,
er sach diu twerc alliu wol.
 <hiet ich mîn brünne unde mîn swert,
des engulte manec twerc,
ez waere wîp oder man,
ez müeste in an daz leben gân:
ich lieze ir kein genesen niet,
ez ist ein ungetriwe diet .>
Si nam in bî der wîzen hant,
dô volgete ir der wîgant.
si vuorte in alsô drâte
in eine kemenâte,
dâ vunden si ir aller harnasch guot,
swie wol er was vor in behuot.
von golde gap er liehten schîn.
dô wâpente in diu künegîn
mit listen den wîgant.
den helm si im ûf daz houbet bant,
daz swert gap si im in die hant
 (daz was bezzer denne ein lânt,)
unde sînen goltvarwen schilt,
dar an daz merwunder spilt
in allen den gebaeren
sam ez lebende waere.
 <hoerâ, lieber bruoder mîn,
hüete dich vor laurîn:
ist daz ez dir gesiget an,
ez muoz uns an daz leben gân .>
dô sprach dietleip der degen
 <sîn welle denn der tiuvel pflegen
ûz der bittern helle,
ich loese mîne gesellen .>
Von der vrouwen lobesam
wart dô über in getân
vil der guoten segene,
ze helfe dem degene.
si sprach < got müeze dîn pflegen
daz du behaltest dîn leben.
nû schouwe, in daz gewelbe
truoc man dîne gesellen,
in einen tiefen karkaere:
dâ ligent si in grôzer swaere .>
dô er die rede alsô vernam,
ir aller harnasch er dô nam
unde dar zuo ir guotiu swert,
diu wârn eins künecrîches wert.
er truoc si in daz gewelbe
unde warf si vür die sellen
daz ez alsô lûte erhal
in dem berge über al.
Laurîn der kleine man
rief al die sînen an,
im was leit unde zorn.
ez blies lûte ein herhorn
daz ez in dem berge erhal:
daz erhôrten diu twerc über al.
dar nâch gienc ez an ein klingen
von rîchen sarringen,
die si leiten an ir lîp
sam si wolten an den strît.
alsô wir ez hân vernomen,
wie schiere wârn diu twerc komen,
driu tûsent oder mê
vür laurîn den künec hêr!
Dô sprach laurîn der degen
 <ir sult ir keinen lâzen leben,
ir geloube ist enwiht,
wan si getrûwen uns niht .>
dar nâch huop sich ein gedranc,
beide breit unde lânc,
vaste an daz gewelbe dan.
dâ sach man dietleiben stân.
sîn herze was manheite vol,
er sach diu twerc alliu wol.
er hete eines recken sin,
er spranc under diu twerc hin,
der selbe degen junge:
diu getwerc ûf in drungen.
ûf zôch er daz swert swinde
daz dâ von giengen winde.
er sluoc ir ûzer mâzen vil:
daz was im ein kintspil.
dô laurîn daz ersach
daz im grôzer schade geschah,
dô erzurnde der kleine man.
er lief dietleiben an:
er sluoc im an den stunden
alsô manec tiefe wunden
daz deme jungen man
daz bluot durch die ringe ran.
Dietleibes swert daz was guot,
als ez der degen hôchgemuot
in strîte hete vil getragen
unde durch herte helme geslagen.
iedoch was ez dô enwiht,
wan ez ensneit laurînes niht.
vür wâr ich daz sprechen wil,
der berc hete getwerge vil:
die sluogen hinden ûf den man.
alrêst er strîten began.
er sluoc hinder sich einen slac,
dâ von der twerge vil erlac.
daz enhalf allez niht,
sîn strîten was gar enwiht.
dô drungen si den jungen man
in daz gewelbe wider dan.
Die wîle was meister hildebrant,
von garte ein wîser wîgant,
mit listen ûz dem kerker komen
unde hâte mit im genomen
sîne gesellen schiere:
dô wâpenten sich die viere.
wan dietleip der junge degen,
diu getwerc heten in daz leben
âne schaden wol genomen,
waer er niht vürz gewelbe komen.
dô wolten si den jungen
dane haben gedrungen:
vaste werte sich der degen,
des vlôs manec twerc sîn leben.
die wîle wâpenten sich sân
die vier recken lobesam.
Dô sprach der von berne
 <nune streit ich nie sô gerne:
dirre berc ist strîtes vol,
ich enweiz wen ich slahen sol
oder wem ich sol gestân:
nieman ich gesehen kan .>
dô sprach meister hildebrant
 <ez ist bezzer danne ein lânt
daz ich dir, hêrre, geben ( wil:
dâ von gewinnstu vröuden vil.
vür wâr ich daz sprechen) sol:
ich gan dir der êre wol
baz denne dem lîbe mîn.
nim hin ditze gürtelîn;
daz soltu gürten umbe den lîp,
sô sihestu an der selben zît
diu getwerc in dem berge wol:
vür wâr ich daz sprechen sol .>
er gap im den gürtel in die hant:
umbegurte in der wîgant.
sîn herze daz wart vröuden vol:
er sach diu twerc alliu wol,
unde dietleiben den jungen man
sach er in grôzen noeten stân:
sîn harnasch was von bluote rôt,
sîn swert er im ze schirme bôt.
Er sprach < vil lieben sellen mîn,
ir sult under disem gewelbe sîn.
ir muget der vînde niht gesehen,
dâ von möhte iu leit geschehen.
vür wâr ich daz sprechen wil:
ich sihe der twerge alsô vil
daz ich groezer her nie gesach.
diu tuont dietleibe ungemach,
sîn harnasch ist von bluote rôt:
ich enhelfe im, er ist tôt .>
dô sprach meister hildebrant,
von garte ein wîser wîgant
 <
Laurîn hât ein vingerlîn
an der zeswen hant sîn,
 (helt, vernim mînen rât,)
dâ von ez die sterke hât:
slach im den vinger ûz der hant
unde bringe mir in sâzehant .>
des antwurte im her dietrîch
harte wol gezogenlîch
 <meister, unde mac daz geschehen
daz in mîn ougen gesehen,
ich slahe im in ûz der hant
unde bringe in dir sâzehant .>
Dietrîch vür daz gewelbe spranc.
dô gienc ûf in ein grôz gedranc
von manegem twerge vreissam.
Laurîn lief in zehant an:
des vröute sich her dietrîch.
er machte ein wîte umbe sich
unde sluoc diu getwerc hin dan:
er enwolde ir keinen zuo lâzen.
als wir ez hoeren von in sagen,
wunden wart vil geslagen
Dietrîche durch die brünege:
daz machte der twerge menege.
mit listen unde mit grimme
mocht er laurînes niht gewinnen.
her dietrîch wart ein zornec man,
unde lief in ernestlîchen an:
zuo der selben stunde
man sach von sînem munde
einen dunst gân der was heiz,
dâ von laurîne der sweiz
vaste durch die ringe ran.
der vil starke küene man
truoc dem getwerge haz:
eins schirmslages er niht vergaz
den lêrte in meister hildebrant.
er sluoc im den vinger ûz der hant
dar âne ez hete daz vingerlîn.
dô erschrac daz getwergelîn.
ûf zucte in der wîgant,
unde gap in hildebrant:
des herze wart vröuden vol,
er sach diu twerc alliu wol.
Die wîle was ein kleinez twerc
her ûz geloufen vür den berc,
dem was leit unde zorn.
ez erschalte lûte ein horn.
daz erhôrten alsô balde
vünf risen in dem walde.
si sûmten sich niht lânge,
mit stehelînen stangen
kômen si geloufen vür den berc.
dar nâch vrâgten si daz twerc
daz ez in kunte diu maere.
ez sprach < diu sint uns gar ze swaere,
daz ich ez niht halbez kan gesagen.
mîme herrn ist sîn gesinde erslagen,
im selben ist gesiget an.
helfet dem vürsten lobesam .>
Die risen drungen in den berc,
des vröute sich vil manec twerc.
die dâ vor mit sorgen
hieten sich verborgen,
die sprungen alle her wider
unde liefen zuo den risen sider;
die vor geflohen hâten,
die sluogen wider genôte.
die risen wâren vreissam,
si bestuonden die zwêne man.
Dô sprach meister hildebrant
 <ich râte iu hêrren beide sant
daz ir under disem gewelbe sît.
sich hebet aber ein grôzer strît.
ich sihe vünf risen vreissam,
die welnt den twergen bî gestân.
si hânt unser sellen vür genomen:
den muoz ich ze helfe komen .>
den helm er ûf daz houbet bant,
vür daz gewelbe er dô spranc.
des vröut sich der von berne,
si sâhen in vil gerne.
die risen wâren vreissam,
die sach man an die vürsten gân
mit stehelînen stangen.
die zwêne muoste belângen:
man hôrte si ûf die helde slân
einen sturm vreissam.
waz der strît tohte,
ir deweder gesehen mohte.
Dô sprach wielândes sun,
ein rîter biderbe unde vrum
 <
Wolfhart, lieber selle mîn,
sul wir nû die boesten sîn?
wir verzagten nie an strîten
bî allen unsern zîten .>
der wüetunde wolfhart
sprach < wir sulen an die vart.
dâ wir den strît hoeren gân,
dâ dring wir mit einander an
unde loufen mit slegen în;
daz ist mîn rât unde mîn sîn .>
bî den selben stunden
die helme si verbunden,
ieglîcher vazzete sînen schilt:
sehet, dô kom vrouw künhilt.
 <ir sît zwêne biderbe man.
wie wol ich daz gehoeret hân!
ich muoz iu grôzer manheit jehen:
ir muget der vînde niht gesehen
unde wellet sie doch bestân;
des wil ich iuch geniezen lâzen .>
vrouw künehilt diu künegîn
gap ieglîchem ein vingerlîn.
 <diu stôzet an iwer hant,
sô wirt iu âventiure bekant.
vür wâr ich daz sprechen sol,
...ir sehet die vînde alle wol .>
 (si stiezen sie an die hant:
dô wart in âventiure bekant.
ir herze wart vröuden vol,
si sâhen diu twerc alliu wol .)
her witege unde der geselle sîn
nigen der edelen künegîn.
die zwêne degene milte
griffen zuo den schilten,
si sprungen vür in den berc,
des engalt manec twerc
unde ouch die risen vreissam.
dô die zwêne küene man
zuo dem strîte sprungen,
ir halsberge erklungen,
ir sprunge wâren wîte:
in was gâch zem strîte.
Nagelrinc unde mimminc
diu tâten vreislîchiu dinc.
mit der zweier swerte orten
diu getwerc si niht sparten.
alliu güete was in tiwer.
rehte sam ein viwer
sach man ez von ir swerten gân:
si wunten ir vil manegen man
sunder ungevelle.
dô die vünf gesellen
zuo einander kâmen,
die risen si vür nâmen.
si sluogen an den stunden
vil tiefe verchwunden,
daz si in dem bluote
unz über die sporn wuoten.
die risen waern gerne gewesen von dan:
ieglîcher einen vür nam:
si enmohten mit ir sinnen
den recken niht entrinnen.
alsô wir ez hoeren sagen,
die risen wurden erslagen,
Laurîn wart gevangen:
dô was der strît ergangen.
Dô laurîn daz twerc sach
den schaden unde daz ungemach
daz die degene nieman
in dem berge wolten leben lâzen,
er viel vür den bernaere
in alsô grôzer swaere
 <edeler vürste rîche,
tuo an mir tugentlîche.
ich mînen lîp unde mîn leben
ûf dîne gnâde hân ergeben.
niht lâz erslahen daz volc gar,
nim dîner tugende an mir war.
darumbe müezen si alle sant
dienen dîner edelen hant.
edeler vürste, wer den strît
unde tuo daz bî der zît
ê daz der kleinen twerge her
verderbe gar âne wer .>
Her dietrîch sprach mit zorne
 <du muost sîn der verlorne,
du unde swaz dich gehoeret an;
den muoz ez an daz leben gân.
du hâst dîn triwe an mir zebrochen,
daz belîbet niht ungerochen .>
Daz erhôrte diu schoene meit
vrouw künehilt, diu was bereit,
si huop sich zehant dan
dâ si sach den bernaere stân.
 <edeler hêrre dietrîch,
einer bete gewer mich:
des bite ich dich vil sêre
durch aller vrouwen êre.
gip mir den kleinen laurîn
unde daz twercgesinde sîn,
daz du in vrist wellest geben
unde in niht nemen daz leben .>
Des antwurte ir her dietrîch
harte wol gezogenlîch
 <daz enmac niht wol gewesen
daz wir diu twerc lâzen genesen.
umb die swaere diu mir ist getân
darumbe mac ez niht bestân .>
 <neinâ, edeler vürste rîch,
tuo dîner tugende an mir gelîch.
lâ mich niht ungewert hie mite
unde tuo noch swes ich dich bite;
wan man vil tugende von dir seit:
die lâz ouch mir sîn bereit .>
Dô sprach meister hildebrant
 <ir sult des wol sîn gemant
daz ir die juncfrouwen wert
swes si an iuch hât gegert;
unde lât den kleinen laurîn
ze berne iwern gevangen sîn,
unde lâzet swern die getwerge,
daz si iu dienen mit dem berge .>
Dô sprach dietleip der degen
 <ir sult iwerre zühte pflegen
unde gewert die swester mîn .>
dô sprach her dietrîch < daz sol sîn.
juncfrouwe, ir sult sîn gewert
des ir an mir habet gegert .>
er rief witegen unde wolfhart an
 <ir sult von dem strîte lâzen
unde lât daz volc leben:
ich hân in mînen vride gegeben .>
Si liezen von dem strîte.
daz was an der zîte,
si gedâhten umbe ein scheiden dan,
die vürsten edel unde lobesam.
si nâmen laurîn mit in,
dar zuo vil guoten gewin
von golde unde von gesteine,
unde wurden des eneine
si enphulhen den holn berc
an ein edelez getwerc,
daz was geheizen sintram,
 (ez was ein künec lobesam,
der hoehste nâch laurîne,)
ûf die triwe sîne.
des swuor ez dietrîche einen eit,
ez wolde im dienstes sîn bereit.
Dô vuoren si mit vröuden dan
unde diu juncfrouwe wol getân.
si vuoren hin gên berne:
dâ sach man si gerne
unde enphienc si güetlîche
die edelen vürsten rîche.
dâ heten si kurzwîle vil
unde maneger leie hande spil.
Dietleip unde diu swester sîn
vrouw künehilt diu künegîn
vierzehen tage si dâ beliben.
mit vröuden si die zît vertrîben.
dô wolde dietleip scheiden dan
unde diu juncfrouwe wol getân.
si gerten urloubes dâ
von hêrren dietrîche sâ.
vrouw künehilt diu rîche
gerte an dietrîche,
er solt si des geniezen lâzen
daz si durch in hete getân.
 <wizz, edeler vürste, vür wâr,
ir waeret alle tôt gar
gelegen ân laurînes schaden.
des bin ich mit riwen überladen,
wan er mir getriwelîchen tete
unde werte mich al mîner bete.
er macht mir allez undertân
daz er ûf der erden ie gewan.
dâ von, edeler vürste rîche,
bit ich dich tugentlîche
daz du mich wellest gewern
des ich an dir wil begern .>
dô sprach von berne er dietrîch
 <juncfrouwe, swes ir an mir gert,
des sult ir genzlîch sîn gewert .>
 <sô muote ich, edeler vürste, an dich,
des solt du gewern mich,
lâ dir laurîn bevolhen sîn
ûf triwe unde die gnâde dîn.
versuoch daz ez den touf enphâ,
unde tuo im güetlîch dar nâch
unde brinc ez durch den willen mîn
wider an die êre sîn.
wan du in des wol hâst erzogen
daz er dich hât betrogen .>
des antwurte ir her dietrîch
mit zühten wol gezogenlîch
 <juncfrowe, vil gerne tuon ich
des ir habet gegert an mich .>
dâ mite si urloup von im nam,
als ir zühten wol gezam.
Dô gienc si sâ zehant
dâ si laurînen vant.
si sprach < lieber hêrre mîn,
gote solt du enpholhen sîn:
ich muoz mit mînem bruoder varn;
des enmac ich niht bewarn .>
dô sprach laurîn zehant
 <ouwê daz du mir wurde bekant!
hân ich mîn triwe an dir verlorn,
ouwê daz ich ie wart geborn!
ich hete dich mir ze trôste erwelt,
mîner vröuden tage sint nû gezelt.
allez daz ich ie gewan,
möht ich daz mit gewalte hân,
daz wolde ich darumbe geben,
sold ich dir bî sîn gelegen .>
er schrei sô bitterlîche
daz diu küneginne rîche
dô sêre weinen began.
Dietleip ir bruoder si dô nam
unde vuorte si von dan.
er gap ir einen biderben man;
dâ bî hete si vröuden vil
unz an ir lezzistez zil.
Nû lâz wir si mit vröuden zogen.
wir suln von laurîne sagen
wie dem sîn dinc ergie
unde sich sîn leben âne vie.
Hildebrant der sprach sân
 <hêrre, umbe den kleinen man
ir sult tuon als ein wîse man;
unde grîfetz wîslîchen an,
daz man laurîn in huote habe
unde daz man ez niemanne sage
daz diu vrouw künhilt hât gebeten:
daz sol man gar undertreten.
man sol in halten wol behuot
unz man versuochet sînen muot,
ob er ze kristen leben stê:
daz sol man ersuochen ê.
man sol in ilsunge
...enphelhen daz er sîn pflege,
unde daz er im den rât gebe
daz er kristen werde vür wâr:
sô gebe der vürste im hulde gar .>
Des volgete im der werde degen
unde hiez sîn mit huote pflegen.
er enphalch ez dem wîsen man
daz er vaste hebte an
unde sagte im umbe kristen leben.
dâ wolte er sich niht în geben,
unz im wart erboten sâ
vil smâcheit von den knehten dâ.
vil gespotes leiten si in an
unde triben ûz im ir goukel sân.
daz werte wol zwelif wochen
daz im vil spotes wart gesprochen.
er gedâhte in sînem muot
 <unde waere ez mir guot,
sô solde ich kristen werden.
ich sihe wol, ûf der erden
ist sîn name gewaltec gar,
unde dienet im der engel schar,
sô mîniu göter gar blint
unde mir ouch ze nihte sint.
dêr mac wol gewaltec sîn,
daz ist an mir worden schîn.
si enmohten mir gehelfen niht.
ir helfe was gar enwiht,
dô ich si rief in mîner nôt:
dô was ir helfe an mir tôt.
ich wil mich an einen got verlân,
darumb wil ich si varn lâzen,
der himele unde erden gewaltec ist,
den man dâ nennet jhêsû krist .>
Eins morgens, was ein suntac,
...ze ilsunge er dô gienc,
die rede er alsus âne vie,
er sprach < ilsunc, edeler degen,
du solt mir dînen rât geben
...... <den rât wil ich dir geben
der dir wol mac guot sîn
gên gote unde gên dem hêrren dîn.
ich wil dir genzlîch gewinnen
urloup an allen dînen dingen .>
Dô gienc ilsunc zehant
dâ er sînen hêrren vant.
er sagte im diu maere
waz im ze sinne waere.
des vröute sich her dietrîch.
er hiez in bringen vür sich,
 <nû sage mir die wârheit,
wil du enphân die kristenheit?
daz soltu vil güetlîchen tuon
âne allen valschen ruom.
sô gibet dir got ze lône
die êwigen krône .>
dô sprach der kleine laurîn
 <hêrre, ich wil bereit sîn,
enphâhen willeclîch den segen
den got der kristen hât gegeben .>
Dô sante er dietrîch zehant
dâ man hildebranden vant
unde ander sîne dienestman:
die kâmen alle vür gegân.
dô sante man sâ zehant
dâ man sînen kapelân vant.
er hiez in segenen den touf.
dâ wart ein grôzer zuolouf
von den gesinden allen dô:
die wurden alle vil vrô.
Dietrîch sprach dem gesinde zuo
 <nû râtet wie ich im tuo,
wie wir im einen namen geben
der im wol zeme ze kristenleben .>
ez sprâchen alle < sînes namen
des endarf er sich niht schamen:
dâ bî ist er wol erkant
über al in dem lânt .>
des volgete er in dâ.
er wart getoufet sâ.
her dietrîch wart dâ sîn tote,
Ilsunc ez ouch gerne tete.
Ilsunc der küene degen
der half im der kristen leben.
dô ez dâ den touf enphie,
her dietrîch dô mit im gienc
in sînen palas wîte.
dâ hiez er an der zîte
sîne hêrren alle vür in gân,
er sprach < swes ich gedâht hân,
ich wil hiute mîme toten geben
daz er deste vrôer müge leben.
ich wil im swern einen eit
ganzer vriuntschaft unde sicherheit,
lîp unde guot ich teilen wil
mit im unz an sîns endes zil.
ouch muoz er mir her wider swern,
er welle mich des selben wern .>
Laurîn im ûf die vüeze neic,
vor vröuden lânge er stille sweic.
her dietrîch zôch in von der erde,
dô sprach laurîn der werde
 <hêrre, ich wil lîp unde leben
allez ûf iwer gnâde geben .>
dô swuoren si die vriuntschaft,
diu hete grôze kraft
unde niemer mê zebrochen wart
unz an ir beider hinvart.
man hiete in vürbaz êrlich,
lêrt in den glouben gerlich,
wie ez solde dienen gote;
daz lernte ez ân allen spot.
