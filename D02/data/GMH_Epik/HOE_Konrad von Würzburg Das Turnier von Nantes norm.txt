Ein künec was in engellânt,
der lûter lop mit vrîer hant
rîlîche ervorhten haete.
er was getriwe unde staete,
gewaltic edel unde rîch,
ez lebete niender sîn gelîch
in maneger lânde kreizen.
rîchart was er geheizen,
unde lag an im hêrlîchiu zuht.
sîn lop kund er ân alle vluht
mit ganzer tugent mêren.
des wart mit hôher êren
vil manec zunge gihtec:
durliuhtec unde dursihtec
was sîn küneclîcher prîs.
er bluote sam ein rôsenrîs,
wand er mit sîme schilte
schuof unde mit sîner milte
daz man im wirde muoste jehen.
dâ von wart sît noch ê gesehen
nie künec alsô tugenthaft.
ellende unde arme ritterschaft
mit rîchen gâben er beriet,
unde wart von sîner hovediet
zeimâl des willen überstriten,
daz er nâch sîner tugent siten
niht solde milticlichen leben.
durch êre lîhen unde geben
het er ein jâr versprochen:
daz wart von im gebrochen
unde übergangen harte sît.
nôthafte rîter zeiner zît
in bâten sîner stiure.
dô sprach der vil gehiure,
daz si vür sînen schoenen sal
gewâpent quaemen überal,
swenn er ob tische saeze,
unde ein gestürme raeze
mit strîte erhüebe an sîn tor:
sô würfe er ab dem hûse enbor
mit silber unde mit golde zin.
dô quâmens eines tages hin
mit harnasch an die porten sîn.
des wart vil hôher milte schîn
getân von im geswinde.
er sprach ze sîm gesinde:
 <ich bin besezzen hie mit her,
nû hân ich zît daz ich mich wer,
wil ich der sorge entwischen>.
hiemite er von den tischen
sprang in ein venster al zehant.
swaz er des mâles drinne vant
von kostbaerlichen vazzen,
daz warf er an die gazzen
den gernden algemeine.
guldîne köpfe reine
unde manec schüzzel silberîn
wart von der milten hende sîn
geworfen ûf die ritterschaft,
diu noetic unde kumberhaft
sîner helfe gerte.
rîlîche die gewerte
der künec vil bescheiden.
sus kunde er sînen eiden
nâch ganzer tugent lône
gelüppen harte schône.
Dô wart an im bewaeret wol
daz man den wilten kûme wol
ûz edelm muote bringen.
swer in mit râte twingen
wil ûz sîner vrîen art,
weizgot der leidet im die vart
die vrîez herze triutet.
swie vil man gebiutet
daz er unmilticlichen lebe,
sô wirt gevellet doch sîn gebe
rîlîche ûf alter unde ûf jugent.
in lêret angeborniu tugent
daz er ûf êre warte.
daz edel muot unarte,
deist gar ein ungehoeret dinc.
dâ von rîchart der jungelinc
mit durnehtiger tugent rât
êr unde milticlîche tât
bî sînen zîten nie verbar.
er gab unde gab unde gab et dar
mit ellentrîchen handen.
ez wart in engellânden
sô kürlich rîter nie geborn:
sîn dinc was allez ûz erkorn
mit hôchgelopter werdekeit.
er vuor turnieren unde reit
nâch âventiure in manec lânt,
unde wart ie mê dâ von bekant
der beste an beiden sîten.
Nû quam ez zeinen zîten,
daz ein turnei hin geleit
durch schoene vrouwen vil gemeit
wart ûf den plân ze nantheiz.
dâ von er sich des harte vleiz
daz er mit êren quaeme dar.
vil manec schoene nam des war:
daz was der êren widergelt.
manec keiserlich gezelt
von purpur unde von sîden gleiz.
herberge wart ze nantheiz
enphangen hêrlîch unde wol,
diu stat der ritterschefte vol
des mâles wart geschouwet.
dô was der plân betouwet
von des meien süezekeit,
gras unde bluomen an geleit
het er nâch wünniclicher art.
von engellânde rîchart
wolt êre dâ beherten:
mit hundert schiltgeverten
quam er ze nantheiz în geriten;
die vuorten kleider an gesniten
von vrischem baldekîne,
diu wâren mit hermîne
vil kostberlichen underzogen.
Ûf disen turnei quam geflogen
künec unde vürsten wunder,
unde wâren hêrren drunder
mit liehten massenîen.
herzogen unde vrîen,
sarjande unde edel dienestman,
die quâmen dar, wand in began
dô wirde unde êre nâhen.
vier tûsent rîter gâhen
sach man ûf die plâniure.
durch lobes âventiure
huop sich ein vesperîe grôz,
der manec rîter wol genôz
mit lûterlicher werdekeit,
der ûf den plân geblüemet reit
unde dâ vermezzenlichen stach.
hei waz man schefte dô zebrach
mit ellenthaften handen!
rîchart von engellânden
justierte werdiclichen dâ.
Von golde in eime schilte blâ
vuorte ein grâve ein eberswîn:
den valte er mit der hende sîn
geswinde zuo des plânes habe.
darnâch gestach er einen abe
mit sîner ellentrîchen hant,
der was nâch prîse dar gesant
von sîner vrouwen ûzerkorn.
ein edel barûn hôchgeborn
was der wandels vrîe,
wer quam von normandîe
gestrîchen zuo dem plâne:
gotfrit hiez er von gâne
unde het wol zweier manne kraft.
kein rîter schein als ellenthaft
der in getörste dâ bestân.
er reit justieren ûf den plân
umbe ein ros guot unde starc
unde umbe silbers hundert marc,
daz guot waer unde loetec.
er was ein man vierschroetec
mit einer wîten brüste,
er haete zuo verlüste
gefrumet manegen rîter.
er dûhte sich gar bitter,
unde wart iedoch bestanden.
rîchart von engellânden
justierte mit im an der zît.
si wurden beide widerstrît
hêrlichen unde wolbereit.
gotfrit der vuorte ein wâpencleit
ûz vrischem purpur wol gesniten.
von sîden guot was ez gebriten
nâch hôher wirde ruome.
gel sam ein ringelbluome
sîn kleit geverwet dûhte;
darûz vil schône erlûhte
vil manec swarzer steinboc,
der ûf deck unde ûf wâpenroc
von zobel schône was geleit.
ze strîte quam er wolbereit,
als noch die besten gerne tuont.
eins bockes houbet schône stuont
mit eim gehürne guldîn
ûf dem rîlichen helme sîn.
alsus quam er ze velde
in ritterlicher melde
mit ellenthaften handen.
wie der von engellânden
gezieret waere bî der stunt,
daz wirt iu durch mînen munt
reht unde wol hernâch geseit.
er vuorte ein rîchez wâpencleit,
daz müget ir selbe wizzen.
si beide sich dâ vlizzen
ûf ritterlîche wirde:
mit edels herzen girde
zesamne si gesprancten,
diu sper si vorne sancten
unde liezen schenkel vliegen.
sus vuorens âne triegen
ûf unde nider harte wol.
si trâten mit den vüezen hol
den stegereif ze wunsche gar,
den rossen beiden bluotgevar
die sîten schînen von den sporn.
si wolten prîs gar ûzerkorn
bejagen unde erîlen.
gelîch zwein doners pfîlen
gesnurret quâmen si dâher.
die schefte brâchens unde diu sper
ze stücken unde ze schivern sâ.
rîchart gotfriden traf aldâ
dâ man den helem stricket,
daz er zehant genicket
wart ûz dem satel hinder sich,
unde in der ungefüege stich
mit kraft unde mit gewalte
zuo der plânîe valte.
Seht alsô quam ze prîse
von engellânt der wîse,
wand erz mit sîner kraft gewan.
dâ was vil manec werder man
der wol nâch hôhem lobe streit.
doch was sîn ganziu werdekeit
durliuhtic vor in allen,
durch daz gotfrit gevallen
was zuo der heide grüene;
er dûhte sich sô küene
daz er vil lobes an im ervaht.
die rîter schiet diu vinster nacht
mit ir künfte von dem plân.
ez haete maneger wol getân
des ich niht kan genennen.
wie möhte ichs alle erkennen
die dâ nâch prîse rungen!
si kêrten unde drungen
in die stat ze nantheiz,
dâ sich vil maneger inne vleiz
rîlicher koste durch die nacht.
sich huob dô giuden unde braht
in den herbergen überal.
si triben hovelichen schal,
die werden geste widerstrît,
biz gein der schoenen tagezît.
Des morgens dô diu sunne
mit lûterlicher wunne
den grüenen plân gezierte
unde ûz dem himel smierte,
der vîn was unde lâsûrblâ,
dô wart gesungen schiere dâ
mit vlîze ein schoene messe
der ritterlichen presse,
der muot sich wolte ergeilen.
darnâch man solde teilen
den wünniclichen turnei:
man schiet die ritterschaft enzwei,
sô daz rîchart von engellânt
sich eines teiles underwant
unde wolte sîn ir houbetman.
er haete sich genomen an
daz er bî der selben zît
den turnei müeste zeinersît
halten unde sîn solde pflegen.
dô quam vil manec kürlich degen
an sîne parte hîn gezoget.
Sô nam der kerlingaere voget
daz ander teil in sîne wer.
er brâhte durch rîlîche zer
vil goldes dar in malhen.
swaz rîter dâ von walhen
unde hôchgenanter liute was,
die zôch er an sich unde las
mit williclichem muote,
mit dienestlicher huote
sîn vlîz der pflegen wolte.
welsch unde tiusch dâ solde
einander widerwertic sîn.
dô wart gelîchteilunge schîn,
wan si begerten harte
daz ietweder parte
zweitûsent rîter an sich züge.
Nû si geteilet âne trüge
ze rehte wurde under in,
dô kêrten sâ zehûse hin
die rîter algemeine
unde âzen ouch ein kleine,
als in daz was gebaere.
darnâch die geste maere
begunden sich bereiten:
si wurfen unde leiten
diu rîchen wâpencleider an.
dô wurden ros beid unde man
vil schiere bî den zîten
bedaht ze beiden sîten.
Von engellânt der küene
zuo der plânîe grüene
zogete mit den sînen.
man sach hêrlîche erschînen
sîner wâpencleider wât.
er vuorte ein liehten cyklât,
der mit golde was gebriten,
darûz sîn wâpenroc gesniten
unde sîn covertiure was.
man vuorte vor im ûf daz gras
gar einen tiurlichen schilt.
der was sô rîch daz mich bevilt
der manecvalten koste sîn.
mit golde rîch von arâbîn
was im sîn velt bedecket,
unde wâren drîn gestrecket
entwerhes drî lêbarten.
der glaste muoz ich zarten
unde ir gezierde reine.
si kunden von gesteine
durliuhten unde durschînen,
unde wâren ûz rubînen
nâch hôher wirde lône
geleit zeinander schône.
Die schar der künec vuorte,
den laster nie beruorte
noch keiner missewende râm.
er het der êren tiuren krâm
in sînes herzen arken.
der künec von tenemarken
geteilet was in sîne schar:
durch daz sô wart er wünnevar
gesant mit im ze velde,
des wâpencleit ich melde
durch sînen wünnebernden schîn.
er wolte ein vrouwenritter sîn:
durch daz er het an sich geleit
ein alsô rîchez wâpencleit,
daz worhte man ze kriechen.
reht als die waehen ziechen
was ez mit golde wol durnât.
ez was ein rîlich blîât,
der zweier hande varwe erschein:
sich kunde an im wol underein
rôt unde grüene mischen,
unde was darûf enzwischen
zernaejet wol zam unde wilt.
ûz einem purpur ûf den schilt
was ein rîchez dach geleit;
ouch schein deck unde wâpencleit
in küneclicher wîse
gesniten wol nâch prîse.
Seht alsus quam der werde tene,
mit minnicliches herzen sene
von wîbes hant gegestet,
unde wart diu heide erglestet
von sînen liehten rotten.
Der künec rîch von schotten
was in der selben parte,
die wol mit kraft bewarte
der werde künec von engellânt:
durch daz wart er mit in gesant
ze velde bî der zîte.
er vuorte von samîte
liehtiu wâpencleider an,
darûz golt unde gesteine bran
kostbaere unde ûzer mâzen vîn.
zwivalticlicher varwe schîn
mit golde sînen schilt bevienc.
ein rant geblüemet drumbe gienc
sô rôt als ie kein rôse erkant.
ouch was enmitten ûf den rant
geleit ein guldîn strickelîn.
die bluomen sach man ûz unde în,
die von dem rande lûhten
unde alse liljen dûhten
gestellet an ir bilden.
der schilt mit einem wilden
löuwen stuont verdecket,
der was in golt gestrecket
unde lûhte von rubînen rôt.
er bar den ougen unde bôt
tiurlichen schîn ze solde:
man sach in ûf dem golde
glenzieren missewende vrî.
Der edeln künege wâren drî
die sus ze velde kêrten
unde dise rotte mêrten
hêrlichen unde schône.
ein wolgesteintiu krône
zierte ir iegeliches helm;
von in dâ stoup unde melm
der heide muoste wahsen.
Der vürste rîch von sahsen
ze velde ouch in der rotte quam,
des wâpencleider wünnesam
von glânzer sîden glizzen.
er haete sich geflizzen
ûf ein ritterlîche tjost.
gebriten was von rîcher kost
in sîn gewant zam unde wilt.
der herzog ein tiuren schilt
von zweier varwe stücken
vür sich begunde drücken
nâch ritterlichem rehte.
sîn halbez teil strîtfehte
von zobel unde von golde was;
daz ander teil, als ich ez las,
erschein durliuhtic wîz hermîn,
unde was von rôten kelen drîn,
geleit ein halber adelar.
der vürste wolgezieret gar
ûf sîme glânzen helme kluoc
ûz einem pfâwen zagel truoc
zwô wünniclîche stangen,
bestecket unde behangen
mit golde lieht unde edele
biz an die zwêne wedele
der pfâwenspiegel viderîn,
die glânzen wünniclichen schîn
ûf die plânîe bâren.
die stangen beide wâren
ûf den helm durch liehten prîs
geschrenket schône in kriuzewîs.
Sus quam der herzog ûzerwelt
von sahsen als ein kürlich helt
gezieret wol in vürsten wîs.
Von brandenburc der markîs
wart in der selben schar bekant:
er vuorte ein stehelîn gewant,
daz lûter als ein spiegel schein.
den lîp het er unde ouch diu bein
mit liehten ringen wol bewart.
ein kursît blâ von rîcher art
vuort er von baldekîn darobe.
nâch eines werden vürsten lobe
gezieret was er vaste gnuoc:
den schilt den vuorte er unde truoc
verdecket mit hermîne,
darûz mit tiurem schîne
ein glânzer adelar sich bôt,
der was von liehten kelen rôt,
unde schein daz velt wîz als ein snê.
geriten quam er ûf den klê
unde zuo des plânes melme
mit eime tiuren helme,
den zwêne vlügel zierten;
die glizzen unde smierten
ûz einer swarzen varwe:
sô sêre unde alsô garwe
daz nie sô vinster wart kein bech.
der marcgrâv edel unde vrech
alsus ze velde wart gesant.
Der marcgrâv ûzer missenlânt
quam alsam die werden tuont.
ein stange ûf sîme helme stuont
rîlich von pfâwen viderîn.
daz kleinoet edel unde vîn
sach man dâ verre glesten.
der stil biz an die questen
bewunden was mit golde,
nâch hôher wirde solde
enmitten gienc darümbe
ein schîbe diu mit krümbe
die liehten stangen dâ beslôz.
von silber was si niender blôz,
wan si verdecket was dâmite.
er quam nâch eines vürsten site
der wolgezieret dûhte.
sîn schilt guldîn erlûhte,
dâmite er wolgeblüemet reit,
unde was ein löuwe drûf geleit
von zobel swarz alsam ein kol.
bereit quam er ze velde wol
unde vuorte liehten purpur an.
von missenlânt der werde man
nach prîse wolte ringen.
Der lântgrâv ûz düringen
quam dar in liehtem schîne:
mit vrischem baldekîne
was er unde ouch sîn ros verdaht.
er vuorte ein wâpencleit geslaht
unde einen schilt von lâsûr blâ.
darûz sach man glenzieren dâ
einen löuwen vîentlich.
der het darîn gestrecket sich
vil gar nâch sîme rehte;
rôt unde wîz strîfehte
was er von hermîn unde von keln.
sîn schîn liez sich dâ niht verheln
an dem vil hôchgebornen.
sîn helm was mit zwein hornen
gezieret wol in vürste wîs,
diu lûhten beide silbergrîs
unde haeten schône sich gebogen.
ûz in geslozzen unde gezogen
von golde löuber wâren,
diu glast der heide bâren
rîlichen unde schône,
unde mit ir klânges dône
gefröuten maneger muoter kint:
sô sich geruorte ein kleiner wint,
sô klungen si ze prîse
in maneger hande wîse.
Alsus quam der lântgrâve dar
unde vuor ouch in des küneges schar
rîchardes dâ von engellânt.
Der vürste wert von brâbant
quam dar als im gezaeme was.
man sach in kêren ûf daz gras
mit eime tiuren schilte gar,
der schein von zobel swarzgevar,
unde was nâch hôher werdekeit
ein guldîn löuwe drûf geleit,
der gab der heide liehten schîn.
mit wâpencleiden sîdîn
zogt ûf diu plâniure
von kleven der gehiure,
ein grâve missewende bar,
mit eime schilte wîzgevar,
der was mit hermîn überspreit.
ein ander schilt was drîn geleit
der ûzer glânzen kelen rôt
vil liehten glast den ougen bôt.
Die edeln hêrren ûzerwelt
unde ander manec kürlich helt
der namen ich gedenke niht,
ze velde brâhte in dirre pfliht
von engellânt der vürste rîch.
Darnâch mit rotten wünniclich
ûf disen turnei quam gezoget
der werden kerlingaere voget
reht als ein rîcher künec tuot.
er vuorte wâpencleider guot
von glânzer sîden reine,
darûz golt unde gesteine
der heide engegen spilte.
er vuorte an sîme schilte
durch hôher werdekeite schîn
vünfzehen liljen guldîn,
die glizzen wünniclichen dâ.
von orient safîre blâ
den plân mit glaste zierten,
darûz die liljen smierten
schôn unde lobelîchen gar.
Ze velde zogte an sîner schar
der werde künec von spangen;
dez lîp was umbevangen
mit purpur edel unde vrisch,
darîn der vogel unde der visch
geleit rîlichen dûhten.
ûf sîme schilte erlûhten
vier stücke, als im daz reht gebôt:
zwei wâren wîz, zwei wâren rôt,
unde liezen sich dâ melden.
in den zwein rôten velden
geleit alsam ein lieht rubîn
zwô bürge wâren guldîn,
dô sach man ûz den wîzen
dâ zwêne löuwen glîzen,
die lûhten swarz reht als ein brant.
gewieret was des schiltes rant
mit liehtebaeren grimmen,
als ob die löuwen krimmen
an vüezen unde an tâpen.
diz sint des küneges wâpen
dâmite er was gezieret.
nû stuont der schilt gevieret
nâch kostbaerlichem vlîze
mit rôte unde ouch mit wîze
unde underbriten swarz unde golt.
er was den êren alsô holt
daz er die schande algar verswuor.
Der künec von navarre vuor
ouch in der samenunge.
den prîset wol mîn zunge
vür einen rîter lobesam,
wand er ze velde schône quam
mit wâpencleide sîdîn.
enmitten ûz dem schilte sîn
gleiz ein lieht karfunkelstein,
der verre zuo dem plâne schein
durch werden küneclichen prîs.
von dem in eines sternen wîs
guldîne strîme giengen,
daran von golde hiengen
bisande michel unde breit,
die wâren ûf den schilt geleit,
der von rubînen lûhte rôt.
dem künege sîn gewalt gebôt
daz er dâ rîlich wart erkant,
wande er haete in sîner hant
navarre unde ouch schampanje.
Ein hêrre von britanje,
der einer grâvschefte wielt,
mit lobe sîne stat behielt
unde sîner edelkeite reht.
blânc unde rôt schâchzabeleht
wart sîn glânzer schilt gesehen.
ein ort lie sich darinne spehen
daz was mitalle wîz hermîn,
darûz die kleinen zegellîn
des hermelînes lûhten,
diu swarz geverwet dûhten
alsam ein schînât unde ein kol,
unde ûf daz ort gesprenget wol
beide wider unde vür.
der schilt nâch edels herzen kür
vil schône was gewieret.
der hêrre alsô gezieret
ze velde kunde swingen.
Der vürste von lutringen,
ein herzog aller schanden bar,
der vuor ouch in der selben schar
gezieret wol durch êren solt.
ûz sîme schilte erlûhte golt,
daz in bedahte unde umbevienc.
entwerhes von dem orte gienc
biz an die spitze ein rôter strich;
der liez von kelen schouwen sich
unde lûhten ûz im wandels vrî
snêwîzer adelaren drî,
die glizzen von hermîne blânc.
nâch hôher werdekeite ranc
der edel unde der klâre.
Ein grâve wert von bâre
lie sich in dirre parte sehen
sô daz man im begunde jehen
durliuhticlicher êren dâ.
den schilt vuort er von lâsûr blâ
geverwet unde verdecket,
unde wâren drûf gestrecket
von golde zwêne vische.
dâ bî mit undermische
lag drinne manec kriuzelîn,
daz ouch erlûhte guldîn
unde ûz dem blâwen velde schein.
sus wart gezieret âne mein
der hôchgeborne vranzeis.
Dar quam der grâve rîch von bleis
geblüemet hêrlich ûf daz gras.
sîn schilt mit siben strîchen was
vil wol bedecket überal,
die durch in giengen hin zetal
als in diu wâre schult gebôt.
von kelen viere wâren rôt,
unde wâren drî vêch unde bunt.
der schilt der heide zaller stunt
gap liehten unde tiuren schîn.
entwerhes durch die breite sîn
gestrecket was mit solde
ein stücke lieht von golde,
in dem die siben strîche
dâ giengen wünnicliche
darinne gein der spitze.
mit rîcheit unde mit witze
gezieret quam der grâve wert.
sîn herze daz het ie gegert
vröud unde spilnder wunne.
Der herzog ûz burgunne
gezieret quam zer heide
mit eime wâpencleide
daz lûhte wünnicliche.
sehs ûzerwelte strîche
den schilt sîn überviengen
unde von sîm orte giengen
schôn unde lobelîchen dâ.
drî wâren guldîn unde drî blâ
von lâsûr edel unde vîn.
der schilt het einen liehten schîn
unde einen glast vil wünnesam.
Von arteis der grâve quam
ze velde werdiclichen dâ.
den schilt vuort er von lâsûr blâ,
unde was geströuwet wol darîn
vil manec lilje guldîn,
die glizzen wünniclichen hie.
den schilt ein rant al umbevie
von kelen rôt geverwet.
der hêrre was gegerwet
in wünniclîchiu wâpencleit.
Von nervîs der grâve reit
ze velde lobelichen gar,
unde vuor ouch in der selben schar
daz von dem rosse gienc der rouch.
der strîche sehse wâren ouch,
die an dem schilte viengen an
unde wünneclichen lâgen dran
durch hôher werdekeite solt:
drî wâren durliuhtic golt
unde drî sô rehte lâsûrfîn
daz si niht blâwer kunden sîn.
Die edeln hêrren vollebrâht
der wâpencleit ich hân gedâht,
die quâmen sus gezieret dar
in dirre zweier künege schar
die des turneies pflâgen
unde wider einander wâgen
mit lîbe unde ouch mit guote sich.
vier tûsent rîter lobelich
die wâren mit in wol bereit,
der zimier unde der wâpencleit
ich muoz verswîgen unde verdagen.
solt ich ir aller namen sagen,
der rede würde ein wunder.
der tiursten hân ich drunder
mit worten iuch bescheiden,
unde von ir wâpencleiden
geseit daz beste daz ich weiz.
Der wîte plân ze nantheiz
der wart geblüemet mit den scharn.
si quâmen ûz der stat gevarn
als engel wolgezieret.
in wart getambûrieret,
geschellet unde gephîfet.
dâ von der muot begrîfet
vröud unde rîcher wünne spil;
des wart gehoeret alzevil,
dô si ze velde quâmen.
si zogten ûf den sâmen
in zwein kürlichen parten.
irn schouwet in den garten
ze meien niht sô manege bluot,
sô maneger hande varwe guot
von ir gewaepen lûhte.
der plân beschoenet dûhte,
alsô gleiz bî den zîten
daz velt ze beiden sîten
von golde unde von gesteine.
die glânzen helme reine
unde daz erwelte stahelwerc
erlûhte dô tal unde berc
mit sîme tiuren glaste.
diu sunne schein sô vaste
unde alsô lûterlichen dran
daz von ir beider schîne enbran
der plân unde daz gevilde.
vil manec wunder wilde
sach man die decke zieren.
zahî waz von zimieren
dâ lûhte spaeher dinge!
dâ glizzen liehte ringe
unde manec edel sîde drobe;
die schar nâch hôher wirde lobe
zesamne sich dâ wurren.
man hôrte banier snurren
als ûf dem sê ein segeltuoch
unde als ein rôt daz in den bruoch
der wint mit sturme neiget.
hie wart ein tjost erzeiget
unde ein hurtieren ritterlich.
ûf unde ze tal begunde sich
vil manec schenkel biegen.
bî snellen rossen vliegen
sach man dâ ritterlîchiu bein,
dô sich begunden underein
die schar mit nîden werren.
grâzieren unde scherren
diu ros man hôrte lûte.
den bluomen unde dem krûte
geschach dâ von ir loufe wê.
dô muoste vîl unde klê
von justieren dorren.
schar under schar geworren
ûf der vil hurticlichen vart
mit rehter ordenunge wart.
Hie wurden ros gehouwen
daz in daz vel betouwen
begunde von dem bluote rôt,
daz in durch grimmiclîche nôt
ûz sîten wart gedrungen.
rîlîche quam geswungen
ein rotte her diu ander hin.
ez galt der turnei under in
reht als der man ze velde vuor;
der wint durch eines kornes vluor
sô tobelichen nie geswanc,
sô balde durch die rotte dranc
rîchart von engellânden.
mit rosse unde ouch mit handen
macht er im selber wîten rûm,
er spielt die schar alsam den schûm
ein kiel zertrîbet ûf dem mer.
sich huop von ritterlicher wer
vil hurticlich gedrenge.
nû wart ir gnuogen strenge,
dô sich die rotte vlâhten;
nâch hôhem prîse vâhten
diu tiuschen unde die walhe.
vil manic rîchiu malhe
wart guotes îtel von der kost,
diu dâ vertân wart an der tjost
von den zwein samenungen,
die vîentlichen drungen
zesamen ûf den orsen vrevel,
als under warf der sîden wevel
sich wirret von den kammen.
dô sprungen viures vlammen
ûz helmen alsô grôze
als ûf dem anebôze
die gneiste von dem îsen;
golt unde gesteine rîsen
begunde nider ûf den plân,
dô mit den swerten wart getân
darûf sô manec grimmer slac.
mit nîde man turnierens pflac,
als ob ez waere ein herter strît.
golt sîde silber unde samît
erlûhte wünniclichen dâ.
rôt unde gel, grüen unde blâ
ir wâpencleider glizzen,
diu sich von slegen rizzen
unde von den swerten bitter.
dâ reit vil manec rîter
gezieret als ein engel.
dâ huop sich grôz getengel
ûf der plâniure ringe,
als man dâ pfenninge
vil unde wunder slüege.
dâ wart ein ungefüege
unde ein getriwelicher schal,
daz in den wolken widerhal
der swerte vîentlicher dôz.
manegen hurtebaeren stôz
enphiengen dâ ros unde man,
die undersich dar unde dan
begunden ziehen ûf der wisen:
der eine den der ander disen
bî sîme zügel schiere greif.
dô wart vil manec stegereif
erlaeret unde satelboge.
Von sahsenlânt der herzoge
wart ûz mit sîme zoume
gefüeret zeinem boume
der ûf dem anger bluote,
dâ sich der wolgemuote
vil wackerlichen werte.
ûf in sluog unde berte
der künec wert von spangen.
dô haete in umbevangen
der grâve rîch von bâre:
die stunden im ze vâre
unde manec rîter küene.
ûf der plâniure grüene
wart von in ein gestürme,
als ob die binenwürme
sturmten umbe ein honicvaz.
nû werte er sich, geloubent daz,
ir aller wol mit vrîer hant:
als ob dâ stüende ein steines want,
alsus enthielt er under in
unde leit von slegen ungewin.
Man sluog ûf in dâ sunder twâl:
mit scharphen swerten liehtgemâl
wart ûf in sô gekemphet
daz im dâ von gestemphet
die ringe wurden in daz vel.
gesteine unde ouch des stoubes mel
umb in ein vinsternisse wap,
in dem enthielt er unde gap
den widersachen swaeren zins.
er was noch herter denne ein vlins
an ritterlicher degenheit.
Nû daz er in der noete streit
unde alsô was bestanden,
dô wart von engellânden
rîchart der swaere sîn gewar.
sîn wâpencleit durliuhtic gar
ersach der künec reine
mit golde unde mit gesteine
glenzieren durch des stoubes melm,
wand er bekande sînen helm
bî zweier stangen solde
bewunden wol mit golde,
darûz man dô sach glesten
zwô spiegelliehte questen,
als iu dâ vorne wart gezelt.
unde dô von engellânt der helt
den hêrren in den noeten sach
unde er sîns herzen ungemach
alsus begunde schouwen,
dô wart sîn ros gehouwen,
ze beiden sîten sêre:
mit sneller umbekêre
quam er dâhin gerennet
dâ sîn gesiht erkennet
den vürsten het ûz sahsenlânt.
sîn lop begunde er al zehant
an hôhen êren ûfen,
unde stiez ûf einen hûfen
mit sîner hurticlichen vart
vil manegen helt von rîcher art
der umbe den herzogen hielt.
die schar zecloup er unde zespielt
dâmite er was beslozzen.
er quam durch si geschozzen
mit snelliclicher île,
gelîch dem doners pfîle
der schiezen kan durch einen boum.
den helt von sahsen in den zoum
gevangen het der rîter:
dem wart mit slegen bitter
sô nôt unde alsô wê getân,
biz er den zügel muoste lâzen
geswinde ûz sînen handen.
rîchart von engellânden
sluog im dâ starke biusche.
vil kumberlich geriusche
begunde et aber wahsen.
rîchart unde der von sahsen
mit nîde sich dâ werten,
verhouwen unde verscherten
sach man si liehte schilte.
von engellânt der milte
spaen unde ringe sâte.
sô balde nie gemâte
die bluomen unde daz gras ein meder,
sô vaste er îsen unde leder
verschriet mit sîme swerte.
vil schaden er gewerte
den künec rîch von spangen.
er het in nâch gevangen
unde ûz gefüeret durch den melm.
den liehten unde den glânzen helm
wolt er im abe würgen.
mit löuwen unde mit bürgen
sîn ganzer schilt gezieret was,
der wart ze stücken ûf daz gras
gevellet unde gerêret.
rîchardes lop gemêret
wart mit hôher werdekeit.
doch wizzent daz er drumbe leit
vil kumberlicher swaere:
er wart ein martaere
nâch reiner tugent lêre.
des mâles dâ umb êre
huop sich ein grôz malîe.
ûf in wart ein störîe
gedrücket unde ein punder.
Dâ was der herzog under
geheizen von lutringen.
mit vürstelichen dingen
der helt geblüemet quam gevarn.
ein rôter strîch mit wîzen arn
in golde zierte sînen schilt.
sîn ros vuor sam ein snellez wilt
mit sprüngen ûf der heide.
er îlte ân underscheide
zuo der patelle griwelîch.
hie wart rîchart der künec rîch
unde der von sahsenlânden
vil sêre dô bestanden
unde darnâch harter überriten.
unde dôs in disen noeten striten,
dô wart ir kumber dâ geseit.
ein cnappe von den wâpen reit
des mâles dâ kroijierende
unde manegen schilt brüevierende;
der wart rîchardes innen
unde sach in nôt gewinnen,
dâ von rief er mit schalle:
 <ir tiuschen rîter alle,
wes lâzet ir in banden
den künec von engellânden,
der aller vürsten krône treit?
sîn lîp von kumber arebeit
unde angestbaeren smerzen hât.
der im ze helfe niht enstât,
die walhe ziehent in enwec.
ir vürsten edel unde kec,
lâzent in niht vüeren in ir vride!
ûf sîniu küneclîchiu lide
wirt alze vil gedroschen.
der tiuschen prîs erloschen
ist an êren hiute,
gesigent welsche liute
an dem rîchen künege wert,
des herze milte gert>.
Die tiuschen von den worten
die wurden zallen orten
sêr ûf die walhe enbrennet.
des quam ir gnuoc gerennet
zuo dem von engellânden.
der herzog ûz brâbanden
begunde im ouch ze state komen.
dâ wart ein turnei hin genomen
daz vor sô herter nie geschach.
ir wâpencleider man dô sach
den plân geswinde erreichen.
dâ schein des vürsten zeichen
ûz brandenburc von kelen rôt,
ûz dem sich dâ ze schîne bôt
der adelar snêwîz hermîn.
dâ gab ouch liehtebaeren schîn
von brûneswîc des hêrren schilt,
dâ zwêne löuwen ûf gezilt
von golde wâren in ein velt,
daran vil hôher koste gelt
von rôten kelen was erkant.
dâ gleiz des helm ûz dürengenlânt
mit den zwein hornen silberîn,
diu gâben lûterbaeren schîn:
si lûhten unde klungen.
sô wol der mînen zungen
daz si ir lobes niht bevilt!
man sach des mîssenaeres schilt
von golde lieht dâ glîzen wol,
darûz geverwet als ein kol
ein löuwe swarz von zobel schein.
hie wart eht aber underein
schar under schar geflohten
unde hôhez lob ervohten
mit ellenthaften handen.
swaz von der werlte lânden
was guoter ritterschefte iesâ,
die quâmen zuo einander dâ:
von dem huop sich ein michel stoup.
dâ vielen rîter als daz loup
von dürren boumen rîset.
rîchart wart dâ geprîset
vür manegen êregernden man:
ahtzehen ros er dô gewan
mit sîner hant aleine.
von brandenburc der reine
unde ouch der missenaere
vil rosse machten laere,
wan si dâ wurfen manegen abe.
dô wart enbloezet sîner habe
vil manec werder vranzeis.
hei was ûf der plâniure reis
gesteines unde goldes!
owê waz rîches soldes
verdarp von hôher koste dâ!
der samît rôt grüen unde blâ
wart sêre dâ zerizzen,
diu zimier dâ glizzen
von wünniclicher varwe,
diu wurden alle garwe
zefüeret ûf den helmen.
von lûter stimme gelmen
huop sich dâ wüefen unde braht.
dô wart mit stoube alsô verdaht
diu sunne liehtebaere,
als ob gegangen waere
dafür ein wolken tunkel.
smaragden unde karvunkel,
jachande unde krisolîten,
die wurden bî den zîten
getengelt ûz den schilten.
turnierens vaste spilten
die rîter dâ mit vrîer hant.
der werde künec von engellânt
enphienc dô hôher êren hort:
der eine hie der ander dort
begunde im sicherheite jehen.
Ouch wart in prîse dâ gesehen
der künec von tenemarken:
der schuof mit sîner starken
unde hêrlichen mannes kraft
daz in der werden ritterschaft
sîn hôhez lob durliuhtic schein.
er vuorte manegen rîter hein
vür sîner letze barre.
der künec von navarre
gezoumet wart von sîner hant.
hie wart ein grôz malîe erkant
unde ein gestoeze griwelich.
nû < slahâ slah!> nû < stichâ stich!>
mit nîde wart gedrungen.
diu swert dâ lûte erclungen
unde glânzer schilte bôzen.
der eine kunde stôzen,
der ander hurticlichen dranc,
der dritte vîentlichen ranc,
der vierde grimmiclichen zôch,
der vünfte snelliclichen vlôch,
der sehste balde jagte,
der sibende tiure klagte,
der ahte sich dâ vröute,
der niunde sêre dröute,
der zehende kunde vlêhen.
man lêch dâ strengiu lêhen
ân aller slahte bürgen.
helm ab den köphen würgen
begunde manec kreftic hant.
hie wart gerüefet < engellânt!>
sô wart < vrancrîche!> dort geschrît.
ûz eime schimphe wart ein strît
gemachet bî den stunden.
von rîchart überwunden
wart alsô der turnei,
daz man sîn lop sprach unde schrei
beid offen unde stille.
seht wie der kocadrille
ûz eime rôre springe
unde schâf ze noeten bringe
swâ man si weidet bî dem mer,
alsus geschuof mit sîner wer
der künec daz in vreise
bequâmen die vranzeise.
Ouch het ez maneger ûf dem plân
sô rîlich unde sô wol getân
daz er geblüemet wart mit lobe:
iedoch sô vuor in allen obe
rîchart an sîner werdekeit.
swaz er mit sîner hant erstreit
ross unde guoter dinge,
daz gab er ûf dem ringe
den cnappen algelîche,
die von den schilten rîche
unde von den helmen sprâchen:
dâ von si niht zebrâchen
sîn lop noch sîne wirde.
mit edels herzen girde
kroijiertens ûf in alle
unde riefen dô mit schalle
gelîche unde algemeine:
 <von engellânt der reine
der ist ein vürste zeinem man!
hurtâ hurt! wie wol er kan
nâch hôhem prîse dringen!
wie kan er hêrre ringen
nâch êren manecvaltec!
kein sperwer sô gewaltec
wart nie der kleinen vogellîn,
als er der ritterschefte sîn
wil unde mit sîner hende mac.
sûsâ wie lît rîch bejac
versigelt hiute in sîner hant!
ahtzehen ros hât er gesant
von der plâniure velde.
mit hôher wirde melde
sol man kroijieren sînen lîp.
vür zucker möhten in diu wîp
durch sîne vrîheit niezen,
sît daz in niht verdriezen
mac êren unde tugende
dâher von sîner jugende>.
Alsus wart er geprîset:
sîn name uns des bewîset
unde sîn durliuhticlicher schîn.
daz schuof er mit der milte sîn
unde mit rîlicher hende.
genomen het ein ende
der wünnicliche turnei.
sîn kraft diu spielt die wirde enzwei
der wider sachen ûf dem plân:
si wurden alsus în getân
daz si verlust dâ nâmen
unde zeinem valle quâmen
an wertlichen êren.
rîchart begunde kêren
mit hôhen êren in die stat.
swer in dâ pfantloese bat
unde sînes guotes gerte,
rîlîche er den gewerte:
rîter unde varnde diet
mit hôhen gâben er beriet,
unde alsâ von dannen
mit allen sînen mannen.
