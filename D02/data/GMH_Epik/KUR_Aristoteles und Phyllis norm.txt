 
Aristoteles unde PHYLLIS 
In kriechen was gesezzen ein künec vil vermezzen, der was genant pfilippus; daz maere seit uns alsus, daz er gewaltic waere; milte unde êrbaere was er alliu sîniu jâr . an lîbe, an muote unde an gebâr nâch wunsche was er vollekomen, vor andern künegen ûzgenomen an gewalt unde an rîcheit, als uns diu âventiure seit . der selbe künec het ein wîp, diu was sô schoene, daz nie lîp schoenre an wîbe wart gesehen; des muosten alle die jehen, die si ie gesâhen, die verren unde die nâhen . diu was, als uns daz maere seit, ein bluome reiner wîpheit unde ganzer tugende ein adamas unde lûter als ein spiegelglas vor wandel unde vor missetât, als noch maneger vrouwen herze stât . 
Dem künege unde der künegîn verlêch got ein kindelîn, daz twanc dar nâch alliu lânt . 
Alexander was er genant, daz hôch wol geborne kint . alle die nû lebende sint, gerîhten nie sô verre, als alexander der hêrre sider tete in sînen tagen . daz kint wart, als ich hôrte sagen, schoene unde aller tugende vol . an im was, swaz man sehen sol an hôher küneges vrühte . durch kunst, durch hêrren zühte, wart daz kint ze schuole gesat . der künec im gewinnen bat einen meister, der was wîse unde gar von alter grîse: 
Aristôteles was er genant . der künec sprach: < meister, sît gemant êren unde tugende, unde macht in sîner jugende daz kint wîse unde lêret ez .> < ich tuon>, sprach aristôteles . der was sô künste rîche, daz alle diu werlt gelîche noch sîner künste lêre hât hiute unde iemer mêre . er sprach: < nâch grôzen êren wil ich daz kint lêren unde wil im geben stiure von al der âventiure, die diu werlt haben sol .> dô sprach der künec: < dar umbe ich sol unde wil iuch sicherlîche guotes machen rîche .> 
Vor des küneges palas ein schoener boumgarte was, dâvor ein hûs erbouwen wol . der künec sprach: < meister, diz hûs sol sîn iwer unde des kindes unde des ingesindes, daz ir haben bî iu welt .> dâ wart dô lânger niht getwelt, der meister nam den jungen knaben unde lêrte in die buochstaben: a b c d ê . daz tete im an dem êrsten wê, als ez noch tuot den jungen, die dâ sint betwungen mit schuole meisterschefte . daz kint gevienc mit krefte der künste von dem meister vil, wan sîn sin was âne zil gelernic unde verstanden, daz man in allen lânden sô wîsen knaben niht envant . doch wart er leider gepfant an witzen unde an sinne; daz tete diu strenge minne . 
Diu künegîn het eine maget, diu was sô schoene, sô man saget, an lîbe unde an varwe, daz man sich an ir garwe volleklîchen hete ersehen . die schoene an wîben kunden spehen, die sprâchen, daz si waere schoene unde lobebaere . si was von hôhem künne, der werlte gar ein wünne . diu süeze vröudenschouwe was der künegîn juncvrouwe unde was pfillis genant . 
Alexander wart enbrant in ir minnen glüete . verirret an gemüete wart der juncherre . er gedâhte harte verre, wie im der sorgen bürde ein teil gelîhtert würde . sîn lernen was verirret gar, er nam der juncvrouwen war: swenne er die niht ensach, sô sach man grôz ungemach an dem jüngelinge . swen nû minne twinge, der merke, wie im waere: 
Alexander, der martelaere, enweste, wie gebâren . diu minne in tûsent jâren getwanc nie sô sêre eines mannes herze mêre, als er von ir betwungen was . swâ er gestuont oder gesaz, sô was diu reine guote 
Pfillis in sînem muote . 
Diz werte alsô lânge zît, daz diu juncvrouwe sît alse dicke bî im was, daz er ie baz unde baz kam in heinlîchen mit der minneclîchen, daz si einen muot gewunnen unde nâch ein ander brunnen . er was betwungen, sî noch baz . alsô lânge werte daz, daz diu juncvrouwe zart wol an im inne wart, daz er nâch ir tobete . darnâch si im gelobete, dô er si vlîzeclîchen bat, si wolte komen an eine stat in den boumgarten, dâ wolte sî sîn warten . des kômen si beide über ein . dô wart under den gelieben zwein vriuntschaft unde triwe . in ganzen vröuden niwe wart ir minne unde ir gemach . alsô dicke daz geschach, sô si des state mohten hân . dô begunde sich des entstân der meister an dem jungen, daz im was misselungen von der juncvrouwen minne . des wart er darnâch inne unde bevant wol die wârheit . darumbe er harte sêre streit den jungen, unde morten mit slegen unde mit worten, unde huote sîn alle stunde, sô er ie beste kunde . daz half allez niht ein hâr . swen er mohte komen dar, ez waere spâte oder vruo, der lieben gienc er alles zuo unde hete mit ir guot gemach . ir beider bant vil gar zerbrach, dâmite sî gebunden wâren ze allen stunden von der strengen minne . ir herze unde ir sinne die swebeten in vröuden gar hôhe alsam ein adelar . 
Diz was dem meister harte swâr, er gienc zuo dem künege dar unde seit im disiu maere, daz der juncherre waere verirret an der schoenen . der künec begunde hoenen unde strâfen sêre dise maget . si sprach: < hêrre, waz er saget, dâ enist deheiniu schulde mite . mîn vrouwe erkennet mîne site; die sint wol sô staete,daz ich noete missetaete .>
 unde swuor dô sô manegen eit, daz diu küneginne streit selber umbe ir unschulde . dô kam si ze hulde . 
Diu wolgetâne pfillis was dâ nâch ungewis minne unde vriuntschefte . des wart ir lîp an krefte beroubet unde an vröuden bar; wanne man nam ir beider war mit der vertânen huote, daz diu reine, guote niht mohte an im gestillen ir wunden herzen willen . dô wart leider alexander . sîn herzeleit erkander, wan im sîn liep benomen was . harte zornic er dô saz an der schuolen brummende als ein ber . er want sich hin unde want sich her; er was in sîme sinne erblendet von der minne . diu sende jâmerunge vergienc ouch niht diu junge . diu klâre unde schoene wart ûzer mâzen hoene; si was mit dem selben schaden durch in, als er durch sî, beladen . diu gewaltige minne diu was ouch in ir sinne ein teil ze stürmlîche komen unde het ir mit gewalt benomen ein teil ir besten mâze . si was an ir gelâze ir selben noch der werlte mite nâch ir gewonlîchem site . swaz si sich vröuden an genam, als ir dâ vor wol gezam, daz missetet si allez dô . ir leben was gerihtet sô: si gedâhte in ir muote, diu süeze, reine, guote, wie si ir liep gespraeche, ir herzeleit geraeche, an dem meister wîse, der was von alter grîse . 
Nû merket, wie ez hier umbe ergienc: 
Pfillis, diu liehte sunne, gienc in eine kemenâte hin unde nam ein sîdîn swenzelîn unde leite ez an ir zarten lîp . daz süeze, minneclîche wîp het einen pelz darunder, der was ouch guot besunder; er gap ir sô blânken schîn unde was gar lûter hermîn . si was schoene, daz geloubet . si sazte ûf ir houbet einen zirkel von golde, der was smal, als er solde, geworht mit hôhem sinne . dô lâgen gimmen inne zwischen dem gesteine vil lieht unde iedoch kleine, die besten von dem lânde, smâragden unde jâchande, saffire unde kalzedône, unde wâren die vil schône dâ unde dar în geleit . des werkmannes wîsheit nâch rehter spaeheite nie steine baz geleite . diu schoene wol gezieret was . si nam ein liehtez spiegelglas: an lîbe unde ouch an varwe beschoute si sich vil garwe, ob kein dinc ir möhte missestân, daz bezzerunge solde hân . diu schoene was wol an geleit, als uns diu âventiure seit . 
Dâ der boumgarte was, dô gienc si vür den palas barvuoz, an den vüezen blôz . ir bein wâren wîzer dan ein slôz unde slehter dan ein kerze, blânc, ân alle swerze; diu wurden von dem touwe naz . dâ bî ein kwecbrunne was, dem gienc diu minneklîche bî vrô unde aller sorgen vrî . ir trite wâren unde ir ganc gemezzen ze kurz noch ze lânc, unde doch in rehter mâze . si was an ir gelâze ûfreht unde offenbaere gelîch dem sperwaere unde gestreichet als ein papegân, unde liez ir ougen umbe gân als ein valke ûf dem aste . ze lîse, noch ze vaste heten si beide ir weide . si weideten beide vil eben unde vil lîse in harte süezer wîse . daz minneklîche bilde gebârte harte wilde; si sleich her unde hin . ûf huop si ir swenzelîn vil nâch unz über ire knie . bluomen lesende si gienc unde warf die in ir swanz . 
Pfillis, diu liehte sunne glânz, begunde sus gebâren, daz si möhte ervâren unde betriegen den alten man, der ir ir herzeliep benam . darumbe lief der minnen trût spilende als ein windes brût durch daz gras ze dem brunnen . 
Waz wîbe liste kunnen, daz künde nieman gesagen, ein wîp kan ûf der verte jagen, daz sich vor ir listen nieman kan gevristen, ez wart nie man sô wîse, noch von alter sô grîse, wil er sîn den wîben bî, ern werde gevangen an dem zwî unde an der minnen lîmruot, reht als der wilde vogel tuot, der durch vrîheit, die er hât, ûf daz gelîmete zwî stât . als er des denne entsebet unde sich ûf ze berge hebet, sus klebet er dô mitten dran unde reget sich unde wil dan . dâmite rüeret er daz zwî an kleiner stat . swie küene er sî, ez bindet in unde macht in haft . sus wirt der man unsigehaft unde gevangen in dem stricke von wîbes ougen blicke . swie wîse er sî, swie lôs ein man, von wîbes listen nieman kan sîn gemüete enbinden, wil er sich lâzen vinden in ir geselleschefte: sô stark sint minnen krefte . swer des welle wesen vrî, der sî den wîben selten bî; wan anders niht gehelfen kan, wenne vliehen verre von in dan . 
Nû lâzen wir die rede stân unde vâhen daz maere wider an, daz ez niht blîbe in wâne . 
Pfillis, diu wolgetâne, gienc spilnde under der blüete . vil stolz was ir gemüete, sî sleich har unde hin . diz ersach durch ein vensterlîn der alte meister unde blickte dar unde nam ir gebaerden war, die dûhten in gar wunderlich . < hei>, dâcht er, < wie minneclich, wie schame unde wie gehiure, wie zartiu krêatiure ist daz minneclîche wîp! er saelic man, der sînen lîp solde mit ir elten!> in stiez an eine kelten unde eine hitze darnâch . diu minne tete im manegen schâch unde machte in zeime kinde . vor der grüenen linde kam diu süeze reine, gar alles wandels eine, vür des meisters vensterlîn unde warf im bluomen darîn mê dan eine hantvol . si sprach: < meister, ich gan iu wol gelückes unde êren . unde möht ich iu gemêren vröude unde kurzewîle, darumbe ich eine mîle wolte gân, wie kranc ich sî .> der meister sprach: < gramerzî, minneclîche süeze vruht! an iu lît alliu diu genuht, die man zer werlte haben sol . juncvröuwelîn, nû tuo sô wol unde ruoche dich erbarmen über mich vil armen unde ruoche gân her in ze mir; hie ist nieman mê dan wir .> 
Dô gienc diu süeze reine, gar alles wandels eine, zuo dem meister hinîn . si kêrte darûf iren sin, wie si in geschante; daran si gar genante; si gienc dar bî in sitzen . er sprach: < ich bin an witzen unde an sinnen gephant . ich hân ervarn manic lânt; ich gesach nie kint sô wol getân . lâ mich dîne hulde hân, ich gibe dir goldes zweinzic marc, unde vüere dich in mînen arc unde nim darûz, wie vil du wilt .> si sprach: < der rede mich bevilt, meister, wes muotet ir an mich?> < ich wolte, daz du liezest mich eine nacht bî dir slâfen .> si sprach: < geschrirn wâfen! meister, wie solt ich daz getuon? ich wil mînen magetuon sô toerlîche niht verliesen .> dô begunde sî wol kiesen, daz er an sî vereffet was . nû sach diu minneclîche, daz ein satel bî der wende lac . si sprach: < entriwen, ich enmac diz dinc niht tuon vergebene: lât mich iu vil ebene den satel ûf den rücke legen, des sult ir iuch gen mir bewegen, unde lât mich tuon an dirre stunt einen zoum in iwern munt, daz ist mîn sîdîn gürtellîn . tuotz, wen es mac niht anders sîn, ich enmac niht lânger bîten . ir müezet mich lâzen rîten in dem boumgarten; dâ enmac uns gewarten deweder wîp noch man .> der alte sprach: < ich enkan dich niht vil wol gereiten .> si sprach: < ich wil iuch bereiten vil schône unde eben als ein pfert; sô sît ir mir denne wert, unde wil tuon, swaz iu liep ist .> 
Nû hoeret wunderlîchen list von einem jungen wîbe: swie sô man ez trîbe, ein schoene minneclîchez wîp, diu beide muot hât unde lîp, waz diu wunders begât, unde wie vil gewaltes si hât unde wie si kan versêren, herze unde muot verkêren mit ir süezen worten, swie si an allen orten mit gallen sint gemischet! von den gar verlischet mannes kunst, swie wîse er ist . wunder wirket wîbes list: ir smeichen unde ir zarten, ir lâgen unde ir warten, ir sprechen unde ir singen, ir tanzen unde ir springen, ir weinen unde ir lachen, die kunnen alle machen den stric unde die gebende, daz sie mit ir hende vüeret den man, swar si wil . wîbes kunst ist âne zil . daz sî vil wol bewaeret: von wîben wart ervaeret 
Adam unde samsôn, 
Davît unde sâlomôn unde die besten alle . doch, samir sante galle, diu wîp sint alle niht alsô . wîp machent manic herze vrô, daz in sorgen waere begraben . wil ir ein teil niht êre haben, noch kiuschen sin, noch staeten muot, daz schat den niht, die sint behuot unde vrî vor aller missetât . tûsent wîbe tugende hât ein wîp . ob keiniu waere boese unde wandelbaere, wâ solde man erkennen bî, welhiu waere missewende vrî? 
Nû suln wir vâhen wider an daz maere, dâ ez wart verlân . diu gewaltige minne, der sinne ein rouberinne, betwanc den meister grîsen, der hôhen künste wîsen; er sprach: < schoenez vröuwelîn, ich wil dir undertaenic sîn unde tuon, swaz du gebiutest, daz du mich niwen triutest .> der alte gouch sich nider lie ûf die hende unde ûf diu knie . diu schoene minnecliche nam vil behendeclîche unde leite den satel ûf in, unde nam ir sîdîn gürtellîn unde macht im ein zoum in den munt . dô hete si gewunnen an der stunt von rôsen ein blüejendez zwî . diu schoene, missewende vrî nam den zoum in die hant unde saz ûf den wîgant unde reit in vil schône . in eime süezen dône sanc si ein süezez minneliet . dô sûmte sich der alte niet, er krouch ûf allen vieren dô, des wart ir gemüete vrô . er krouch gegen dem boumgarten unde truoc ûf im den zarten, süezen, minneclîchen lîp . 
Daz ersach des küneges wîp unde ander ir juncvrouwen . an den zinnen schouwen begunden sî daz wunder, daz pfillis dâ besunder alsô hêrlîche reit . des wart diu künegîn gemeit unde wunderte si harte vil . dô si gereit unz an daz zil, dâ saz si vroelîchen abe . si sprach: < du alter gouch, nû habe diz laster iemermêre, daz du mir mîn êre unde mîn liep hâst benomen . dîne hundert jâr sint nû komen ze siben jâren ûzerwegen . daz dîn der tiuvel müeze pflegen!> 
Pfillis lief durch daz gras vroelîchen in den palas . 
Diz grôze unbilde daz erschal in den hof unde in den sal vür den künec unde alle die sîne . 
Pfillis diu süeze, vîne hâte ir leit gerochen . dâ nâch in einer wochen nam der meister sâ zehant sîniu buoch unde sîn gewant, sîn golt, sîn silber unde sîn habe . er schicket ez bî nacht abe heinlich in ein schiffelin, er enmohte dâ niht lânger sin von dem spotte unde von dem schimpf unde von dem grôzen ungelimpf, den si hâten ûf dem sal . er vuor daz wazzer hin zetal, daz dâ durch die gegene vlôz; wan in des schimpfes dâ verdrôz, daz man sîn dâ würde sat . er kam gevarn in eine stat, in ein insel, hiez galiciâ . dâ beleip er unde machte dâ ein michel buoch unde schreip daran, waz wunderlîche liste kan daz schoene ungetriwe wîp, unde wie diu leben unde lîp manegem hât versêret; unde swer sich an si kêret, der wirt von ir gevangen, als der visch an dem angen unde als der vogel in dem stricke . ir lâge, ir ougenblicke vâhent sam der agestein . ich bin des komen überein, daz dâvür niht gehelfen kan, wan daz ein iegelîch wîse man, der gerne âne vreisen sî, sî ir geselleschefte vrî unde vliehe verre von in dan: wan anders niht gehelfen kan .
