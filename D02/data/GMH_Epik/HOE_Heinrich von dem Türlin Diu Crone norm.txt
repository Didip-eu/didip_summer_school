Ein wîs man gesprochen hât,
daz diu red missestât,
diu âne witz geschiht;
ouch vrumet der sin lützel iht,
den ein man eine treit.
swer gedenket unde niht reit,
daz ist als schadebaere,
sam er ein tôr waere.
waz mac gevrumen sîn kunst
âne red unde âne gunst?
verborgen schatz unde wîstuom
die sint ze nutz selten vrum;
red mit wîstuom vrumet.
vil ofte daz kumet,
daz an der red vaelt der sin
unde stêt gar ân gewin.
doch, waen ich, er selten gesigt,
der des alle weg pfligt,
daz er sîn swert erziehe
unde dâ mit wider vliehe,
ê er deheinen slac gesleht.
swer den rûhen ziegel tweht,
der sihet ie lenger dicker hor.
sô er ie lenger vliuhet vor,
sô im der sic ie verrer ist.
dâ wirt diu gimme in den mist
getreten ân gewizzen.
er sol vil wol wizzen,
swer vehten unde vliehen sol,
der bedarf guoter witz wol.
wan im ze vliehen oft geschiht,
dem zagen, sô er swert blecken siht.
wan kan ein vogel gevliegen
ob in die vedern lîht triegen
einer vil geheizen meht?
ich vüer ouch wol, ob ich moeht,
von den tôren ein teil
unde spraech gern âne meil,
liez mich mîn unheil.
Mir ist ouch diu rede kunt,
daz dehein menschlîcher munt
müge gar sunder wandel sîn.
ich enger ouch niht, daz der mîn
sî gar wandels âne.
nâch menschlîchem wâne
merkt man des mannes sin.
ob ich der sinne poeser bin,
daz sol man mir vertragen.
man hoert daz ofte sagen,
daz etswenne gevalle
ein swachiu kristalle
nâhen ze einem smareise.
ouch bevâhet niht der weise
gar des rîches krône:
daz ist war, im ligent schône
ander sîn ungenôz bî.
beidiu kupfer unde blî
wirt mit silber versmit.
ouch wont dem rôten golde mit
ofte bleicher messinc.
disiu mislîchiu dinc
behabent oft genôzschaft,
dâ in gebristet werdes kraft.
als muoz man mir entlîben,
daz ich sül blîben,
dâ man lieht stein gesetzet hât,
doch an des safers stat
sô erliuhtet mich ein rubîn,
der sîner tugent liehten schîn
an mîn dunkel wendet
unde mir ein lieht sendet.
daz ist, daz mich sêre vröut.
ob mich dar under ieman stöut
niwan durch sînen argen muot,
sô ist dâ bî ein sin vruot:
wirt er zweir zungen gewar,
den sînen schilt beut er dar,
unde hât in schier wider geslagen,
daz er muoz übertragen
die gift unde daz warc,
daz er in slângen listen barc
hinden in dem zagel,
sô belîbet im der nagel
vil nâhen dem slûche,
dâ muoz er in dem drûche,
als ez sînem namen zam,
swelken halz unde lam.
dâ wirt sîn nît sîn selbes scham.
Der sin, der diu wort zieret
unde die red vlorieret,
der ist mir leider tiur.
nû seht an toubem viur,
daz brinnet unde schînet nieht,
sô ist ein glas ofte lieht
daz anderre tugent niht enhât,
sô im der glânz zergât.
ouch ist ein guot adamas
unde ditz brechend glas
vil starc ungelîche
an tugent unde an lîche:
wan daz glas gît liehten schîn,
sô hât die natûr sîn
in im der adamas verholn.
ich gelîch ouch dem touben koln,
verborgen tugent ganze;
dise semblânze
der guot adamas gît.
dirre zweier wehselstrît
zeiget zweier hande leben,
als ez diu natûre hât gegeben,
des tumben unde des vruoten,
des valschen unde des guoten:
diu zwei ziehent niht enein.
eins jâ – des andern nein.
wer möht daz sô bescheiden,
daz er disen beiden
alsô gedienen möhte,
daz ez in beiden töhte?
der waer ein vil saelic man!
der red muoz ich abe stân
nâch beider lop begarbe.
zwô ungelîch varbe,
ögger unde lâzûre,
die gebent von natûre
beide unglîchen glânz.
einr ist staet unde ganz,
der ander valsch unde swach.
dirre zweier obdach
ziuget zweier hande gruoz:
der ein ist valsch – der ander suoz;
dar zuo zweier hande lôn,
diu ziehent nâch der werlt krôn:
der sol man einz vliehen
unde zuo dem andern sich ziehen,
daz im daz wert bereit.
daz was mîn sit von kintheit
unde muoz mich bringen in daz grap.
der sit ie werdez lop gap
unde ist der tugent leitstap.
Ich bit an disem buoche,
swer ez lesen geruoche,
ob wandel etwâ sî
unde ob anderthalp dâ bî
iht von künste schîn,
daz diu arebeit mîn
iht gar werd verlorn
unde âne schulde verkorn
umb ein ungevüegen spruch.
an einem purper ein bruch
sol in niht gar verswachen.
man siht ofte wachen
unwitz, unde kunst slâfen.
swer sich möht gewâfen
wider süezer wort manegel,
den het untriwen angel
vil selten gemeilet,
der sich hât geteilet
leider in der guoten schar
unde nimt allewec war,
wie er mit valsch hefte dar.
Uns ist oft geseit
von maneger hant vrümecheit,
die Artûs der künec begienc.
wâ ez sich êrste anevienc,
daz ist ein teil unkunt.
daz wil aber ich ze dirre stunt
ein teil machen kunder
unde wil iu doch dar under
sîner tugent anegeng sagen,
wie ez in sînen kinttagen
im aller êrst ergienge,
unde wâ sich anevienge
sîner tugent loblîcher strît,
den im noch diu werlt gît.
mit sîner reinen tugent sage
sich mêret sîn lop alle tage,
die wîl diu werlt vröuden pfligt.
er hât mit êrn sô gesigt,
daz er nie vant sînen gnôz:
des ist sîn lop von schulden grôz,
wan in sîn nie verdrôz.
Heil was sîner jugent mit
ê unde sît in tugent sit.
ie in sölher staeter wîse
nâch lop unde nâch prîse
ranc er z’allen stunden.
in het ouch nieman vunden
kranc an deheinen êren.
Heil muost im mêren
von schulden sîn werdecheit!
ouch het er sich sô geleit
nâch tugentlîchem werdem lop,
daz er mit lop lac allen ob.
er het sîn leben wol gewant.
mit tugent zeichen man in vant
teglîchen strîten.
von diu bî sînen zîten
reines lobes er vil erwarp.
leider ob der lîp erstarp,
im lebt doch sîn reiner nam
nâch der werlt lobesam.
hât er noch lemtigen prîs,
ân den geist allen wîs
tuot er uns lemtigen schîn
mit dem erworben lop sîn.
in möht wol diu werlt klagen
cumberlîchen in disen tagen,
het sich nû lîp unde guot
gewendet an sô reinen muot!
ez zimt doch den besten wol
tuon wol, swaz man sol.
iemer sunder widerwanc
haben die boesen undanc;
triwen die vrumen hân vrum.
êren prîs unde tugent ruom
tuot in schîn an dem drum!
Iu wil der tihtaere
von künec Artûs ein maere
sagen ze bezzerunge,
daz er in tiutscher zunge
von vranzoys hât gerihtet,
als er ez getihtet
ze Karlinge geschriben las,
wan er sô gelêret was,
daz er die sprâch kunde.
der vleiz sich alle stunde,
ob er iht des ervünde,
daz er iu ze künde
unde ze kurzwîl braehte;
dâ bî man sîn gedaehte,
unde dâ mit er wîbes gruoz
verdient, den der haben muoz,
der ze der werlt vröuden gert,
wan âne sie ist ungewert,
der der werlt leben wil.
liebes unde vröuden zil
hât saelicheit an sie gewant.
wol im wart, den bekant
mit triwen ir gnâde hât,
wan an dem mit vollen stât
vröuden wunsch unde hôher muot.
ditz unerwordenlîchez guot
wil er mit staet horden
unde vil gar unerworden
sîne tage dar an sîn.
ez ist von dem Türlîn
Heinrîch, des zung nie
wîbes ganzen lop verlie,
der vant ditz maere,
wannen geboren waere
künec Artûs der guote,
der ie in ritters muote
bî sînen zîten hât gelebt.
wie er nâch êren ie strebt,
daz mügt ir wol hoeren nuo.
er greif sô zîtlîch zuo
unde wert an daz ende.
gar sunder missewende
began er sîn lop heien.
er wart in dem meien
geborn, als daz buoch seit.
daz was ein gewonheit,
daz wir dâ bî erkanden,
daz er an werltschanden
iemer würd gemeilet,
als im daz zît erteilet,
dar inne er geborn was,
wan danne bluomen unde gras
blüent unde springent,
dar zuo diu herz ringent,
den her an vröuden gebrast.
swie sie twanc kumbers last,
den gît er vröuden bilde.
daz bezeichent die milde,
der Artûs pflac sîn zît,
wan uns der meie vröud gît
mê dann alle mâne,
unde tuot uns ouch âne
des winters herten twancsal.
swaz er der heid vindet val,
die niwet er unde rîchet:
von diu sich gelîchet
dem meien Artûses leben,
wan er kund alsô geben,
daz sîn wart maneger vrô.
daz het im vrouwe Chlôtô
sô erteilet allen wîs,
daz er werltlîchen prîs
vor allr der werlt truoge
ouch was vil gevuoge
vrouw Lachesis dar an,
daz sie den vadem lânc span.
ich klag aber, daz Atropôs
disen vaden niht verkôs
unde in sô schier ab brach!
dâ an der werlt geschach
ein unvertreglîcher schad.
nû sitzet ein ûf eim rat
ân erben vrouwe Vortûne.
ouch klagt ez diu Lûne,
diu in der saelicheit beriet
unde in von dem meile schiet.
man hoert von pfilosophein sagen,
swaz kinde in den selben tagen
ze der werlt werde geborn,
daz sî iemer sunder zorn,
senft unde reines muotes,
guot, vrô, rîch des guotes,
getriu, milt unde mitsam.
wan dann der sunnen strâm
in die zwinliut gêt
unde ir zît dar inne stêt:
Artûs heil von schulden het.
Er was niht sehs jâr alt,
dô got nam in sînen gwalt
sînen vater, der in ziehen solt,
der ouch den lop het geholt,
den man nû dem sune gît.
den het er wol bî sîner zît
mit vrümcheit erworben.
swie er im sî verdorben,
daz man sîn niht bekennet
unde niht sô dicke nennet,
sam man nû den sun tuot.
er het doch lîp unde guot
an vrümcheit gekêret,
als uns von im lêret
sîner tugent lop vrôn
unde grôzes gewaltes krôn,
die er nâch im dem sun liez.
dâ er hêrre über hiez,
daz was Britanje unde Gal,
Normandîe unde Cornowal
Schotte unde Îrlânt,
Wâloys unde Engelânt,
unde manic hab wilde,
walt, sê unde gevilde,
des het er alles überkraft
unde was alsô werhaft,
die wîl er der krône pflac.
swaz lândes im an lac,
daz er möht erreichen,
dâ schein sîn herzeichen
in siges reht, âne wer.
gar unz an daz grôz mer
betwanc er diu rîch mit her.
Welch ein saelic kintklac
die Artûs tete an dem tac,
dô sîn vater verschiet!
daz Heil kinden ie geriet
sô saeliclîch tugende
sam dirree reinen jugende,
daz mac man vür wunder hân.
dô beidiu mâc unde man
ze gegenwürt wâren,
dâ sach man gebâren
ein kint in mannes muote.
er sprach: „wê disem guote
unde dem rîchen gewalte,
des ich von iu walte,
vater Uterpandagrôn!
scepter unde rîches krôn
beidiu sît vervluochet!
daz sîn got niht geruochet,
daz er iuch lânger solt tragen,
daz sol ich von rehte klagen.
owê leides unde wê!
Cornowalle unde Tintaguê,
Liuns unde Yascun,
Gîsors unde Tischun,
ir mügt den hêrren klagen wol!
Tyntasion unde Karidol,
iu ist übel geschehen!
wan sol ich den tac gesehen,
daz ich iuch gemêre?
vervluochet sî diu êre
unde der Saelden stunde,
dar an sich begunde
mîns vater saelicheit,
daz er sô gar überreit
des breiten meres übervanc!
daz im nie misselânc,
dâ was Saelden helfe schîn.
Turken unde Sarrazin
wie wart ir sô zagehaft?
war kam der Wâloys kraft
unde der Parten schiezen,
daz sie in ie geliezen
gerîten alsô verre?
ay, rîcher Krist hêrre,
waz tâten die Vranzoyse,
dô er unde sîn Britanoyse
in nâmen sô rîchen zuc?
war kam der Normanne tuc
unde der Engeloys zagel?
Parthonopê, der vînde hagel,
war kom dîn untriwe?
daz ist mîn sendiu riwe,
daz er mich sô gerîchet hât,
wan mîn lop dar an zergât.
wie solt ich mich erzeigen?
disiu lânt sint mîniu eigen,
von iu, vater, niht von mir!
sô ungelîch ziehen wir,
des muoz ich unwirde,
sô ich ze manne wirde,
dulden unde schande.
bin ich disem lânde
durch reht ein lützel wert,
ez enhet betwungen mîn swert,
mich prîset kleines lobes wert. “
Vrouw Saeld pflac des kindes
unde ouch des ingesindes,
unde behuot ez vor valschem mein,
als ez sît an im schein,
wie sie in het gezogen.
er was des gar unbetrogen.
si teilt im mit vlîz mite
der werlt wert, Heiles site,
sô sie beste kunde.
daz schein an ir gunde
nâch vünfzehen jâren.
dô diu vervarn wâren,
wart er rîter unde nam wîp
unde want guot unde lîp
an milt unde an êre,
als sîner tugende lêre
gewissez urkünd gît.
alsô lebt er iemer sît,
daz nie an im vunden
wart ze deheinen stunden
wan reiner tugent staeter hort,
milter muot, süeziu wort,
getriwez herz, gewisser rât,
site sunder missetât,
lindiu rede, wârer munt,
Saelden kraft, vröuden vunt.
von diu suocht in manic man,
der iht ze tuon gewan
nâch helf unde nâch râte,
den gewert er vil drâte
unde bat in dâ belîben.
er kund in niht vertrîben,
alsô doch maneger tuot,
der valschez herz unde zwischeln muot
erzeiget den gesten.
er wande sich zem besten,
als im vrouwe Saelde geriet.
des suocht in manic vrömdiu diet,
der iht leides gewar.
er was ofte vröudenbar,
daz man in dehein wîl meit,
danne ob er die gest kleit,
als diu meist menig pfliget,
an den diu schand sô gesiget,
daz êre sie klein bewiget.
Wan er ie nâch vröuden ranc
unde schanden meiles argen kranc
mit staeter tugent wille vlôch
unde sich ie nâch lobe zôch
an allerhande sache,
im mocht ze ungemache
niht gewahsen dâ von.
er was sîn sô wol gewon,
wan ez im oft geschach.
ein hôchzît er besprach
ze Gal unde ze Tintaguê
in Cornowalle in dem sê
ze einen wînnahten.
er begund lützel ahten,
waz er kosten solde,
nuor daz er wolte,
daz ez vröud uobte,
wan ez in niht truobte:
daz tete er allewec schîn.
er sant die boten sîn
allenthalben in diu lânt,
dâ sîn nam was erkant
nâhen unde wîten,
die ze disen hôchzîten
die lântvürsten lâten,
daz sie mit willen tâten.
ouch sant man anderthalben hin,
als ich sîn bewîset bin,
garzûn behende
in daz lânt allen ende.
vil balde sie liefen,
die disen hof riefen,
als in von hof geboten was.
her Key li senetschas
der reit gein Hispanje
unde brâht ze Britanje
vil manic guot snellez marc,
hôhez, schoenez unde starc,
daz Artûs ze hove gap.
man brâht im von Halap
vil manegen mûl blânchen,
der ze ôren unde lânchen
in rabes varb was gevar.
gewaefen brâht man im dar
rîcher kost von Vranze,
des schîn von goldes glânze
was unde rîcher steine,
erworht von helfenbeine.
dar zuo wart im ouch gesant
in Vermendoys von Gant
vil manic lache von gran,
diu in viures varwe bran.
ez wart ouch niht überdâht,
im wurden von Kriechen brâht
maneger varb samît,
purper unde timît,
paille roez unde sigelât,
dîasper unde tribelât,
von gold geworhter blîalt,
von sîden lachen manicvalt,
diu man ze kleidern sneit,
dâ mit man die rîter kleit
unde diu palas beleit.
Im sant ouch ze stiure
ein lache, diu was tiure,
diu künegîn Lenomîe
von Alexandrîe.
dâ was von golt geworht an,
wie von Kriechen entran
mit Parîs vrouw Hêlenâ.
ouch was geworht anderswâ,
wie Troye zevüeret lac
unde der lamentierlich slac,
der an Dydon ergienc,
dô sie Eneam enphienc.
ouch sach man dâ schînen
von der schoenen Lavînen,
wie sie Eneas ervaht,
unde der Rômaer slaht.
diu lache den sal umbe gienc
unde in mit staten bevie;
die sant im sîn geswîe.
im kom von Ruschîe
manic veder, grâ unde bunt.
ez kost ouch vil manic pfunt
der zabel unde der harm.
er dorft niht wesen arm,
der in gelten solde.
im wart von rôtem golde
geworht manic goltvaz,
dâ man ûz tranc unde az,
in sîner stat ze Lundres,
des werkes unkundres
nie geworht meisters hant.
ouch het Ginovêrn gesant
Lenomîe, ir swester,
ûz ir lânt von Lêcester
vil manic guot kleinôt,
lûter unde von golde rôt,
riemen unde häftelîn,
boug unde vingerlîn,
halsgolt unde lânne.
sie sant ir ouch danne
ôrring unde rîsen,
daz man ez wol prîsen
mocht von sîner tiure.
ditz was ein rîchiu stiure,
diu schoen was ze schouwen.
die teilt sie den vrouwen,
die dar ze dem hove kâmen,
daz prîset wol ir namen
unde vürdert, die ez nâmen.
Die vürsten begunden rîten
ze disen hôchzîten
mit michelm schalle
in daz lânt ze Cornowalle,
gên der burc ze Tintaguel.
man bereit in dem castel
vil schier herbergerîe
gegen dirre massenîe:
daz gebôt der saelic Artûs.
dâ was lützel dehein hûs,
ez waer wol behangen
mit sîdîn lachen lângen
unde anders wol berâten.
daz die bürger tâten
ir hêrren ze liebe.
der künec lânoys von Liebe
der kam êrst ze hove
unde künec Urîen von Love,
mit im vil li roys Îder
unde von Bêumont Jenever,
unde von Galor Gotegrîn,
li vil li roys Karlîn,
unde der schoen Jenephus,
der herzog von Angus,
unde der künec Angingerron,
von Îrlânt Angiron,
von der lând Orgoyllos
unde ouch Miliance li ros,
unde künec Arab li nains
unde roys Yllec a dure mains,
von dem grüenen Wert Vlôys,
vil li roys Eumedis
von Alvern, unde grâve Blânt,
der herzog von Yslânt.
künec Noyrs von Ethiopiâ
was mit grôzem gelfe dâ,
von Belrapeire Joranz
unde Loumedon li granz,
von Gornomanz Goorz
unde Elyan von Montforz,
von Sêlânde künec Lac
unde der prinz von Arrac,
unde von Arragus grâve Cis,
roys Embelit von Lundis:
ditz wâren nuor geste,
die ze Artûses veste
kâmen, unde der kunden vil,
der ich niht nennen wil.
hie hevet sich des hoves zil.
Dô dise vürsten alle
mit michelm schalle
ze der hôchzît kâmen,
der lânt unde namen
ich iu nû genennet hân,
ân Briton unde Norman,
Yrlânder unde Wâloys,
Engeloys unde Vranzoys,
die ze hove gesinde wâren
unde des wol enbâren,
daz ich ir namen kunde,
der lop ze tavelrunde
die stat mit tugentrîcher tât
ân schanden meil erworben hât.
nû was der hof joie ganz.
man sach dâ manegen rîchen tanz
von rittern unde vrouwen.
ouch mocht man dâ schouwen
schoener kleinôd vil,
hund unde vederspil,
daz vil maneger mûz was.
man sach ûf dem palas
manegen wîs kurzwîle.
topel unde mîle
sach man in rîcher kost dâ.
sô sâzen zwên anderswâ
unde spilten zabels ûf dem bret.
der rîter iegelîcher tete,
swaz er selp wolde:
dise retten von solde,
jene von der hôchzît,
dort was von den vrouwen strît,
welhe dâ diu beste waere.
sô sâzen videlaere
mit ir kunst disen bî.
dort wârn vier oder drî,
dise seiten âventiure.
beidiu vloiten unde tambiure
allen gemeinlîchen hal
in der burc unde in dem sal,
dâ wont vröud âne zal.
Ouch was niden in der stat
von maneger hant pârât
rîcher kurzwîl genuoc,
dô man die mûzaere truoc,
unde die schilt ze strâz hienc,
unde diu ors begienc,
unde den harnasch weit,
unde die helme beleit
mit rîchen krinâlen.
man sach ze allen mâlen
rîcher vröuden überkraft.
ez reit disiu ritterschaft
die stat ûf unde ze tal.
diu strâz anderthalben hal
von den garzûnen,
die mit ir schanzûnen
durch die stat giengen
unde die hôchzît enphiengen.
sô liefen vier ennen her,
die truogen schilt unde sper,
die andern covertiure,
der man ze tjostiure
bedorft an dem morgen.
dô muosten nôt sorgen
die niwen swerttegen.
dâ was nieman verlegen,
ern uobt eteslîcher slaht,
daz ir aller andâht
dâ wart an dem tac schîn.
trumben unde pusîn
hôrt man dâ hellen.
sô sach man hie snellen
die knappen under in.
dise sluogen den bal hin,
jene schuzzen hie den schaft,
sô pruoft ieglîcher sîn kraft.
mit maneger behendenîe
was disiu massenîe
vor der ostelîe.
Vier gelat scharroten
brâhten Artûses boten
An den anger: von lânzen
grôzen unde ganzen,
lângen unde eben,
die hiez er den recken geben,
swaz sis vertuon möhten,
die dar zuo töhten.
Ginovêr, diu künegîn,
unde die vrouwen under in
die santen den besten
under Artûses gesten
von dem castel her ab
von kleinôt rîche hab
zem turnei ze stiure
ûf solhe âventiure,
daz sie ir rîter hiezen
unde daz niht enliezen,
sie würden wol verhouwen
durch willen ir vrouwen.
dô dise turnierer
unde beide banierer
hielten ûf der prâerie,
Artûses massenîe,
unde die gest dar engegen,
dô was beider manic degen
von rîcher zimiure.
vloitierer unde tambiure
die gruozten die recken:
daz begund diu ors wecken,
daz sie ensprung giengen.
den muot sie geviengen
von der süezen reisenot.
von kippern ein michel rot
mit starken matzouwen,
die hinden nâch blouwen,
mocht man dâ schouwen.
Sich huop ein vesperîe
ûf der prâerîe
hie niden vor der stat,
als sîn Gâwein bat,
an dem andern morgen.
des muost nôt sorgen
des lîbes ein zage,
was er dâ an dem tage,
dâ sô manic recke,
unde ors mit decke
an den rinc gesament was.
ouch stuont sô daz palas,
Daz Ginovêr unde die vrouwen
her ab mohten schouwen
ir ieglîchs tücke.
daz was des gelücke,
dem daz beschert saelicheit,
Daz er ritterlîch gereit.
dâ wider was ez ens slac,
an dem ietwederz lac
unkunst unde verzagter muot,
der ietwederz schaden tuot
Dem manne an den êren.
ez kan in gelêren,
dâ von man in unwirdet
unde unsaelic wirdet.
ez wart niht lenger gebiten,
Vür die stat kâmen geriten
die gest mit grôzer kraft.
Artûs mit sîner geselleschaft
reit her von dem kastel.
dâ was von rôt unde von gel
Vil manic baniere,
decke unde kropiere,
wâfenroc unde krinâl
von timît unde von zendâl
wâhe geparrieret.
Dâ wider was gevieret
der gest armiure
von michel veitiure
blânc unde brûne.
man hôrt die garzûne
Ofte kroijieren
under disen banieren:
„wîch! lâ tjostieren!“
Sich huop ein tjostiern
von zwein helden ziern,
von Belrapeire Joranz
unde Quinotfiers de Bahanz,
dâ ûf der herte.
der zweier geverte
was von êrste sô starc,
daz sich ietweders marc
ûf bouc von den stichen.
ze rinc kam gestrîchen
von Bêumont Jenever.
als er geneiget sîn sper
dâ zem êrsten puneiz
unde kam gerant in den kreiz,
sîn wart her Îwein gewar
unde puniert gâhes dar
mit einer baniere.
disem kom alsô schiere
Milianz ze helfe dâ.
sich huop diu vesperîe sâ
mit michelr krefte.
diu sper unde die schefte
bedahten daz gevilde.
man hôrt dâ sprüche wilde
von der garzûn kroi.
dô sich ûf dem turnoi
dise rîter starc drungen,
diu swert oft klungen
ûf helm unde ringe.
„dringâ, rîter, dringe!“,
die garzûn riefen,
die dar under liefen.
dannoch hielt Jenephus,
der herzog von Angus,
dâ vor sînem gezelt.
dô er dâ ze velt
sîn gesellen ersach,
ir arbeit was sîn ungemach
unde kêrt sam ein rîter dar
mit maneger banier klâr.
dô wart diu tjost rîche.
„wîchâ, hêrre, wîche!“
wart dô gecroiieret.
dô er punieret.
nû mischten sich die degen
mit stichen unde mit slegen
al nâch riters orden.
sie wâren unerworden,
daz sach man an ir siten,
dô sie gemeinlich striten.
einer sluoc, der ander stach,
der nâch sicherunge sprach,
dirre vienc, ener zôch,
einer jeite, der ander vlôch,
der disen wider zoumet,
ein anderr hie den rinc rûmet;
er was vertân, der sich versûmet.
Gînôveren, der was starc leit,
daz Artûs sô lânge beit
mit den tabelrunden,
dô die unkunden
ze velde wâren komen
unde heten ein tjost genomen.
sie sprach: „ahî, hêrre,
wie sint die sô verre,
den nie an êren misselânc? “
under diu zem ringe dranc
Êrec vil de roi Lac,
unde lânzelet von Arlac
in einer gumpenîe.
dâ wart diu vesperîe
starce ûz der mâze.
sie hiewen ein strâze
mit tjostiur ze end ûz.
grâve Cis von Arragûz
unde von Gornomant Goorz
unde Elyan von Montforz
dise tjost durch brâchen.
sie sluogen unde stâchen
wol nâch ritters êren.
Artûs hiez zuo kêren
Gâwein zuo sînen gesellen hin,
ouch kêrt er dô selbe in
mit rîcher tjostiure.
dâ wart diu schumphentiure
hart starc unde grôz:
stich, slac unde bôz
hal wider unde vür an den rinc.
spers krachen unde swertes klinc
sach man unde hôrte dâ.
„vû, vassel, schêvalier zâ! “
wart dâ gecroiieret.
dô Artûs tjostieret
under dirre sticher schar
unde sich dâ mit in bewar
mit einem ritterlîchem schehen,
mocht man ze velde sehen
vil manic banier lieht,
die dar nâch unlâng ieht
ieman deheinen schîn bâren.
dô dise riter wâren
under ein ander beworren,
daz hete in sô geworren,
daz sie die garzûne
in manegem trunzûne
huoben von der erde,
dâ sie in swachem werde
gar zestochen lâgen.
nieman darf des vrâgen,
wer dâ aller beste gerite:
gelîchez werdes ganzer site
volget in gemeinlîchen mite.
Dô der turnoi was ergangen,
man sante die gevangen
den vrouwen ûf daz palas,
wan daz ie ir reht was:
sô daz turnei gelac
unde der hof an einem tac,
swer dâ gevangen würde,
daz er dise bürde
von den vrouwen solde tragen,
sie wolten in denn ledic sagen,
obe siez gerne taeten.
Artûs behielt staeten
den vrouwen disen site,
dâ liebet er die mite.
nû reit diu massenîe
wider zer herbergerîe
an ir gemach in die stat.
dâ wart den rittern ein bat
geprüevet über al,
daz in sweiz unde îsenmâl
ab dem lîbe twüege:
daz was vil gevûege
nâch sô grôzer arebeit.
nû was diu hôchzît bereit,
als ich dâ vor hân geseit.
Nâch der âventiur sage,
dô an dem wînehten tage
Artûs ze tische saz
unde mit sînen gesten az
nâch des hoves gewonheit,
dâ wart red vil gereit
von disen unde von jenen,
nuor daz ein senen
sie alle samt twanc,
daz nâch âventiure ranc.
diu red von tisch ze tische gienc
unde aller willen sô gevienc,
daz sie ir selber vergâzen
unde ungâz sâzen
nuor von disen dingen.
under diu hôrt man singen
ein riter gên dem kastel
mit einer stimme, diu was hel,
süez unde pleine
als einer Sireine,
der dar ze hove het gedâht
unde in âventiure brâht,
der erbeizt vor dem palas.
ditz maere komen was
Artûsen ze waere,
daz ein rîter waere,
erbeizt vor dem sal.
des vröuten sie sich über al.
der riter, der was komen,
als ich die rede hân vernomen,
der schein des lîbes starc kranc
unde was wol als lânc
sam ein kint von sehs jâren.
sîniu kleider wâren
wol bewart an dem snit
nâch der Vranzoyser sit:
daz was ein kapp von scharlât,
dar under het er rîch wât
von einem tiurn plîalt.
sîn antlütz was niht gestalt
sam ander anblicke.
sîn vel daz was dicke
erwahsen von squâmen.
mir ist von sînem namen
niht diu wârheit kunt.
dic, wît was sîn munt,
den dahten gran hie unde dâ.
sîniu ougen wâren îsgrâ,
grôz sam ein strûzes ei.
sîn winbrâ schiet enzwei
breit zweir spanne blôz.
diu nase was kurz unde grôz,
vorn breit, enmitten vlach.
sînes houbtes obdach
was hâr sam vischvlozzen.
im wâren ûz gedozzen
zwei ôrn breit unde hôch.
ein vrömdiu varbe überzôch
swarz, grâ unde îsvar
hend unde antlütz gar,
oder swâ iht des lîbes blaht,
dâ ez diu wât niht daht.
sîn ors, daz was wunderlîch
unde was starc ungelîch
an gesiht andern rossen:
nâch einer merphossen
was ez vor satel getân
hôch sam ein castelân,
hinden als ein delfîn.
daz der zagel solde sîn,
daz wârn lâng visches gran;
von lângen vlozzen was diu man
erwahsen unz ûf diu knie.
ein blânch varb übervie
daz ros mit swarzen meilen,
diu begunden sich teilen
sô breit als ein pfenninc
in die blench, ein swarzer rinc.
im wârn vüez unde bein
allen viern enden enein
rûch von gevidere
unz ûf den huof nidere,
sam eines adelars vlüge,
die stracten sich in die büge
von der âdern züge.
Dô der riter ûf den sal gienc,
Artûs in vil wol enphienc,
daz von den andern ouch geschach.
er stuont mit zühten unde sprach
dise rede in vranzoys:
„Artûs, künec der Britanoys,
des küneges kint, Utpandagarôn,
durch iwers werdes lobes krôn,
diu wol wîten ist erkant,
dar umb hât mich her gesant
ûz dem mer künec Priure
ûf sölh âventiure,
daz er iwer künd gevâhe
unde iu niht versmâhe
ein gâb, die ich bringe
mit sölhem gedinge,
als sie iu ist gesendet,
diu iuch niht enschendet.
ist, daz iwer werdecheit
mir sölh bet niht verseit,
der ich ê an iuch ger,
sô bin ich sô komen her,
daz ich iu mê sagen sal;
ê muoz ab mîner bete schal
mir bringen staetez ende.
dez ist wâr, der missewende
kan ich an bet wol enbern,
daz ich ihtes welle gern,
dem schad won oder schande bî,
dâ vons unbetelîch sî.
er sol von schulden sîn gewert,
der sô betlîche gert,
dâ sich die von scheident,
die die bet leident:
diu ist schad unde schande.
der iuch des willen wande,
der schadet iwerm lânde. “
Dô der bot dise red getet,
im volget mit ir aller bet,
daz er im die bet gehiez.
des er sich überreden liez
mit willeclîchem muote,
wan er sich sô huote,
daz in an werlt êren
dehein sit mocht verkêren,
dâ von sîn liumt valschhaft
schine von der schanden kraft
an allen sînen sachen.
daz muost in wert machen.
er sprach: „daz ist wâr, her guot kneht,
ir sült geren, daz ist reht;
daz sol ich niht zebrechen.
ir mügt wol sprechen,
swaz ir welt, vürbaz,
wan ich dar an niemer laz
ze deheinen stunden wirde.
ich sül alle girde
vil williclîchen leisten
an dem minsten unde an dem meisten,
dar nâch unde ich sîn stat hân,
sô ich dann beste kan:
des wil ich niemer wesen vrî.
sagt, waz diu rede sî!
mîn wille ist iwer bete bî. “
Ze dirre rede der bot neic.
dar nâch er unlâng sweic,
er seit im gnâd unde danc,
daz im alsô wol gelânc
an sîner bet nâch gewer.
ûz sîner gugel zôch er
ein kopf unde ein lit,
der was von künst sô gesmit,
daz ich daz bewaere,
daz sîn gelîch waere
niender in dem lânde.
er sprach: „herr, iu sande
mîn herr ditz kleinôt.
daz er iu dar zuo enbôt,
daz sag ich, swâ ir wellet,
ob ez iu gevellet.
doch hât disiu botschaft
niht gar vol werdes kraft,
sin werd überal vernomen.
alsô bin ich her komen.
des muoz sie offenbaer sîn,
daz sage ich iu, hêrre mîn,
unde dirre massenîe.
ez hât von nigromancîe
ein meister ze Tôlet,
der wol die kunst het
ervunden von listen,
in vil manegen vristen
disen kopf sô geworht,
daz ich des bin unervorht,
daz er ie würd gesehen,
dem man der tiur moehte jehen
von kunst unde von rîcheit,
die an in sint geleit,
als ir hêrren selbe seht.
dar zuo hât er sunder reht,
daz lützel iemen ist bekant,
als in sînes meisters hant
wider natûre geworht hât,
daz wol ze schrîben stât,
wan ez ist ein tiur list:
swes sô dirre kopf ist,
der wirt des gar unbehert,
swâ er ist oder vert,
der kopf sî mit wunsche dâ,
waer er halt anderswâ:
daz ist sîn natûre.
die stein unde diu veitûre
diu wart kûme vunden
von listen unkunden,
die man ûz den buochen
muoz mit künste suochen
von geômetrîe
unde von astronomîe,
die habent in ir kunde
himel unde abgrunde
mit listen gemezzen.
swaz die hânt besezzen,
des ist in niht vergezzen.
Noch hât er grôz tiure
von des listes stiure,
die man gern wizzen mac,
dar an ist vröud unde slac,
als ich iu bescheide.
er tuot manegem leide,
dâ er valschez herz ougent,
daz ûzen valschez lougent,
wan in dehein swach man
mac ze vollem dienest hân.
swie gemeiltez herz er treit,
oder ob er mit valsche pfleit
sîner amîen minne,
im wirt daz ze gewinne,
biutet er in zem munde,
daz er an der stunde
in mit alle begiuzet.
diu vrouwe niht geniuzet
dar an wîplîcher scham,
ir geschaehe ouch alsam,
ob sie valsches herzen pfligt.
sît ir mir, hêrre, niht verzigt
vor disen hêrren mîner bet,
die ich mit gedinge tete,
der wil ich nû wesen gewert,
als ich ir hân vor gegert
âne meil valscher krenk.
den kopf sol iwer schenk
vollen tragen über al
von tisch ze tische in dem sal,
rittern unde vrouwen,
sô mügt ir wol schouwen,
als sie dâ von getrinkent,
welh von valsche sinkent,
oder welh sicher bestênt;
die uns niht abe gênt
under gesten unde kunden.
wirt ieman dâ vunden,
den er valsches ledic sag
unde im vollen dienst trag,
under mannen unde wîben,
sô sol er iu belîben.
ob daz aber niht ergât,
ist iemen hie, der mich bestât
under dirre massenîe
mit ritters behendenîe
ze ors mit tjostiure,
gevellet im diu âventiure,
daz er mich enschumphieret,
des ist der hof gezieret
unde belîbet iu daz goltvaz.
ouch lâz ich ez âne haz,
swem under uns gelinget baz. “
Dô der bot dise rede gesprach
unde Artûs den kopf ersach
dar zuo diu rîch geselleschaft
unde vernâmen die botschaft,
die er mit dem kopf brâht,
sie wâren alle verdâht
an dem kopf unde an dem boten
unde swuorn bî ir goten,
alte unde junge,
daz sie dirre sandunge
nie gelîchen wert gesaehen
unde von listen sô waehen.
sie bâten in viel tiure,
daz er die âventiure
an dem kopf prüeven liez
unde in vüllen hiez
mit einem lûtern klâret,
als der bot gebeten het,
daz waere vil gevüege,
unde daz in umbe trüege
der bot in dem palas,
der dâ mit komen was.
Artûs ir bet gehal,
unde wurden dar in den sal
die vrouwen geladen
ûf wîplîchen schaden,
dâ die hêrren gesâzen.
ein stat wart verlâzen
über gegen Artûs
Ginovêren in dem hûs,
als ez Artûs wolde,
dâ sie sitzen solde
unde ir vrouwen alle.
mit michelm schalle
kam sie vür gegangen.
sie wart sô enphangen.
dô sie nider gesaz,
der bot nam daz goltvaz
unde bôt ir ez sâ.
dô hiez siz bî ir dâ
bieten durch ire zuht
der künegîn von lânphuht,
diu saz ir eneben.
der wart dô der kopf gegeben,
daz sie trünke dar ûz.
sine west niht umb ein grûz,
waz er an wîben zeiget.
dô sie den kopf geneiget,
diu vrouwe sich sô sêr begôz,
daz ein runs bî ir vlôz
stark breit unde grôz.
Solher geschiht sie sich schamt
unde dise vrouwen allesamt,
wan sie sêre bewac
ditze ungelückes krac,
der dâ was geschehen,
daz ez der hof het ersehen,
unde wurden allesamt rôt.
den kopf aber wider bôt
Ginovêren der bot.
nû was Key unde sîn spot
nâch alter gewonheit dâ bî.
er sprach: „von zin unde von blî
waer ein zentenaere
vil kûm alsô swaere,
als dirre leidic kopf ist.
sîn müezt ein ris haben vrist,
ob er erheben solde
disen kopf von golde
mit stein sô gewaehet,
unde der mit staten vaehet
klâretes einen âmen:
wie solde des gerâmen
ein vrouwe, sine würde begozzen?
mîn vrouwe het des genozzen,
waer sie sterker ein teil.
krenc prüevt oft unheil,
als sie nû hât getân.
vrouwe, dâ lât iuch nû niht an.
ir habt den kopf vaste
unde sagt dem gaste
gnâde, der in brâht habe,
unde erschricket niht dar abe,
ob den kopf mîn vrouwe hie
ein teil ze unreht gevie,
daz der wîn übervlôz
unde sich mîn vrouwe begôz.
daz sult ir bewaren.
ir sült sîn dâ vâren,
daz ir in dâ begrîfet,
dâ er iu niht entslîfet,
sô begiezt er iuch niht.
gedenkt ir an ir geschiht,
sô wirt iwer rede enwiht. “
Gînôver disen kopf nam
sorglîch unde mit scham
unde bôt in zem munde.
des trunkes er ir gunde,
unz sie in zôch wider,
dô kam des wînes nider
ein teil ûf ir schôz
von ungelückes lôz,
daz man ez kûm gesach.
Key vor in allen sprach:
„vrouwe, ich het iuch wol gelêrt,
wan daz iuch gâcheit verkêrt:
nû an dem ende
ir habt missewende
uns gezeigt ze angesiht.
ich het mit iu gephliht,
solt under dirr geselleschaft
die vrouwen schiezen den schaft,
swie sich diu sterc an iu barc.
ir sît grimme armstarc. “
den kopf bôt der bot dâ bî
einr vrouwen, diu hiez Vlorî,
mîns hêrren Gâweins amîen
– des küneges geswîen –
diu dâ nâch der künegîn
diu best was under in.
daz kom von ir amîs,
hern Gâwein, daz sie den prîs
vor den vrouwen allen het.
den kopf mit dem klâret
vil gâhes sie zem munde bôt,
des engie ir niht unnôt,
wart sie ein teil schamvar,
wan er begôz ir vil gar
antlütz unde ougen,
daz dâ sunder lougen
schein, dô sie getranc,
daz meil unde valscher kranc
in ir herzen bowet.
Key sprach: „herr, schouwet
an vrouwen grôz behendecheit:
wie eben sie den kopf treit,
daz er niht mac gewenken!
getörst ich ez gedenken,
sie solde vürsten schenken. “
Artûs unde Gâwein
die klagten under in zwein
von dirre ungeschihte,
diu zir aller gesihte
an ir amîen ergienc,
dô er sie âne valsch vienc
unde beswârt sie iedoch.
sie sprâchen: „waz wirt sîn noch,
dâr sich sô snelle üebet?
ez wirt ertrüebet,
der mit gemace waenet sîn. “
der kopf wart vroun Laudîn,
des lewen amîen, gegeben.
den hielt sie vol unde eben,
unz sie in bieten solde:
als sie trinken wolde
dar ûz des lûtertrankes,
der kopf ir undankes
sich von dem mund verreit,
daz sie daz trinken vermeit,
unde begôz ir vorn die wât,
daz was ein rîcher sigelât,
daz er gar naz wart.
Key sprach: „diu êrst vart
ist gevaren mit heil.
het ir der kraft ein teil,
diu an dem vingerlîn was,
dâ von her Îwein genas,
daz im gap vrouwe Lûnet,
dôr iwern man erslagen het,
sô het ir wol getrunken.
Heil hât iu gehunken.
daz mac iuch wol riwen,
daz ir mit sölhen triwen
hern Îwein meinet,
als ez der kopf bescheinet.
her Îwein weste die triwe wol,
ob man ez allez sagen sol,
dô er durch ir gâhen zorn
het nâhe sînen lîp verlorn
in einem walde durch ir minne
im selben ze ungewinne,
dô er verlôs die sinne. “
Nâch ir vrouwe Enîte tranc,
der ouch ein teil misselânc.
dô sie solde trinken,
der kopf begunde sinken
ir nider ûz der hant,
daz sie sîn lützel enphant,
unz sich daz klâret vergôz.
Key sprach: „von reht genôz
mîn vrouwe Enîte
an der vrouwen strîte
ir triwe unde ir schône,
daz ir wart ze lône
der rîch sperwaere,
swie dar komen waere
manegiu, diu wolt in nemen.
ouch möht wol von reht gezemen
mînem hêrren, künec Artûs,
dô sie kam her ze hûs,
daz er sîns küssens reht
an ir staetem lîbe speht,
dô im was gevallen
der prîs vor uns allen,
daz er ervalt den wîzen hirz.
vrouwe Enîte, gloubet mirz,
ir habt den kopf gewunnen,
man welle iu sîn dann enbunnen
durch eteslîchen swachen nît,
dâ ir mit bevangen sît. “
den kopf nam wider der bot.
disiu red unde dirre spot
prüevt ein lût lachen
unde niwet doch sîn swachen
vil manegem, der den schimpf nam
mit verborgens herzen scham,
der sîn amîen sach
an staetes herzen zeichen swach,
daz was wol sîn ungemach.
Dô wart vrouwen Perkîen,
eins riters amîen,
gegeben ditz goltvaz
umbe daz, daz sie saz
ze naehest bî sîten
mîner vrouwen Ênîten:
si nam in, daz muoste sîn.
als sie kopf unde wîn
ze mund bieten solde,
unde wolt ûz dem golde
vil gern getrunken hân,
dô missegie ir dar an,
sô daz sie gar sunder danc
wol vergôz daz lûtertranc:
des schamt sie sich sêre.
Key sprach: „niht trinket mêre,
sîn ist vil an einem trunke,
ob sîn den boten dunke.
wir haben daz wol ersehen,
daz wir iu prîses müezen jehen
vor allen disen vrouwen.
staet hât an iu erbouwen
ein herz mit kiusch beslozzen.
des hât iwer vriunt genozzen.
des mac er wol wesen vrô,
daz hier an sîn lop sô hô
ân allen valsch stîget,
daz an den andern sîget. “
dirre red dô begunden
die gest mit den kunden
underlachen vil tougen,
daz sô gar âne lougen
dâ an den vrouwen schein
valsches unde unstaete mein,
unde von einem kopf daz ergienc,
unde daz Key undervienc
ir missetât gar mit spot.
den kopf bôt aber der bot
bî ir einer vrouwen dâ,
der nam was Galaydâ,
des truhsaezen amîe.
diu was von Siandrîe
des herzogen swester.
der val wart verre vester
dan der andern dâ vor,
daz sach man an ir spor,
daz tief lac unde niht enbor.
Nû hoert, welh ein wunder,
daz dirre kopf besunder
sie sô ûz den andern nam,
dô galt den spot ir beider scham,
den Key, ir vriunt, geprüevet het.
als man ir bôt daz klâret
unde sie zuo wolte grîfen,
ir begunden nider slîfen
die hend ûf die schôz ze tal,
daz sie den kopf vür daz mâl
nie mocht gerüeren.
si begund ir hende vüeren
wider unde vür, ich enweiz waz,
swie oft ir daz goltvaz
dirre riter bôt dar.
Key wart des schamvar,
als er sô reht gesach,
wie sîner amîen geschach,
unde wolt ez verswigen hân.
dô sprach Greingraduan:
„her Key, mich dunket, sam mir got,
ir mügt wol lâzen den spot
vürbaz mê belîben,
den ir tuot von wîben,
die iht haben missetreten.
ir habt iwer wîp erbeten,
den unsern ze vâre,
daz sie sô geware
von dem kopf getrunken hât,
daz sie ougen noch die wât
mit dem klâret besluoc,
unde tranc ir iedoch genuoc
unde trunc noch aber baz,
daz sie niemer wurde naz,
swie vol der kopf waere,
daz ez ir niemer baere
dehein missewende,
weder êrste noch zem ende.
sô hât sie sich behuot.
der sô saelic getuot,
dem erschînet daz dick ze guot. “
Swer daz hor unde den mist
rüeret, daz ervûlet ist,
der vindet niht wan stanc;
ouch gewinnet er sîn selten danc,
der durch ein swachen duz
die wefs unde den hornuz
von sînem amt stoeret.
swer ungerne hoeret
keckes hundes bellen,
der sol im gehellen
unde sol niht mit der rahen
in stundeclîchen wider slahen,
dâ von mêret sich sîn schal.
swer in sleht, daz er bal,
von einem slage er ergillet
unde doch iemer billet,
danne er dâ vor taete,
unde ist dar an staete,
wan er ist gereizet.
swer den argen heizet
nâch werltlîcher tugent leben,
dem ist ân eiter vergeben,
wan ez niemer mac gesîn.
ir sehet wol, wazzer unde wîn
die gebent ungelîchen smac.
sam tuot nacht unde tac,
die gebent ungelîchez lieht,
als man alle tage sieht.
swes der vogel wont von neste
unde swaz wazzers der teste
wider êrst gewinnet,
des smackes im zerinnet
niemer mê vürbaz.
gewonheit wirt niemer laz,
sie grîfet vür natûre.
swie Key waer ein schûre
unde an allen dingen zuhtlôs,
dâ mit er doch niht verlôs
sînes adels hêrschaft,
wan er was sô manhaft,
daz er dehein vreise schûhte,
diu in ze starc dûhte.
ern getörst sie vil wol bestân,
swie im gelunge dar an.
ouch müget ir wol wizzen,
sît sich sô gar gevlizzen
Artûs het an tugende
unde sîn rein jugende
sölch gesind het erwelt,
daz dehein krenk an valsch entwelt,
sine waerens alle sunder.
wie möht er dar under
dehein wîl sîn genesen,
waer er alsô arc gewesen,
sam maneger von im hât geseit?
ditz ist diu wârheit,
daz er spottes gerne pflac
unde sîn ze nieman bewac,
daz was an im der meiste slac.
Ein vrouwe hiez Blânscheflor,
die minnet ein rîter per amor,
daz was mîn herr Parcevâl.
ouch was diu vrouwe von Gâl,
als ich ez vernomen hân, geborn.
die het er ze amîen erkorn
unde het sie dar ze hove brâht.
diu vrouwe wart niht überdâht,
ir wurde dirre kopf geboten;
den enphie sie von dem boten
unde wolt dar ûz getrunken hân.
alsô snelle wart er wan
des klâretes unde verswant,
daz man sîn dâ lützel vant
in dem goltvazze,
niwan ir schôz nazze
unde ander ir kleider.
der vrouwen wart nie leider,
dan ir an der stund wart.
herr Key sprach ein wort
schône spotlich dar zuo:
„vrouwe mîn, ez ist ze vruo,
obz iuch niht beswaeret,
daz ir einen kopf laeret
sô vollen lûtertrankes.
unde tât ir ez dankes,
sô sît ir zwâr niht betrogen:
ir habt ein zuc gezogen,
der nû was der beste,
er was mit al veste.
ein âme wîns dar zuo gehoert,
der sô ungevuoge koert
wie ein trinken smecke.
staeter triwen decke
hât iuch, vrouwe, bedaht.
daz iuch her Parcevâl ervaht,
dest wâr, daz het er wol gewant.
iwer triwe was im ê bekant,
dô ir des geruochet,
daz ir in besuochet
des nachtes an dem bette,
dô gâbt ir im ze wette
iwern lîp nâch der minne rât
âne aller slaht missetât,
unde daz vor unde nâch gât. “
Blânlis unde Pleiden,
disen vrouwen beiden
den geschach ouch alsam,
dô ietwederiu den kopf nam
unde wolten trinken dar ûz.
vrouwe Layn von Jandûz
unde diu künegîn von Persiâ
diu viel mit den andern dâ.
sam tete vrouwe Isolde,
dô sie trinken solde,
unde diu künegîn von Klei
unde Morgue, ein rîchiu vei,
Môret diu moerinne
unde Neyn diu twerginne,
vrouwe Belyn von Dânoys,
Tane unde vrouwe Gyfloys,
lândet unde Gymele,
Blântschol unde vrouw Île
unde diu lânc Amardîe,
eines risen amîe,
unde ir swester Yâre
mit dem guldîn hâre,
unde Yiolet diu snelle,
Calades von Canelle,
Camille mit der wîzen keln,
Diu daz niht mocht verheln:
Man sach den wîn durch die kel.
Von Klâmeroi Ysel
unde ir swester Brayne
von der hôhen montayne,
unde Elyce diu schône
vrouw Blonde unde Yrône,
Kressiâ unde vrouwe Galat
unde vil manec an der stat,
der ich niht nennen wil,
wan ir waer al ze vil.
ich nant iu ir noch genuoc,
waer ez niht ein ungevuoc.
hie mit sî ir ende.
mit dirre missewende
vielen die vrouwen alle
mit gemeinlîchem valle.
Key rûeget sie mitalle.
Dô dehein wart vunden
under gestinnen unde kunden,
diu wol dar zuo tohte,
daz sie drûz trinken mohte,
den kopf truoc der bote dan
unde gienc vür den künec stân.
er sprach en vranzoys alsus:
„edel vürst, künec Artûs,
der gâb ist wol begunnen.
noch sült ir mir des gunnen,
daz ich sie volbringe,
alsô mîn gedinge
ist unde iwer reht.
küneges wort süln wesen sleht,
daz bedarf deheines wankes,
ez sol alles krankes
vil gar wesen âne
nâch gar gemeinem wâne,
alsô ist ez her komen.
ich hân ouch von iu vernomen,
daz ir iuch habt sô bewart,
daz nie küneges gelüb wart
staeter, dan daz iwer ist.
daz ensol ouch ze dirre vrist
niht werden zebrochen,
des wurt ir besprochen.
herr, ir habet wol gesehen,
waz an den vrouwen ist geschehen.
waz töht daz mê ze sagen?
noch sol man den kopf tragen
umbe under disen hêrren,
ê ez deheinen werren
prüeve an mîner bet. “
dô sprach Artûs ze stet:
„ich sol iuch niht betriegen.
valsch geheiz unde künegs liegen
der swachet ietweders den namen
unde prüevt lasterlîch schamen,
swâ man ez hin vernimt,
wan ietwederz missezimt.
des sült ir erlâzen sîn.
nemt klâret alde wîn
unde vüllet aber wider in.
swes ich iu schuldic bin,
des sol ich iuch gewern
unde tuon ez vil gern,
sît ir ez niht welt enbern. “
Der riter wart der rede vrô;
disen kopf nam er dô,
unde vulte in mit klâret.
dô er daz getân het,
dô gienc er vür den künec stên
unde sprach: „herr, ich sol begên,
gebiet ir, mîn lântsit,
dâ ich her bin komen mit.
des nim ich ze iwern gnâden vluht,
daz ir mirz niht ze unzuht
merket, herr, obe ich
dar an übersprech mich.
mîn reht ist, daz ich vor
mînes hêrren trinken kor,
ê ich im den kopf biete.
man pfligt dirre miete
in mîns hêrren lânde,
unde ist daz sunder schande.
waer ez aber missetân,
sô wolt ich sîn wandel hân. “
als er die red gesprach,
ein angel, der ze vâr stach,
der uobet sich dâ bî:
daz was der truhsaez Key,
der undervie ez mit spot;
er sprach: „daz ist reht, daz der bot
zem êrsten sül schouwen,
wie der wirt hab gebrouwen.
sölher sit behagt mir wol,
wan, sô der kopf ist ze vol,
sô zimt er übel vürsten hant,
ern werd erlaeret unde erwant,
sô möht er sîn gewalten.
ir sült den sit behalten.
trinkt in gotes namen!
ir künt wol gerâmen,
daz ir iuch iht begiezet,
als ir dâ vor gehiezet
den, die schande merket.
iuch hât wol gesterket
in daz alter von der jugent
âne valsch reiniu tugent,
daz ir sunder sorgen
offen unde unverborgen
mügt trinken hiut oder morgen. “
Niht vol er die rede liez,
unz in die red lâzen hiez
künec Artûs unde stöuwet in.
er sprach: „vür golt verworfen zin,
safer vür den rubîn!
ir müezet iemer sîn,
der ir her gewesen sît:
ein staet haz, ein êwic nît,
ein gift unde ein eiter,
ein morgenrôt heiter,
ein scorpenangel, ein slângenzagel,
ein vor ungewarnter hagel,
ein zwisch reizel unde ein klobe,
ein beswîch an allem lobe,
ein kort unde ein angelsnuor.
iwer leben unde iwer vuor
stêt gar nâch unprîse;
ir sît ein wec an glattem îse,
dar an man lîhte vellet.
sich hât zuo iu gesellet
bîsprâch unde âkust,
schanden hort unde êrn verlust.
vervluochet sî iwer bitter galle,
daz sie schier überwalle
unde iuch müez zebrechen!
ir künnet niht gesprechen
wan den argen alle wege.
ir sît ein schiuh unde ein ege
an allen tugentsachen.
ir künnet daz wol gemachen,
daz iu nieman holdez herze treit,
als man den besten pfleit:
daz habt ir oft wol verscholt.
ir sît iu niht selben holt,
wer solt iuch danne minnen?
waz welt ir dar gewinnen,
daz ir manegen sô beswaeret?
ê ir ungespottet waeret,
ir spot iwer selbes ê.
spot tuot nâch schaden wê.
des sült ir iuch mâzen,
ir sült iuch niht lâzen,
vriunt, an disen argen spot.
iwer bet unde iwer gebot
dem wil ich entwîchen
sunder allez beswîchen,
wan al ein dar an,
daz ich des êrsten trunkes gan
nieman baz danne mir.
welt ir dar nâch, sô trinket ir:
des sült ir mir gunnen.
dar an werd gewunnen
alde werde an verlorn,
ich hân ez mir alsô erkorn:
daz lât iu niht wesen zorn. “
Key daz lützel vröut,
daz in der künec het gestöut,
wan daz sîn schal groezer wart.
er hatzt aber ûf die vart,
sam er dâ vor het getân,
unde sprach den künec selb an,
daz beswârt in vil verre.
er sprach: „ay, hêrre,
ir künt ouch schelten?
wolt ir mich des lâzen engelten,
daz iuch der durst twinget?
nû beitet, man bringet
iu vil schier ze trinken.
daz er müez versinken,
der daz ezzen sô versalzen habe!
dâ dürstet iuch sô vast abe.
wê, hêrre, wâ ist der schenke?
mich wundert, wes er gedenke,
sît man den tisch erhaben hât,
daz er iuch ungetrunken lât.
sît aber nû niht hie bî
herr Lucanus der schenke sî,
her bot, sô gebet den kopf dar,
ê mîn herr erdürste gar,
daz er im trink genuoc.
ez ist ein michel ungevuoc,
daz man einen vürsten
sô starc lât erdürsten
mit sînem eigen guote:
daz komt von unvruote.
daz mac iu wol zorn sîn.
klâret ist bezzer danne wîn:
dâ büezet iwern durst mit,
hêrre, unde habt guoten sit,
als ir dâ vor tâte
vruo unde spâte
nâch der tugende râte. “
Alsô Key die rede gereit
unde an den künec selben leit
disen schimpf unde sölhen spot,
die gumpenîe unde der bot
die begunden lachen tougen.
dise winkten mit den ougen,
jen stiezen mit den ellenbogen.
dirre sprach: „uns hât bezogen
ein toetlîcher donrslac,
dem nieman wol entwenken mac.
wir sîn übel her komen,
uns wirt noch hiut hie benomen
unser wert unde unser êre.
unser deheiner ist sô hêre,
der im dar zuo betiure,
er ist sô ungehiure,
an lîp unde an zunge.
ob im halt gelunge,
daz er in ungespottet lâ. “
sô sprach ein ander anderswâ:
„diu hôchzît wil bôsen.
dirre kopf unde sölich kôsen,
daz Key von in allen tuot,
daz machet uns ungemuot,
wan der schad ist manicvalt.
ez ist ûz der tagalt,
daz wir daz sehen müezen
unde sîn niht mügen gebüezen,
daz wir sîn mit dem schaden
sô manicvalteclîchen geladen
an uns unde unsern wîben.
wer möht vor Keyn belîben
ungespottet nâch der missetât,
dâ er des küneges gespottet hât,
sînes hêrren, âne schulde?
nieman ist in sîner hulde
dehein wîl alsô wol,
er vind ein herz triwen hol
unde ein lîp spottes vol. “
Ez was in komen ûz dem spil.
dise red unde ander vil
wart dâ gereit hin unde her
unde ein michel teil mê,
dann ich iu gesagt hab.
sich huop ein grôz ungehab
hin unde her in dem sal,
ûf, eneben unde ze tal
under dirre massenîe.
der grâve unde der vrîe,
der künec mit dem herzogen,
die hetten sich îngezogen
gaemelîch in dise klag.
waz touc ez, ob ich sag,
wie dirre streit, jener kleit,
der ander sûft umb daz leit,
unde wie dort jene gesellen
bâten got den selben vellen,
der den kopf ie gemachet,
unde wie der ander lachet,
daz sîn geselle trûret.
disiu klag starke dûret,
wan ez was ir vorhte,
daz dirre kopf worhte
sölch wunder under in.
disen gemeinen ungewin
besorgten sie alle.
dâ bî was ein galle,
diu iegslîchen meilet,
ir gift sie underteilet
under sie sô gelîch,
daz sîn arm unde rîch
heten mê danne genuoc.
der bot, der den kopf truoc,
stuont vor der tablerunden,
dâ von der pfalnzrunden
ze naehest mîn her Brîsaz
bî dem küneg Artûse saz:
den kopf gap der Artûse.
nû wart in dem hûse
ein michel gedranc,
dô er ûz dem kopf tranc
unde im niht misselânc.
Dô Artûs getrunken het
unde den kopf mit dem klâret
dirre bot wider nam
unde Artûs daz trinken zam,
sô daz er sich niht begôz,
sich huop ein stille, diu was grôz,
über al in dem palas,
daz im sô wol gelungen was,
unde hetten ez vür wunder.
Key sprach dar under,
des man wol lachen mohte.
er sprach: „vil wol ez tohte
vriunde unde vriundinne,
daz sie ir zweier minne
mit staet underbünde,
sô daz sie niemer künde
unstaeter kranc enbinden.
sam hât sich von kinden
mîn herr unde mîn vrouwe,
als ich wol getrouwe,
sô garlîch her behuot,
daz ein herz unde ein muot
sie beide merket sunder mein,
unde ein jâ unde ein nein.
daz mac man kiesen dar an,
daz mîn vrouwe undern vrouwen
gewan,
unde under uns mîn herr den prîs
hât gewunnen allen wîs,
des ist er saelic unde wîs. “
Waz half den künec, daz im gelânc?
er kam sîn doch âne wanc
niht hin vor hern Keî.
disen kopf gap er dâ bî
einem küneg, der hiez Brîsaz,
der im dâ ze naehste saz
von der pfalnzrunde.
den bôt er zem munde
unde entranc noch begôz sich niht.
disiu wunderlîchiu geschiht,
diu kom von einer meide,
die er in grôzem leide
lie sunder helf an einer stat,
dâ sie sîner helfe bat,
unde erlôst sie doch sît.
des enmocht er nû ditz lît
ûz dem kopf niht getrinken.
nû begunde Key winken
unde sprach im ze vâre:
„ir hêrren, wizzet zwâre,
mîn herr hât guot urhap,
daz er im den kopf gap.
des habet ir genozzen,
daz ir trinket unbegozzen
ûz dem kopf von dem lîde.
wir haben daz ze nîde,
daz iu sô wol ist geschehen.
des sült ir mînem hêrren jehen:
ez ist von sîner hantgift.
Saelden kint hât saelden stift
unde vertrîbet unglückes gift. “
Ez gap den kopf von der hant
dem boten, der dar was gesant,
wider mîn hêrre Brîsaz,
daz man in gaeb vürbaz.
dô gap man in ze naehest dâ
dem küneg von Ethiopiâ,
daz er trünke nâch in.
ûf sîn selbes ungewin
daz alsô schier geschach:
ein unde ûz dem kopf brach,
diu den hêrren gar begôz
unde alsô gâhes wider vlôz,
sam schier ez was ergangen.
der kopf het vervangen
an im ein starkez tadel.
sîn herz was alsô wadel
an allen werltsachen,
daz er niht gemachen
mocht, daz ez würde zam.
sînem lîp was alsam:
der was in allen enden
unstaet mit missewenden.
daz wart an dem kopf schîn.
„wâ mocht daz klâret sîn",
sprach Key, „daz man sô verzert
al z’ürn unde der kipper wert?
swaz wîns dâ wart inne,
unde waer der aller hinne,
der würd verzert schiere
solden noch die naehsten viere
trinken als ir habt getân.
er kan wol köpf machen wan.
daz trinken hât er wol gewent;
ez ist ûf in sô versent,
ê er ez biet ze munde,
sô wellet sich diu unde
gegen im z’aller stunde. “
über die tavel saz ein tegen
Artûs dem künec engegen,
daz was mîn her Gâwein,
an dem nie tadel erschein
an muot noch an lîbe,
wan daz er sich von wîbe
über reht gnâden vermaz,
dar an er sînr wirde vergaz.
daz doch in schimpfe geschach,
daz er sich sô übersprach,
dô in gemeinr vavel
die von der runttavel
eins âbendes gesâzen
dô sie ze hove gâzen
unde zalten in âventiure.
daz galt er sît vil tiure
dicke an vil maneger stat,
daz er alsô missetrat,
als im der lewe selbe seit,
dâ er unde der künec reit
beide nâch âventiur gewin,
dô er gesezzen was ûf in.
kleinr kranc birget grôzen wert.
diu schand vrônes weges gert,
alsô ofte geschieht,
daz ein nebel michel lieht
mit sîner vinster umbe stêt,
daz sîn schîn dâ von zergêt,
unz er aber brîchet ûz.
ez birget ein rôt goltgrûz
ein swarzer ruoztropfe.
man bôt ûz dem kopfe
ze trinken dem recken.
an im sach man decken
vollez lop swachez meil,
ganz tugent meines teil.
dô wachet Schand unde slief daz Heil.
Ditz seltsân maere
daz ist doch klagebaere,
daz disen tugentrîchen helt
ein kranc spruch sô entwelt
wider sô grôz manheit,
als er lâng het bejeit,
dâ man in solt bewaeren.
wie getorst den ie beswaeren
ein sô klein missetât,
den tugent sô bewaret hât?
ditz was ein jaemerlîcher slac,
daz dirre spruch überwac
sô manic rîch tugende,
die er von sîner jugende
unz in sîn alter begienc.
daz in daz niht vervienc,
dar an was reht wilde.
doch haben wir sîn bilde,
daz werc von liehte valwet.
ein schoen wîp salwet
oft von liehter sunnen.
ein gar lûtern brunnen
trüebet ein vil kleiner mist.
sô daz ors ie blenker ist,
sô ez ie lîhter sich besleht.
dâ wider der die krân tweht,
dâ von mêret sich ir swarzer glânz.
swâ valsch ist unde unstaet ganz,
dâ schînt ein kleiniu tugent niht
sam vil ûz dem wazzer iht
ein vanc mac gebrinnen.
wie möht diu schand gewinnen
dehein sô vest obdach,
sin waer ie doch inne swach.
solt ez nâch mînem willen varn,
got mûes die besten sô bewarn
unde setzen zuo der Saelden tür,
daz in niemer widervüer
niht wan êre unde gevüer.
Dô Gâwein sô misselânc,
den kopf unde daz lûtertranc
gap der bot sâ ze stet
mînem hêrren lânzelet,
den hiez man von Arlac,
der der hêrren amte pflac,
daz er riter unde pfaffe was.
swaz er âventiur erlas,
die zeigt er eim geswinde:
daz was her von kinde
ie gewesen sîn arebeit,
unde was der êrst, der bejeit
vor den andern den prîs.
sîn leben stuont allen wîs
ie nâch hôhem werde.
ez enlebe ûf der erde
dehein riter sô tiure,
dem er ie tjostiure
verseit alde ritterschaft.
ez stuont sô umb sîn kraft:
als ez über mitten tac kam,
daz er an sterke zuo nam
allewec unz in die nacht.
swer die wîl mit im vaht,
der muost werden sigelôs.
an dem kopf er verlôs,
dô er solt trinken, den sic.
daz er geviel in den stric,
daz erarnet er dâ mit,
daz er über riters sit
gesaz ûf einen karren
ûf gewissez nâch harren,
dô Milianz die künegîn
über sîn willen vuort hin,
wan er sîn ors het verlorn,
des enmocht er gedreng unde dorn
ze vüezen niht erstrîchen.
ouch wolt er wider wîchen
niht, unz er ervünde,
in welhem unkünde
diu künegîn bestünde.
Ein sit was in dem lânde:
swer verdient die schande,
daz man in solde henken
ald anders sô krenken,
daz er verdamnet waere,
den nâmen die wîzenaere
unde satzten in ûf ein wagen,
der muost in al umbe tragen
von steten ze villen,
mit alsölhem willen,
swer in ûf dem karren sach,
daz er die schand an im rach.
wan ûf in was gewant
swaz er het in der hant,
ez waer holz oder stein:
sô muost er gelten daz mein.
nû lânzelet enkunde
von des kopfes gunde
getrinken des lîdes.
Key, der voller nîdes
ie was unde bitter galle,
der sprach mit michelm schalle:
„her lânzelet, ez schînet wol,
daz der kopf ist ze vol,
des möht irn niht enburn.
eines lamberîen oder eins sturn
möht ir lîhter gnuoc ezzen.
ir sît gar besezzen
iwer kraft an disem morgen.
ir waert des sunder sorgen,
hiet ir in nâch mittem tage
ûz getrunken an die sage,
sô iwer kraft gewahsen ist.
her bot, gebt der rede vrist,
unz im kom mitter tac:
sô trinket er, daz man im mac
der rede wol gedanken.
einen trunc alsô kranken
den möht er vor imbîz,
ob er dar an allen vlîz
leit unde allen sînen muot
getrinken, als er nû tuot.
ieglîcher sache ist ir zît guot. “
Der bot, der des kopfes pflac,
gap in Êrec vil de roi Lac,
daz er trünke dar nâch.
im wart zem trinken sô gâch:
als er disen kopf begreif,
er tranc vast an den reif
des wînes im genuoc.
daz im der kopf niht vertruoc:
er begôz in vil sêre.
dise starc unêre
dâ mit er erarnet,
dô in Enîte warnet
in dem wald maneger vreise,
dô sie sîn gereise
was ûf einem walde.
Key sprach alsô balde:
„ay, mîn hêrre Êrec,
iu ist ze smal dirre wec,
den ir nû sît geriten.
ir hiet lîhter gestriten
mit zwelf roubaern,
die alle zagen waern.
ir sult iuch vil wol gehaben.
künt er baz siechen laben,
des würdet ir wol inne.
sich het an unminne
dirre kopf sô verlân,
daz er nieman ze vriunt wil hân:
des ist lougen dehein. “
den kopf nam her Îwein,
wan er was ze naeheste dâ.
er bôt in zem munde sâ,
er mocht ab getrinken niht.
nû Key gesach dis geschiht,
er lachet unde sprach:
„iwer lewe, der den risen brach
unde maneger vreis iuch vervie,
waer der nû bî iu hie,
der hiet iuch gerochen. “
alsô Key daz het gesprochen,
disen kopf gap man zehant
mînem hêrren Kalocreant,
dem geschach ouch alsam:
als er daz klâret nam,
er begôz sich dâ mite.
„daz ir an iegelîchem trite
iuch sô wol habt behuot, “
sprach Key, „daz ist guot.
daz zeigt ouch der brunne,
den ir in heizer sunne
ûf den stein guzzet
unde des sô wol genuzzet.
er mac vil wol vrô sîn,
der sô wol geniuzet sîn. “
Parcevâl der Gâloys
der nam nâch dem Wâloys
den kopf unde tranc.
der wîn ûz dem kopf spranc
unde begôz in mit al.
ditz erwarp her Parcevâl
an dem armen vischaere,
den er in grôzer swaere
durch zuht ungevrâget liez,
als im diu magt sît gehiez,
daz in sîn zuht sô gar verriet,
dô er von dem boume schiet,
dâ er sie sitzent vant,
unde des swertes kraft erkant,
daz im gap sîn oeheim,
dô er wolt rîten heim.
swîgen tuot vil dick schaden:
sam wart er dâ mit geladen.
Key sprach: „ir sît verzagt.
vil reht von iu wîssagt
dise rede lâng vor
Culîantz der tôr
unde ouch von vrouwen Lêden.
ir sült des in bêden
grôzen danc sagen,
daz sie in ir kinttagen
nie wolt gelachen,
unz ir ez muost machen.
ir bîten het sie wol gewant,
daz sie iuch dar zuo bekant
unde durch iuch ir swîgen brach
unde zuo iu lachend sprach.
si kund wol guot riter spehen,
daz ist guot an iu ze sehen.
dest wâr, des sît ir wol wert!
desselben ouch der wîn gert,
dôr iu engegen spilte.
wizzet, daz in bevilte
der wîl in dem golde,
daz er bîten solde,
unz ir in zem munde
brâht an der stunde.
emzigiu trat tuot blôzen wec,
ouch gêt man lîht gewonen stec:
des ist Tugent an iu gewon,
unde slêwet Schande dâ von.
er wirt gar verswachet,
swes herz ist vermachet
sam ein erz unde ein cunterfeit.
valschen muot diu schande jeit,
unde ist triwen tugent leit. “
Ich seit iu besunder
daz manicvalt wunder,
daz von dem kopfe ergienc:
in welher wîs er gevienc
iegslîchen unde beguzze,
wan ich vorht, daz verdruzze
dirre rede eteswen.
sô ich nant den unde den
unde daz sô starc übertribe,
dô geviel mir, daz ich belibe
an dem ende hie mite;
wan daz ist der werlde site,
daz sie der niwe volget.
vil ofte sich besolget,
der niwe wege kiuset.
dick ouch man verliuset
grôz guot nâch kleinem val.
swâ zweier dinge ist diu wal,
dâ nimt man lîht daz arge;
als lîht vaelet der karge
an kunst sam der unvruot,
der ez von unwitzen tuot.
ich wil iu doch die besten
under kunden unde gesten
sagen unde nennen,
daz irs mügt bekennen,
die ûz dem kopf trunken
unde welh von valsch sunken
unde wurdent geunêret,
unde wie daz Key verkêret
ze schanden unde ze spot,
unde wie gewert wart der bot
under dirre tugentlîcher rot.
Dô getranc mîn herr Parcevâl,
den kopf nam her lânvâl,
dar nâch Lays von Ardys,
nâch dem Miliantz de Lys
unde Malduz der wîse,
Dynodes der grîse;
nâch dem tranc Gandaluz,
unde Vliez von lânduz,
nâch dem der künec Brîen
unde von Love Urîen,
nâch im von Canabuz Îwein
unde Lohenis von Onein,
dar nâch her Brantriviêrs
unde Blêos von Blieriêrs,
dar nâch Senpitê Brûns
unde Gantiziers von Yascûns,
dar nâch Viers von Ramide,
der gerner streit, dan er het vride,
nâch dem Caraduz von Caz
unde Cauterous von Solaz,
nâch dem ein recke Rebedinch
unde vil li roys Quinedinch
unde von Quine ein reck Quareos,
nâch im von Montdoyl Hysdos
unde Galeres von Destrauz
unde ein recke Gâles li chauz,
nâch im der rôt Aumagwîn,
nâch dem Graim unde Gotegrîn
unde Gradoans unde Caraes
unde des küneges sun Vilâres,
dar nâch Tallas unde Gofrei
unde Loez li vil li rei
Segremors unde Nebedons,
Labagides unde Brainons.
nâch disem tranc Quadoqueneis
Galarantis li Gâleis,
Nelotrons unde Gronosis,
Bauderons de Linis,
dar nâch Marque Gormon
unde Elis von Klimon,
von Treveren Maloans,
dar nâch der starc Gaumerans;
dar nâch tranc Guigamiers,
nâch im Davalon li viers,
dar nâch David von Tintaguel
unde Gurnesis li isnel,
dar nâch Gartaz von Omeret
unde von Quinoquoys Gomeret
unde Querquoys Dariel
unde Ramel von Joventzel,
dar nâch Bylis von Dantipades
unde Bryan li meindres,
Glotigoran unde Gligoras
dar nâch tranc her Quinas,
unde ander vil unde genuoc,
den man disen kopf truoc,
der ich noch hiut gewuoc.
Ob ich daz rein gesinde,
daz mit dem Saelden kinde,
dem künec Artûs, was,
als ich ez vil ofte las
an Êrecken, nande,
den von der Swâben lânde
uns brâht ein tihtaer,
ich weiz wol, daz ez waer
überic unde unlobelich.
umb die red sô hân ich
die ungenanten genant,
die vil lîht unbekant
meister Hartman wâren,
oder er wolt bewaren
ein valsch nâchred dar an,
daz lîht taet ein valsch man,
als in sîn natûre lêret,
der niht wan boes mêret.
daz kund er wol bedenken.
in enmocht niht lîht bekrenken
ein man, der zweir zungen pflac,
unde der vil bittern nâchslac
hinden nâch dem manne sleht
unde im vorn ab die schande tweht.
des was er alles vollekomen.
der got, der uns in hab genomen,
der müez in ze ingesinde haben,
unde werde niemer ab geschaben
von des lebens buoche.
der himelisch künec geruoche,
daz er der sêl lône
mit unverwerter krône,
unde müez im mit al vergeben,
swaz er ie in disem leben
getaet wider sîn hulde.
wan von der werlt schulde
geviel der sêl diu missetât.
der der lîp gedienet hât
mit tugent rîchem sinne.
des himels küneginne,
diu muoter ist unde maget,
ze der gnâden sî geklaget,
ob der sêl iht gewerre.
vater, sun unde hêrre,
guot, wîstuom unde gewalt,
got einer in der drîvalt,
erhoer umb in, rîcher Krist,
diu dîn tohter unde dîn muoter ist
unde ein tûbe âne galle,
daz sîn sêl iht gevalle
in deheinen toetlîchen last,
wan du selb gesprochen hâst:
„swer mîn vor der werlt vergiht
unde an mir verzwîvelt niht,
daz selb im von mir geschiht. “
Solche klac unde ditz gebet,
daz ich daz ie getet,
daz sol man niht vür wunder hân,
wan sô der rein Hartman
mîn herz besitzet,
sô kaltet’z unde switzet
unde bristet unde krachet.
sîn tugent mir daz machet,
der er bî sîner zît pflac.
owê, toetlîcher slac,
wie du an im hâst gesiget,
daz er in touber molte liget,
der ie schein in vröuden schar!
Hartman unde Reimâr,
swelch herze nâch werltvröuden jeit
(wan dar nâch ir lêr streit),
die müezen sie von schulden klagen.
si habent vor getragen
tugent bilde unde werdes lêre.
swer wîbes lop unde ir êre
sô vürder, als sie tâten,
der ist unverrâten
von mir wider wîbes namen.
si kunden stillen unde zamen,
swaz von nîde valsches vlouc;
swâ man wîbes güet belouc,
dâ stuonden dise zwên ze wer
wider der valscher her.
wîbes güet, dir ist geschehen,
kundestu’z ze rehte spehen,
daz dir nie groezer schad geschach.
dîn lop wirt val unde swach,
wan sie valwent lîplôs,
an den diu vröud ir reht verlôs
unde wîbes vröud aller meist.
ouch muoz ich klagen den von Eist,
den guoten Dietmârn,
unde die andern, die dâ wârn
ir sûl unde ir brücke:
Heinrîch von Rücke,
unde von Hûsen Vriderîch,
von Guotenburc Uolrîch,
unde der rein Hûg von Salzâ.
got, der müez sie setzen, dâ
ir sêle gnâde habe!
vür wâr sie dirre werlde hab
mit sölher zuht bouten,
swâ sie des ie getrouten,
daz sie daz beste taeten,
daz wart mit sölhen staeten
sô getân, daz dar an in
nie geviel Schanden gewin.
wis in, got, als ich in bin!
Hie wil ich die rede lâzen
unde wil dâ wider heben an,
dâ ich die âventiure lie.
dô diu red alsô ergie
unde die riter über al
getrunken, die in dem sal
al umb wârn gesezzen,
daz deheiner wart vergezzen
under aller dirre rot,
wan Key unde der bot,
die hielten den kopf under im
Key sprach: „der êrn gwin
ist komen an uns zwên;
wir soln ouch ze buoz stên,
wie wir her haben gelebt.
trinkt, her bot, unde gebt
mir den kopf dar nâch.
umb daz sî iu niht ze gâch,
daz ich trinken welle,
lieber trinkgeselle.
wir taeten anders unreht,
sît sô manic guot kneht
vor uns dar ûz getrunken hât.
sîn mac ouch wol werden rât,
sît ez alsô muoz sîn.
kost, wie mîns hêrren wîn
smeck unde sîn klâret.
diu rede hovelîchen stêt,
wan sîn hiut ir bâtet.
daz ir ez dô nien tâtet,
dest wâr, daz beswaeret mich.
trinkt ir, sô trinc ouch ich.
daz tuot ir sunder angest.
jâ möht ir hiut lângest
ân mich, her, getrunken haben.
wan tugent ist in iu begraben,
unde muoz diu Schande vûrder schaben. “
Dise red tete Key von spot.
hie mit tranc dirre bot
ûz dem kopf im genuoc.
sîn tugent in dâ übertruoc,
daz im dar an niht gewar.
er het den wîn getrunken gar,
solt erz anders haben getân.
dâ ist dehein zwîvel an.
als schier er vor in getranc,
er sprach: „der wirt hab danc,
daz er sô wol gebrouwen het.
ich getranc disem klâret
nie niht gelîches,
sô tiures unde sô rîches.
trinkt ouch ir, ez ist guot.
ich weiz wol, daz ir daz tuot
gar sunder widerstrît:
sô seht ir wol, ob ich lît
ze rehte kosten künne.
ez ist lûter unde dünne,
gesmac unde raeze,
unde sint sîn waeze
süez unde starke.
ez muoz kosten manic mare
ditz vil edel pigment.
ich waen, der künec dâ mit gewent
hab dar zuo sîne geste.
dehein houbet ist sô veste,
ez muoz bresten dâ von,
ezn waer sîn vil wol gewon:
dâ von trinket kleine
wider êrst ze mâzen seine,
daz rât ich iu, mîn her Key,
wan ez swaeret sam ein blî.
unde leget sich dem hirn bî. “
Key disen spot verstuont
ze guot, sam die alle tuont,
die ouch gern spottes pflegent
unde ir zît dar an legent.
tuot den ouch ein spot wê,
den selben überhoernt sie ê,
dan die sîn nie gephlâgen;
die muoz sîn betrâgen.
dise sint aber küener dar an,
dann der sîn nie began.
alsô nû an Keyn geschach.
die Tugent an der Schanden rach,
swaz sie ir ie tete ze leide,
alsô ich iu bescheide,
an ir ingesinde.
daz lôn wirt vil geswinde,
daz man gar mit hazze gît,
unde swâ nît wider nît
sich üeben beginnet,
dâ wirt geunminnet.
einz oder beidiu teil
wirbet dar under unheil.
Key muost engelten,
daz er sô selten
ân spot sîner züht pflac,
dâ von der spot underlac
hie unde dick anderswâ.
ûz dem kopf wolt er sâ
trinken âne sorgen.
dô was dar an verborgen,
dar an er betrogen wart
unde sîn zuhtlôs hôchvart.
als er nâch dem kopf greif,
vil gâhes im ze tal sleif
unwizzent ietweder hant,
daz er sîn lützel enphant.
sus wart er geschendet
daz er dar an ernendet
unde sîn ie begunde.
von unheiles gunde
mocht er sîn niht bringen:
der wîn begunde springen
mit vil grôzem hazze
gen im ûz dem vazze
unde begôz in mit alle.
dô gesweic von grôzem schalle
Key unde wart vil stille:
daz was ir aller wille,
der er het gespottet vor.
dô spranc Culîanz der tôr
vil manegen sprunc wîten,
er rief: „wer wil strîten
mit mir umb den meisten trunc?
als mich leitet mîn dunc,
den kan ich wol gezeigen.
seht, wie Key kan neigen
den kopf über houbet.
er hât in beroubet,
daz drinne niht ist beliben.
er was vast bekliben.
daz hât er vil gar vertriben. “
Zehant dô diu rede geschach,
der bot aber ze dem künec sprach:
„Artûs, mir ist wol gegeben.
ist, daz mîn hêrre sol leben,
iu wirt sîn niht vergezzen,
des getar ich mich vermezzen.
ich sol iu den kopf lâzen
unde sol iu einen list dar an
sagen unde eine behendecheit,
der ich ê nieman seit.
wan ich dô ensolde
dar umb, daz ich wolde
die wârheit dar an ersehen.
daz doch sît ist geschehen,
des ich mich doch niht versach.
wan daz sîn mîn hêrre jach,
dô er mich her sande:
solt er iendert in dem lânde
in deheinem hove bestên,
daz mûez in disem ergên.
daz ist geschehen alsô,
des bin ich durch iuch vrô.
ir sült in gern behalten.
die wîl ir sîn welt walten,
sô geprüevet er nimer mêre
dem dehein unêre,
der ê dar ûz getrunken hât,
swie starc sî sîn missetât,
ob er dar ûz trinken wil,
swie oft er wil, swann, swie vil.
ob ein gast kumt her
ze iwerm hove unde ob er
dar ûz trinken welle,
ob den sîn mein velle,
der ê nie dar ûz getranc,
der vellet sunder sînen danc,
ist, daz ir in prüeven welt.
hie mit sî er iu geselt,
daz ist wol von schulden.
ich wil mit iwern hulden
wider ze lânde kêren,
dâ wil ich iemer mêren
iwern prîs unde iuch êren. “
Dô disiu red alsô ergienc,
Key ein trûren gevienc
unde dâcht vil manegen wîse,
wie er sînen unprîse
unde sîn schande
hier an erwande,
die er von dem kopf leit.
wan sîn muot dar nâch streit:
swâ er ieman mocht geschenden,
daz enmocht man niht erwenden,
sô lac er an der lâge.
er satzt sich ûf die wâge
ê wider ein andern man,
ê er sich enthielt dar an,
sô was er dar an verdâht.
vil oft er sich ze laster brâht
von sîn selbes muote,
des sich ein ander huote.
sam wolt er schenden disen gast,
dar an im volleclîche gebrast
unde wart sîn laster breiter.
sîn herz was mit eiter
sô nîtlîche bewollen,
daz er sich envollen
niht trûwet erzeigen.
wart ieman spottes eigen,
dô was er hie undee dâ
an im unde ouch anderswâ.
er gienc zuo dem boten hin,
dâ er stuont under in,
unde sprach von valschem munde,
als er vil wol kunde:
„rîter, ditz gâh scheiden
daz muoz mir vröude leiden.
wider iwer selbes êre
ir het ze werben mêre,
wan ir habt niht sô wol,
sô doch ein vrum bote sol,
iwer botschaft erworben:
dar an waer verdorben
ir unde iwers hêrren wert.
dar nâch unde ir hiute gert
enthabt iuch ein wîle,
wan iu ist diu île,
dest wâr ich waene, vür niht vrum.
welt ir prîs unde ruom
ze mîns hêrren hof bejagen,
sô sült ir mir niht versagen
einer bet, der ich ger.
dar umb ir doch komt her,
daz kan iu niht gewerren,
wan ir ez an mînem hêrren
hiut dinget, des sît gemant,
ob ir sîn niht vergezzen hânt.
seht ob ir sîn gedenket.
vil manic man schenket
mit vollen ûzem houbet
des herz ist betoubet
oft unde sîn unwillic muot,
daz er zaglîch tuot.
mîn hêrren ir ê bâtet
(durch wes willen ir ez tâtet,
des enweiz ich niht die wârheit),
daz iu von sîner wirdekeit
der lop grüenet schône,
ouch geviel daz ze lône
sô rîch âventiure,
daz iu hie tjostiure
iht verzigen würde.
nû wil ich die bürde
wider iuch tragen starc gern.
ir mügt dâ willeclîchen gern,
dâ man iuch niht kan entwern. “
Artûs sprach: „swîget, her Key,
wan sölch rede diu ist vrî
unde hoeret zem rîche.
nû wizzet sicherlîche,
iu möht sam lîht missevarn,
wolt in Gelücke bewarn,
sam iu möht gelingen.
man sol an allen dingen
die rehten mâz künnen.
ir wolt aber nieman günnen
vür iuch deheiner êren.
ir welt noch baz mêren,
ich vörht, iwer schande:
sô prüevt ir disem lânde
umbe sust vil grôzen spot.
war an het dirre bot
an iu getân unreht,
wan daz er sam ein guot kneht
sîns hêrren botschaft erwarp?
swes prîs dar under verdarp,
daz ergie ân sîn schulde.
unde solt er ir hulde
dar umb verloren hân:
hie sitzet manic vrum man,
dem ouch daz selb ist geschehen,
als ir selb hânt gesehen,
unde maneger edeln vrouwen.
unde möhten sie des trouwen,
daz ez ein kampf dahte,
ir würd ûz der ahte
sô vil mit im gevohten,
daz sie niendert mohten
ergên in einem jâre.
ir sült sölher vâre
disen guoten kneht erlâzen,
unde sült iuch ebenmâzen
einem recken, der nâch prîse vert.
swie wol ir iuch dâ erwert
(des bin ich vür iuch vrô),
ditz gevrumt iu niht nâdel zwô. “
dô sprach Key aber dô:
„Künec unde her, mich dunket des,
ich engilte z’iu ich enweiz wes,
daz ir mir sô gehaz sît.
ez ist ein vil kleiner nît,
den ich wider in trage.
unde ist er niht gar ein zage,
swes er hie hât gebeten,
daz enlât er niht undertreten,
sît erz wol haben mac
unde sîn bet dar an lac.
swer mich dar umb schendet
unde mirz missewendet,
der tuot micheln gewalt.
mir ist sam dem, der des engalt,
des er nie niht genôz.
swie ich tuon, sô ist ze grôz
mîn missetât hie unde dâ.
von schulden ist der wolf sô grâ,
wan swaz er in der werlt tuot,
ez sî übel oder guot,
man hât ez doch vür arc.
wer ist sô saelic unde sô karc,
der volleclîch bî sînen tagen
allr der werlt müg behagen?
den het ûf dirre erde
mit vil rîchem werde
vrouwe Saeld gestiuret.
swer mich sô untiuret,
der nem bî mir bilde
unde werd der schanden wilde
unde zieh sich nâch dem besten lobe.
lig ich under, er sweb obe
an der Saelicheit rade.
wan swâ ich mich überlade
mit schanden, daz ist mîn schade. “
Dirre bot tete sam ein man,
der sînen worten borgen kan
unde der aller sache vluht
hât zer obrîsten zuht.
„her Key", er hovelîchen sprach,
„ob mir diu unzuht geschach,
daz ich sîn hân gegert,
sô ist diu genâd lobes wert,
daz ich sô snelle gewert bin.
dest wâr, schied ich alsô hin,
daz ich sîn naeme niht
(daz aber niemer geschiht),
sô waer ich wol ze schelten.
ir sült des niht engelten,
daz ir mir sô bereit sît.
swaz man sô williclîchen gît,
daz mac man gern enphâhen.
ich wil mîn widergâhen
durch iuch lâzen belîben.
ir mügt mich niht vertrîben
mit sô gnaedeclîchem geheiz,
wan daz got selbe weiz,
daz ez mîn selbes wille ist.
waz touc beiten lânger vrist,
sît wir des willen sîn bereit
unde uns der süezen arebeit
beide alsô wol gezimt?
diu red vil zîte benimet
unde mac sô niemer ergân.
ir müezt mich ze ors bestân,
als ir selber hânt gedâht:
sô ist mit êrn vollebrâht
allez, des ich hie gebat.
nû tuot mir der rede stat! “
„ich bin bereit, als ich sol,
unde sol sîn ouch mîn herr wol
günnen unde daz gesinde,
sît ich ez bereit vinde. “
dirre red vil ergie,
ê sie der künec zesamen lie,
wan er ez gern gescheiden het.
dô half lützel sîn bet,
wan Key in sîns dienstes mant.
dô bat der gast, daz er bekant
im an der gâb sîn reht:
dô muost diu red wesen sleht.
ditz vlouc von riter ze kneht.
Schier kômen knappen viere
mit rîcher zimiere,
die der kameren huoten,
mit zwein coutren guoten
von einem rôten samît,
die wurden in den sal geleit
ûf ein tuoch sîdîn,
dâ diu stat solde sîn,
dâ man sie wâfen wolde.
zwên schilte dâ von golde,
dar ûf swebten zwên adelar,
die brâht man vil snelle dar,
unde rîchiu covertiure,
unde lânzen, von lâziure
gar wol gemâlet,
mit rôtem, wol gestâlet.
ouch wart brâht an die stat
ein zier rîchiu sarwât
mit dicker wîzer meile,
unde die vinteile
rîch unde gewaere,
unde golzen, die niht swaere
wârn unde niht ze grôz,
als sie ein guot meister slôz,
unde wâfenroc gelîche
als mans ze Vrankrîche
pfliget von cendâle,
unde von goltmâle
zwên helm sam ein spiegelglas
unde vest sam ein adamas.
als der harnasch brâht wart,
her Key ez niht lenger spart,
er gurt den lendeniere.
dar nâch wart er vil schiere
in sîn îsenhosen geschuocht.
ein wambeis wart im gesuocht
von einem buckerân blânc,
ein spanne von der gürtel lânc,
under sînen halsperc.
diu ors wurden vür den berc
brâht an ein eben,
dâ in diu stat wart gegeben
an ein wît gevilde,
unde sper unde schilde.
der coifen unde des colliers,
wâfenrockes, helms unde schilliers
der wart er vil snell gar.
ez beleip ab der rîter bar,
der mit Keyn vehten solt,
wan sîn ors wart im geholt
unde dirre schilt unde ein sper.
er het gewâfens niemer
an der stat, dâ in beiden
der strît wart bescheiden,
beim graben vor dem palas.
Ginovêr mit Artûsen was
dar gegangen mit ir vrouwen,
dâ sie ez wolte schouwen,
unde daz gesinde über al
an den graben vür den sal.
vil grôz wart der anval.
Daz der gast sô blôz beleip,
ein schad in dar zuo treip,
den ich iu bescheiden wil:
inem hûs was gewâfens vil,
der im deheinez tohte.
vür wâr, er enmohte
sich gewâfen in deheinz;
wan dar wart brâht einz
mit dem künec Brîan.
daz tete Bylis, der klein man,
ein rîcher künec unde ein twerc.
dô was im der halsperc
an der coiphen ze enge;
an der wît unde an der lenge
was er im nâch anders reht.
des muost dirre guot kneht
belîben ân wâfen blôz.
ez was aber sîn kampfgenôz
starc wol bewaret.
daz den gast klein beswâret.
nû müez ir got beider pflegen!
man siht ir beider teil wegen
ungelîch ûf der wâge:
sie hevet sich vil trâge
nâh wan an des gastes teil.
ezn understê unheil,
wan sîn geloet geringer ist.
ich weiz wol, daz dehein list
in der werlt ist sô starke.
swer einhalp ein marke
wiget gên einem saetîn,
dâ muoz vil ungelîch sîn
ir beider gewige.
im müez an dem sige
Gelück starke volgen,
wan im ist erbolgen
sîn kampfgeselle.
Gelück niht des welle,
daz in iht dâ an gevelle!
Beide hielten sie ze ringe.
hie dise jungelinge
ûf ir ors gesâzen.
des sie sich zehant vermâzen,
dem ist ez vil nâhen bî.
den ein tuot wâfen vrî,
sô vert der nâch gelücke.
ir ietweders tücke
werben nâch des andern schaden:
sie hât ein haz sô geladen,
der beiden mac gewerren.
niht nâch den ôsterherren
disiu tjostiure stuont,
die alle vînde in tuont
mit ritters behendecheit,
als mîn hêrre Wirnt seit,
swâ sie sint ze velde.
in hât disiu melde
geschadet vil starke,
wan die von der Marke,
wurden sie sîn inne,
sie entranten mit unminne
vil lîht die gevatterschaft.
her Wirnt ist sô wârhaft,
der ez von in gesagt hât,
unde hât ouch solher witze rât,
daz er wol erkennen kan
ûf solhen siten den man.
wan er hât ez dick gesehen
ze velt an ritterlîchem schehen:
ze Karlingen unde ze Britanje,
ze Brie unde ûf Tschampanje,
ze Gal unde ze Norwein,
ze Vlândern unde ze Lohrein,
ze Normandîe unde ze Engellânt,
ze Hengouwe unde ze Brabant,
ze Hessen unde ze Hespelgou,
ze Dürngen unde ze Brîsgou,
ze Swâben unde ze Sahsen
dâ ist ez niht gewahsen:
daz sol man im glouben.
got gesegen vor ir rouben
die hêrren von dem Sande
unde die von Westerlânde,
Westfal unde Vranken,
swie von der gedanken
von êrst ditz spil entsprung.
swâ sich ein Peier drung
ze velde mit einem Ôsterman,
der wart alsô în getân
von sîner kunst, im enwage heil,
daz im geviel daz winster teil.
dâ wider ist unz ditz guot,
daz ir kunst unde ir muot
hie ze lând niht geschiht.
den aber geschiht von in leides iht,
daz sint die von Vrigiulen.
der garzûne mit hiulen
wol prîsent den turnoi
dort, als der Vranzoyser kroi
tuot mit uns unde bî dem Rîn.
wellent sie sô schedlîch sîn,
sô beschîn sie niemer unser schîn.
Alsô lâzen wir die rede stên
unde hoeren ouch, wie dise zwên
ze orse dâ gebârten
unde welher sit sie dâ vârten
an der orse gumpenîe
vor dirre massenîe
ûf einem sâmen wider unde vür,
dar umb daz ietweder kür,
wie im sîn ors hancte,
sô er ez ersprancte
wider sînen kampfgesellen.
ze vâhen unde ze vellen
stuont ir beider gedanc.
vil manegen snellen widerwanc
ir ietweder dâ genam,
wan sîn diu ors wol gezam
unde ietweders muot.
dâ was bî guot ander guot:
der recken girde, der ors wille.
ein haz wont dar under stille
bî den beiden wol bekant.
man sach under schildes rant
geberd wol behende,
ê dirre kampf ein ende
genaeme, dest wâr, von in.
wan dâ verlust unde gewin
sich liezen ze pflihte,
als sich an solcher geschihte
ennen her pflac ze tuon,
wan ez vride noch suon
gestillen mac deheinen wîs,
ezn werde girde nâch hôhem prîs
mit willen erzeiget.
ir ietweder neiget,
daz sper ûf die brust geslagen,
vil unglîch zwein zagen.
nû lâzen schenkel vliegen!
dâ muosten sper biegen
ald vellen oder bresten.
der gast traf zem besten
unde wart ân vaele sîn stich,
daz mîn her Key hinder sich
muost ein val von dem ors haben
ze tal in den burcgraben,
ê er wider wunde,
daz er sich enkunde
nie enthalten des valles.
dô was im sînes schalles
ein teil vergolten.
er lac in der molten,
daz er sich lützel versan,
gestraht sam ein tôter man,
der lebenden geist nie gewan.
Als er in sach vallen,
dô kêrt er vor in allen
nâch im in den burcgraben.
nû het sich Key ûf erhaben,
als er hinden în wolt sîn
geloufen ze einem türlîn,
dâ in nieman het gesehen.
dô muost ez anders geschehen,
wan in ûf der vart erreit
der bot, der ê mit im streit,
unde kom im sô nâhen,
daz er in nam ze vâhen
bî dem helm hinden
unde begund in nâch im winden,
daz er in sunder sînen danc
hinder sich ûf daz ors swanc
unde vuort in hin unde her.
gnâde starke gert er
unde bat im helfen tiure,
wan dirre schumphentiure
verdrôz in vil sêre,
wan dâ was unêre
unde anderthalp schade dâ bî.
er wânt des lîbes werden vrî
vonem valle unde von würgen.
er bôt dem riter bürgen,
daz er in liez genesen,
er wolt sîn eigen iemer wesen
unde sîn gesicherter gevangen.
er liez in doch hangen
bî dem ors ze tal,
unz daz gesind über al
sîne bet dô vernam
unde vür die küneginne kam.
diu begund dô Key biten
mit sô jaemerlîchen siten
unde mit sô bärmlîcher klag,
wan er ein ende sîner tag
wânt haben an der stunde,
daz sie im des engunde,
der im den lîp naeme,
wan ir daz missezaeme
unde wîplîcher güete,
unz er ir gemüete
sô erweichet mit bet,
daz sie ez über danc tete,
wan ers sô verre gebeten het.
Ginovêr disen riter bat,
daz er sölh missetât
durch sie wolt verkiesen
(daz ensolt er niht verliesen)
die Key het begangen,
unde ir den gevangen
wider gaeb nâch ritters reht.
dô tete er sam ein guot kneht,
der tuon unde lâzen kan
unde übermâze nie gewan,
unde gap in ze ir gebote dar,
sô daz er waer ir eigen gar,
wan sie im ze helf was komen
unde het im den tôt benomen.
dâ mit sich diu rede schiet.
Artûs unde dise diet
kêrten wider ûf den palas.
der bot ouch erbeizet was
unde gienc mit in ûf daz hûs
stên vür künec Artûs
unde sprach mit zühten schône:
„Artûs, du bist ein krône
unde ein spiegel aller êren.
ich wil von hinnen kêren,
unde habt genâd unde danc.
mîn wec ist vil starc lânc,
den ich noch rîten muoz.
lât mich haben iwern gruoz,
urloup unde hulde,
wan ir ein übergulde
gar aller tugent sît.
daz muoz wesen âne strît,
die wîl unde ich gesprechen mac.
iu hât gevrumet dirre tac
vil gar an iwerm prîse,
wan ichs manegen bewîse,
der sîn ê niender west.
dâ mach ich in sô vest,
daz in nieman mac verwerten.
daz lop wil ich beherten
iu, swâ ich lândes bin:
daz wirt iwer êren gwin. “
mit dirre rede schiet er hin.
Dô er urloup het genomen,
dô was Key her vür komen
unde stuont bî dem gaste.
er sprach: „ir îlt ze vaste,
daz ist niht bescheiden.
ir sult von den meiden
unde von mîner vrouwen ê
nemen urloup, ê daz ergê,
unde scheidet dann hinnen.
sie hânt iu ze minnen
behalten manic guot kleinôt
von gimmen unde ouch von golt rôt.
des sie iu alles hânt gedâht,
dar umbe daz ir hânt brâht
mînem hêrren disen kopf her,
wan er ist des ir gewer,
daz sie kiusch unde âne valsch sint.
des wâren wir ê alle blint,
unz ez der kopf erzeiget hât,
wie gar sie âne missetât
ennen her hant gelebt.
ich weiz wol, daz ir ez gebt
von iu deheinem man:
sô rîchiu kost lît dar an
von tiur unde von gezierde.
nû wizzet, daz sîn girde
braech den antheiz Diôgenî,
von der guot, waer er dâ bî,
der aller hand gezierde vlôch
unde sich nâch einem manne zôch,
den er bî einem brunnen vant,
dâ er daz wazzer mit der hant
warf gên sînem munde,
wan er sîn niht enkunde
anders dehein wîs gewinnen.
den sit begunde er minnen,
daz er silber unde golt
niht lenger bî im dolt,
unde wart im starke unmaere.
er jach, daz ez waere
im gar unnütz dar nâch.
lât iu niht wesen gâch,
unz ir die gâb enphâhet.
ob ir ê hinne gâhet,
sie wânden sie iu versmâhet. “
Dirre red wart vil gelachet,
daz Key was sô verswachet
unde noch des spotes niht vergaz.
dâ bî sult ir wizzen daz,
swer spotes alle wec pfliget,
daz den dehein laster bewiget,
swie oft ez im widervert.
wan er ez alsô überbert
wider manegem von emzecheit,
dem er spotes ist bereit,
daz ez in niht beswaeret,
als erz wol bewaeret
hie unde ouch anderswâ.
dise red lâzen wir belîben dâ
unde sagen von der hôchzît.
dâ was vröuden vil enstrît
unde kurzwîl manicvalt,
als sie dâ vor ist gezalt,
unde noch ir übertiure.
von dirre âventiure,
diu nû ze hove komen was,
der was burc unde palas
unde diu stat vol über al,
wan ez allenthalben erschal.
swâ iender zwên gesâzen,
dâ enwart daz niht verlâzen,
dâ würde vil von gereit
unde ir zît wurt dar an geleit.
sust wert der hof drî tage
mit sölher vröud, als ich sage,
in vil grôzem vollen.
schier vlouc ein maer, erschollen
von einem garzûne,
daz ein turnei vor Jaschûne
über drî tage solde sîn,
den het grâve Rivalîn
widern künec Glays genomen.
swer dar zuo wolte komen,
der vünd grôz riterschaft
dâ von der lântschaft
unde von den unkunden.
die riter daz begunden
alle trîben under in
unde berieten sich, daz sie dâ hin
tougen kêrten nâch lobes gewin.
Gâwein ze dirre rede sprach:
„ez wirt vil starc ungemach
mînem hêrren, wirt er sîn gewar,
unde lât uns niemer komen dar.
des sult ir wol gewis sîn.
ditz ist der rât mîn,
daz wir vil vruo morgen
vor dem künec verborgen
bereit sîn mit wâfen
unde lâzen wir in slâfen
unde rîten gemeinlîch dan.
komen wir ze Breziliân,
ê er sîn werde innen,
sô komen wir wol hinnen,
daz er uns niht errîten mac.
wan zwâr verslâfet er den tac.
alsô schier sô er erwachet,
ich weiz wol, daz er sich machet
nâch uns zehant ûf die slâ.
vindet er uns danne nâhen dâ,
sô müez wir wider kêren.
daz mac mit unsern êren
niemer wol ergên,
daz wir dann hie bestên,
sît er uns gekündet ist.
swer under uns der vrüest ist,
ê ez wol beginne tagen,
der sol den andern allen sagen,
daz sie sich bereiten.
ditz sol aber nieman breiten
under daz gemein gesinde,
daz ez iht ervinde
mîn herr, künec Artûs,
wan sô ist diu red umbe sus
unde wûrden wirs erwendet. “
dâ mit was ez verendet,
unde bereiten sich alle dar zuo.
des andern morgens vil vruo
riten sie alle gemein,
als in geriet her Gâwein,
von dem hove die besten,
die kunden mit den gesten,
daz ir beliben nuor drî:
daz was der zuhtlôse Key,
der ander an der zal was
ein reck Gâles Lischas,
der dritte was Aumagwîn.
die muosten bî dem künec sîn,
daz er mit in die zît vertribe,
sît er sô ein belibe,
unde sînem zorn baz entlibe.
Hie mit schieden si alle hin
unde verliezn den künec hinder in
eine slâfend ligen.
daz in diu reise was verswigen,
daz muost in sêre müewen.
er begunde sich ouch vrüewen
mit vil starken unsiten
unde wolt nâch in sîn geriten
ob er sie möhte vinden.
des muost er erwinden
gar sunder sînen danc,
wan im was der wec ze lânc
unde diu geselleschaft ze klein,
ern wolte dann alein
gestrîchen sîn nâch in
nuor mit disen drîn.
nû des niht mohte sîn,
er vrâgt den rôten Aumagwîn,
wes sie beginnen wolten,
ob sie jagen solden alder anders iht beginnen,
dâ von sie gewinnen möhten die wîle
etlîch kurzwîle,
diu ir êren zaeme,
unz daz gesinde wider kaeme,
daz sie iht verlânget.
diser rede verhanget
diu geselleschaft über al,
unde wart ein bot her ze tal
nâch den jegern gesant,
daz sie gên Gornomant vüeren mit den hunden,
sô sie snellest kunden.
daz was alsô ergangen.
diu reise wart angevangen
unde gên der gaudîn gezogen.
dâ wart der künec niht betrogen:
ez kômen ouch die jeger dar.
ditz jeit unde disiu var
dem küneg ein teil kumbers bar.
Diu zît was kalt unde tief der snê,
als ez ist des winters ê,
unde die gewaet starke tief,
dâ von daz wilt niht verre lief,
unde ez âne twâle
vil nâh ze allem mâle
hin durch die gewaete brast.
dirre kelten herter last
den künec unde sîne gesellen entwalt.
dâ wart gevangen unde ervalt
dâ von starc schiere
vil der kleinen tiere:
hasen unde vühse, rêher unde lühse.
dort wâren sie sô lânge,
daz sie in dem twange
der kelten muosten entwîchen,
wan in wolt geswîchen
der tac unde diu kraft.
dô kêrt mit sîner geselleschaft
wider heim künec Artûs.
nû was sîn selbes muoshûs
berâten vil untiure
mit einem grôzen viure,
daz heiz was unde âne rouch,
von einem holze, daz ouch
dürre was. des bran ez lieht.
Artûs versûmet sich des nieht:
als er ditz viure vant,
dar raht er ietweder hant,
ê er dar kom, lângest ê,
wan im tete der vrost wê.
daz ist ouch noch gemeiner sit,
sô ein man in vrost gerit, ob er ein viur vünde,
daz er die hende wünde
unde büt sie dar engegen,
wan er wânt dâ mit verlegen
sîns vrostes etewaz
unde waenet, daz sie daz müg starke stiuren,
unde mügens niht vertîuren,
swâ sie nâhent viuren.
Artûs zôch sich dar nâch.
im was zem viur alsô gâch,
daz er die hende dar bôt,
unde wânde dâ mit sîn nôt
an dem vroste vertrîben.
ouch wolt er niht belîben,
unz er dem viur nâher kam.
einen brant er dar abe nam
unde rach her ûz vil der kol,
stuont, saz unde warmt sich wol.
ditz ersach diu künegîn
z’einem kleinen venster dar în
lângest, ê er sie ersach,
unde sprach vil versmâch,
als ein wîp dicke tuot,
diu vil gâhes ist gemuot
unde ein teil widerbruht:
„wer lêrt iuch dise hovezuht,
her künec, daz ir iwern lîp
sô eisieret als ein wîp?
ez mac vil wol gelogen wesen,
daz ich vil ofte hôrte lesen
in theôricâ ein pfisicîn:
daz daz heizest wîp solde sîn
kelter dann der küelest man.
daz schînet hie vil übel an,
des getar ich vil wol jehen.
ezn waer von wîbe niht geschehen,
des ir habt begunnen.
solt ir under alsô dunnen
kleidern ofte ligen,
iu würde der hitz gar verzigen,
alsô manic vrouwe tuot.
unde waer diu gaudîn gar ein gluot,
ich waen, sie ê zergienge,
ê iwer lîp gevienge
dâ von volle hitze.
daz erzeiget wol ditze:
ditz viur ich widersitze.
Ouch sît ir zwâr niht sô heiz
sam ein rîter, den ich weiz,
den ich niht nennen wil.
er ist aber bekant vil,
wan in îs unde der snê
niht mê entwelt dann der klê
deheiner sîner reise.
wan im des vrostes vreise
ze deheiner zît niemer tuot
dan sumers hitz unde bluomen bluot
sô ist sîn leben gestalt:
ez sî warm oder kalt,
sô er meist an leit
er vüert dehein ander kleit
nuor ein wîzez hemde;
ander kleid ist im vremde,
unde reit ein ors harmblânc.
er singet von minnen süezen sanc
alle neht durch die gaudîn
durch den willen der amîen sîn
vlacher stimme unde slehter keln.
sîn wâfen mac sich niht verheln:
er vüert einen gar wîzen schilt.
sîn herz gar nâch vröuden spilt,
als im der minne got gebôt.
ein sper von zinober rôt
vüert er mit wîzer banier.
ân harnasch als ein riter vier
rîtet er âne pîne
den vurt vür Noirespîne
unde hebet vil schône
sînen sanc in rîchem tône.
ich lob, daz man im lône.“
Hie mit diu künegîn gesweic.
Artûs sich nider geneic
unde erkom von dem wort.
ouch gerou ez sie vil hart,
daz sie sich sô sêre
wider ir selbes êre
dô hete übersprochen
unde sô gar zebrochen
wîbes zuht unde ir scham.
Artûs im dise rede nam
ze vil grôzem unmuot.
ditz prüevt wîbes guot,
wan sölh red ze nâhen gêt,
dar an wîbes liebe stêt,
daz üebet lîht ein sorgen.
dâ wîp niht wellent borgen
ir sprüch durch ir hôhen prîs,
leit hevet sich manegen wîs,
als ez dem künec nuo ergienc.
unvröude sîn herz sô bevienc,
daz im vröude dô gesweich.
von ir er trûrend weich
heimlîch an ein stat,
dar er sîn gesellen bat,
unde tete in an der selben stunt
begarwe dise rede kunt,
wie sîn wîp sîn gespot hab,
unde vrâget râtes dar ab
besunderlîchen alle drî.
ze dirre red antwurt Key,
des zung vil selten wol gesprach
unde des angel ie stach
mit bitterlîcher vâre,
der oft vil undâre
zem besten kund sprechen,
des wolt er niht zebrechen
sîn reht an der schalcheit.
er sprach nâch alter gewonheit
alsô ze dirre sach:
„ichn weiz niht, waz ez mach,“
sprach er, „daz die vrouwen
in sô verre getrouwen,
daz sie vor deheinem man
ir rede wellent hael hân.
daz machent man allez an in.
dâ wider stêt ein swach gewin.
swer wîp lât ze verre vür,
der gwinnet sîn vil klein gevür:
daz ist an mîner vrouwen schîn.
sie solt in ir kamer sîn
unde liez uns schaffen unser dinc.
mit ir ist müelîch gerinc.
sie hât ir willen alsô vil,
daz sie sprîchet, swaz sie wil,
daz ist ie doch ein swachez spil.“
Ein man oft des vrâget,
des in vil lîht betrâget,
ob er ez hôrte sagen.
man solde sölhe red verdagen,
diu niht üebet danne leit.
daz waer ein grôziu wîsheit
unde zer werlt ein nützer list.
swem sîn wîp ze liep ist,
der vrâg lützel von ir,
wan im wahset dann zwir
leit, kumber unde klag
on sînr vrâg unde jenes sag.
alsô geschach künec Artûs.
was im leit, im wart sus
leider, dô er gehôrt, wie
Key im dise red vervie.
doch tete er als ein wîs man,
der sich selben getroesten kann
nâch vil leidem maere.
swaz dem manne prüevet swaere,
des sol er selbe trôst nemen.
ez ensolt niht den besten zemen,
daz ein kumber krenk ir lîp,
sam ein herzen senend wîp.
wan daz ist des wîbes ê,
daz ir ir leit nâhen gê:
dâ von ist siu getiuret.
Artûs sich selben stiuret
wider sîn leit dâ mite.
er sprach: „daz ist ein alter site,
her Key, an iu gewesen her.
ez möhte iedoch eteswer
entrûmen iwerm schelten,
iwern sit wandelt ir selten.
wie lâng welt ir ez trîben?
beidiu mannen unde wîben
traget ir gelîchen haz,
irn wizzet selp, umbe waz.
wes mac man iu getrouwen,
daz ir von iwer vrouwen
ze mînr gehoerde die rede tuot?
ir solt ir swîgen, waert ir vruot.
ir habt sie sô sêr belogen.
ichn sî gar an ir betrogen,
sie ist getriwe unde wol gezogen.“
Vil ofte dise red geschiht,
daz sich ein man verwarnet niht
an red übersprechen dâ,
dâ erz tuot unde gewinnet sâ
vil starc grôzen undanc:
sô wirt sîn lôn gar ze kranc,
unde het verre baz geswigen.
maneger hât sîn wîp bezigen,
daz im vil leit waere,
ob ieman ander swaere
waer wider sie gestanden
im selben ze schanden.
diu red betriuget manegen man.
der im niht borget dar an,
ob iemen velschet sîn wîp,
diu im doch sam sîn lîp
ist vor uns verborgen,
der beginnet ûf sie borgen
valsch, ob er ervünde,
mit welhem urkünde
sie diu werlde hiete.
swen diu rede verriete,
daz er mit im schulde,
ob er des engulde,
als sîn Key nû engalt,
des het jener doch gewalt.
Key sîn rât übel gedeich,
dâ von er schiere gesweich
unde tete daz von schulden.
wan er von des küneges hulden
het eteswâ gesprochen,
daz wart an im gerochen,
als ir selb hânt vernomen
nû was dirre rât komen
an den hüenen Gâles.
er sprach: „hêrre, ich waene des,
ez waer mîner vrouwen spot.
doch west ich gern, ob ez got
waer oder troges bilde.
dehein mensch ist sô wilde,
daz sich erzeig in solhen wîs.
swen niht entwelt sô starkez îs,
ist daz menseh, daz suochet prîs.“
„Hêrre“, sprach Aumagwîn,
„ditz ist der rât mîn,
obe ez iu wol behaget
unde sît ir prîs gern bejaget,
daz wir zem vuort rîten
unde sîn al dâ bîten,
ob er kom alde niht.
swer in unser dâ gesiht,
der ervar sîn geverte.
nimer wirt ez sô herte,
er müez unser einem sagen,
oder wir werden dâ erslagen.
wil aber uns got erneren,
wir mügen uns wol erweren,
ist er ein sô blôz man,
sam ich von iu vernomen hân.“
der rât dûht den künec guot
unde wande dar an sînen muot,
daz er die rede taete.
er machet sie aber staete
unde vrâget sie besunder
ob iemen waer dar under,
der die reise schûhte.
swes sie dar umbe dûhte,
nû gehullen sie dem râte,
unde als ez wart iht spâte,
dô wâren sie gewâfent.
sîn gesinde liez er slâfent
unde reit er mit disen drin
schier gâhent dâ hin,
daz sie dâ niht lenger biten.
dô sie ûf dem wege riten,
Artûs ze sîn gesellen sprach:
„ein dinc, daz ofte geschach
unde ouch wol geschehen mac,
daz uns waere gar ein slac,
des suln wir uns wol bewarn,
daz uns niht möge missevarn.
unhesiht, daz wizzet ir wol,
diu ist staetes endes hol,
dâ mit sie manegen îrret,
dem sie dar an gewîrret. 
daz merkt wol, ir hêrren.
ein dinc möht uns gewerren:
ob wir ensamt laegen,
sô daz wir nien pflaegen
besunder der wahte,
er möhte uns benahte
hie mit verrîten alle.
ob iu diu red gevalle,
sô suln wir uns alsô legen,
daz ieglîcher müeze pflegen
sîner huote hie al ein.“
daz gelobten sie gemein.
hoert, wie er die huot beschein.
Dô sie gelobten den rât,
den Artûs gegeben hât,
er sprach: „Key, ir rîtet,
dâ ir des riters bîtet,
von Algue zwô mîl her dan.
komt er, sô gedenket dar an,
daz ir in vrâget, wer er sî,
unde waz er suoche hie bî,
des sult ir niht vergezzen.“
Key sprach: „ich wil mich vermezzen,
daz eintweder müez gesigen
oder eintweder tôt geligen,
ersih ich in, komt er mir.“
„Gâles,‘‘ sprach er, „ritet ir
mitten ûf die strâze!
Aumagwîn ich ab lâze
bî dem vuort ûf der slâ
der huot aber dâ.
sô rît ich zem alten wege,
dâ ich mich an die huot lege,
dâ eteswenn diu strâz was.
die hât verwahsen nû daz gras,
ein kriuz sie aber zeiget.
swâ der riter aber hin geneiget,
dâ muoz er doch vür varn.
des enmac er niht bewarn,
er vinde den, der in warn.“
Dô er geteilet die huote,
Artûs der sinnen vruote
reit unlâng mit in.
sîn strâz reit er dâ hin,
dâ er den riter wolt versâzen.
Aumagwîn muost ouch lâzen
sîn gesellen vil schiere.
dâ muosten sich die viere
teiln an die lâge.
daz ditz Key betrâge,
daz mügt ir wol gelouben.
man müez im erlouben
daz zittern an der wahte,
wan elliu sîn ahte
stuont nâch hitz ein wîs,
wan tiefer snê unde dickez îs
tete im alsô grôze nôt,
daz er wânt wesen tôt.
het er die rede gewest
Dor ze Tintaguel ûf der vest,
saz bî dem braisiere
mit gemacher aisiere
unde tranc dâ vil guoten wîn,
er müest dâ heim beliben sîn.
wie sêr Key begunde klagen,
daz möht ich iu übel gesagen,
des nachtes sîn marter.
ez gelebt nieman harter
eine nacht, dann er tete.
es suocht ruowe von stet
ze stet, ein wîl dort, ein wîl hie,
unz in diu müede starke gevie,
dô er vür unde wider lief,
daz er in sînem schilt entslief,
unde daz von müede geschach.
in het diser ungemach
gemachet gar alsô kranc,
dâ er die nacht mit ranc,
daz er sich niht mocht enthaben.
bî der strâz in einem graben
was er nider gesigen.
dâ vant in der riter ligen,
des er die nacht het gebiten.
der kom ûf in nû geriten,
er wart von im niht vermiten.
	Keyn vant er slâfen.
ich sag iu sîn wâfen:
des was alles niemer
wan schilt, swert unde sper
unde ein rîchez schappel,
geworht von rôtem unde von gel,
dar an lac vil grôzer vlîz.
ein hemed klein unde wîz
vuort er ân ander kleider.
dirre was er beider,
rockes unde mantels, bar.
⌜zwô hosen durchsniten gar⌝
der muot, der iuch daz lêret,
der wirdetvuort er von rôtem scharlach,
dâ man diu bein durch sach,
dar umb von golde rîch sporn,
mit stahel underworht vorn
durch scherf an der spitze.
waer in des ougstes hitze
sîne reis alsölh gewesen,
möht er vor der kelten sîn genesen,
daz müest gar âne glücke stên,
er müeste vrost undergên.
ein schanzûn er lûte sanc,
daz im diu gaudîn erklânc
von vröuden unde minnen.
nû wart sîn Key innen
unde wânt, ez waer von troume.
er het in vil koume,
ich waene, dennoch vernomen,
unz er was vür in komen,
unde het in nâh gar verriten,
wan daz ors began unsiten,
dâ von Key erwachte.
als er sich ûf machte,
dô ersach er den riter sâ.
er machet sich ûf die slâ
unde îlt im nâch vil vaste.
er rief nâch dem gaste:
„kêrâ, riter, kêre
durch riterlîch êre!
war îlt ir sô vaste hin?
seht ir niht, daz ich bin
ein riter, der iuch wil?
iu ist der rede gar ze vil,
daz ir niht wider kêret.
lîht gunêret.“
der muot, der iuch daz lêret,
der wirdet lîht gunêret.“
	Den wec er vast vür sich nam
wan er der red niht vernam,
die im Key nâch tete.
nû wandelt Key sîn bet
in ein schelten unde in drô.
er sprach: „ir minnet nie sô hô,
ich bring iuch wol her nider.
ir kêrt noch hiute wider,
sô ir ez vil ungern tuot.
ir sît der sinne gar unvruot,
daz ir nû niht beitet mîn.
ir mügt wol ein dörper sîn,
daz ir vart ze dirre zît.
ich waen wol, daz ir sît
ein vil erkanter zag.
ir getrouwet niemer bî dem tag
sam ander riter rîten,
wan sô müest ir strîten,
ob iu iemen wider rite.
dirre zaglîchen site
sült ir enphâhen buoze
unde daz ir iuch mînem gruoze
hînt sô verhâlet,
unde iuch sô vür stâlet
unde mich slâfen liezet:
ob ir des geniezet,
daz lâz ich mê umbe daz,
daz man mirz wendet baz
unde grôzer êre dâ mit bejage,
daz ich iu dar an vertrage,
dan ob ich ez an iuch raeche;
ob man mir niht spraeche
dar umbe an mîn êre.
ir ensît nie sô hêre,
des sît wol gewarnet,
ir het ez nû erarnet.
ir wânt iuch hân vertarnet.“
	Key was im sô nâhen komen,
daz er mit al het vernomen,
swaz er im hinden nâch geschalt.
der riter aber die rede galt
mit deheinem widerschelten.
er lie in niht engelten
sölher starc unvuoge,
als doch genuoge
dâ wider heten getân.
wan deist ein unbesprochen man,
der guot wider arc sprîchet.
swer sich alsô rîchet
daz er schelten wider schelten gît,
daz heizt man swachen wîbes strît.
daz het der riter wol bedâht,
zem gelt er niht sêre gâht.
daz kom von sinnen vruote,
wan mit bedâhtem muote
er vil hövelîchen sprach:
„hêrre, waer ich alsô swach,
als ir mir selp habt geseit,
daz solt mir iemer wesen leit,
sôn töht ich ze manne niht.
einem rîter dicke daz geschiht,
daz er rîten muoz bî der nacht,
des sach ouch iu ist verdaht,
der gern bî dem tage rite,
möht er alsô wol dâ mite
sîn sach gar verenden.
⌜daz ensult ir niemer wenden⌝
deheinem riter ze schande.
swaz iuch aber des erwande,
daz ir mich dirre missetât
sô gar ungebüezet lât,
des wil ich iu gnâde sagen.
ir het die red niht vertragen
nuor mir oder einem zagen.“
	Hôher muot wirt lîht betrogen.
sô der lewe lît gesmogen
durch vorhten vor den katzen,
dâ siht man michel kratzen
grimmen unde rûwen.
sich setzet gein dem hûwen
vil manic vogel wilde.
ezn ist niht unbilde,
ob diu meise des reigers gert,
die wîl sie niht abe kêrt
sîn sterc unde sîn wer.
ein man slüege wol ein her,
ob ez âne wer waere,
daz ich lîht bewaere.
Key diu guot rede betrouc,
daz mannes muot doch nie touc,
die im dirre riter bôt.
swer sich triuget âne nôt,
wer solt die swaere klagen,
die er muoz von dem schaden tragen?
sam nû an Keyn geschach,
wan er sich starc übersprach.
daz kom von den dingen,
daz er in wânde twingen
dâ mit, swes er wolde.
er sprach: „ich ensolde niht sô lâng hân gebiten. dô ich iuch êrst het erriten, her guot kneht, dô solt ich hier an hân gevürdert mich unde solt iuch hân gevangen. sît ditz ist ergangen, sô sagt mir, des ich vrâge, unde setzet ûf die wâge niht iwern lîp ze widerstrît, iwern namen unde wer ir sît.
sît iuch Gelücke hât ernert, got hât daz leben iu beschert: diu gnâd von im einen vert.“
	Waz wirret einer starken eich ein wint lind unde weich, obe er sie underwaejet? swâ sich ein hagel blaejet, dâ er niht gewerren mac, dâ vertreit man lîht sîn slac.
sam stêt ez umb des mannes muot, der michels mê mit rede tuot, dann er mit den werken tuo. der rede antwurte nuo hern Key dirre degen. er sprach: „swaz mir hât gewegen, des sol ich iu wizzen danc, wan der prîs waer al ze kranc, den ir dâ mit het bejeit. wir heizen daz niht manheit, unde waer ouch ungevüege, swer den man ê slüege, ê er im het widersagt. dehein man ist sô verzagt,
obe im halt misselunge, ern büt sîn sicherunge, die man dan von reht nimt, als ez riters reht zimt.
oft prüevet sich ein vehten zwischen zwein guoten knehten, die nâch âventiur beid varnt
unde hânt sich dar zuo gewarnt: der muoz einer gesigen, der ander sigelôs geligen. als ist ez her gestanden. ze sô riterlîchen schanden
müezen sich die ergeben, die dirre vuore went leben; die kêrent sich an drô niht.
wil iemen mit in schaffen iht,
daz muoz vil riterlîch ergên. sô sich dann dise zwên
gesament ze velde, sô hât sie diu melde
vil schier beid genamt, des sich ietweder schamt, wan sô sint sîe beid gezamt.“
	Ofte nimt man nâch wân, daz man ez gerne ân würde, möhte man dar nâch.
swem ze dehein sachen wirt ze gâch, den mac ez geriwen, wan ze des anegengs triwen sol sich nieman verlâzen, ern müege ê gemâzen, welch dar nâch sîn ende sî,
als hie bescheint her Key. disiu red wart im swaere.
er sprach: „ir saget mir ein maere,  her riter, von der alten ê. swie ez umb die red ergê, sagt mir, wie ir heizet, ald, dest wâr, ir gereizet iu selben solhen kumber, daz nie man sô tumber
in die werlt wart geborn, ern het die sinne gar verlorn, er kund in vil wol verbern.
welt ir mich niht gewern, ich erbite’s iuch sô wol, daz sîn iwer hemede sol, ich waen, wol enphinden. jâ sült ir mit kinden von solhen dingen sprechen, wan slahen unde stechen
daz ist iwer gewisser tôt.“ er sprach: „ir trieget âne nôt iuch selben hie mit. welt ir noch nâch riters sit mînen namen ervarn, sô sült ir ez niht lenger sparn. anders wirt er iu verswigen. möht ir mir ze ors angesigen, ê ich mich slahen liez, ich seit iu, wie ich hiez, unde swes ir mich vrâget.“
Keiîn der red betrâget unde sprach: „ob ich mac, ê uns noch hiut kom der tac,
ich bring ez dar an,
(wil ich iwer gnâde hân,
daz ich iu leben günne, iuch unde iwer künne,) swaz ir des bekennet, daz ir mir daz nennet. iwer muot hât iuch verbrennet.“
	Dâ wider sprach der riter dô: „solt iemen sterben von drô, ich hiet niht sô lâng gelebt. sölh red, als ir mir gebt, die hân ich selten ê vernomen.
sît ir durch ruom her komen, sô sît ir an mir betrogen. ir hânt hînt sô vil gelogen, daz ich ez niht mê mac verdoln. dâ mit habt ir mir verstoln
daz ich iu leben günne, iuch unde iwer künne,) swaz ir des bekennet, daz ir mir daz nennet. iwer muot hât iuch verbrennet.“
Dâ wider sprach der riter dô: „solt iemen sterben von drô, ich hiet niht sô lâng gelebt. sölh red, als ir mir gebt, die hân ich selten ê vernomen.
sît ir durch ruom her komen, sô sît ir an mir betrogen. ir hânt hînt sô vil gelogen, daz ich ez niht mê mac verdoln. dâ mit habt ir mir verstoln
die nacht mit iwern waehen speln. waz solt îeh mich dar an heln? ir sît vil kleiner êren wert. diu zung baz snîdet dan daz swert an iu, daz hân ich wol gesehen. ir mügt von iu selben jehen, swaz ir welt, sô geloub ich sô vil, als sîn zimt mich. nû sît ouch des von mir gewis, daz ich sîn wol vor iu genis, als ir waenet, daz ir tuot. hân ich ez niht alsô guot, sô müez mîn Glück gephlegen. got gesegen mich vor iwern slegen, die den gewissen tôt bringent unde den man alsô betwingent.“ Key zurnt diu rede sêre unde sprach: „nû ist mîn êre
gar ûz der aht geswachet.
daz hân ich selp gemachet,
daz ich iuch sô lâng hân gespart.
dô mir sîn êrste stat wart,
ich solt iu hân erzeiget,
wie mîn sper underneiget,
die im wider wellent wesen.
ir mügt ouch niht mê genesen.
habt ûz! iu sî widerseit!“
der riter was der red bereit
unde hielt ûf der heide.
schier kômen sie beide
zesamen mit ellen.
ze vâhen unde ze vellen
stuont ietweders danc.
sie nâmen eins wurfes lânc
mit vollen die tjoste,
diu Keyn tiure koste,
wan im ze vallen geschach.
der riter in dâ nider stach,
daz er vil ûf daz gras
als lânc, als er was,
unde vil kûme genas.
	Sîn ors er dannen vuorte
ze sîner gegenwurte
unde lie in in der wende ligen.
iuch sol ouch niht sîn verswigen,
wie Gâles geschach,
ê er den riter sach.
ich wil ez iu gar sagen:
er begund die nacht alle klagen,
daz er sô lâng waere.
ez was im vil swaere,
daz er niht komen wolde,
ob er komen solde,
ald daz ez schier teite,
wan er ungerne beite
unde in vil sêre muote,
daz er an der huote
muost ligen alsô lânge
in des vrostes betwange.
dar under entslief er sunder danc,
die müed in dar zuo betwanc,
unde was doch under beiden
von ietwederm gescheiden:
er enslief noch enwachet.
diu kelt im daz machet,
diu in het gar ervroert.
nû dûht in, wie er hoert
den riter singen.
dô wolt er ûf springen
unde wolt gen im rîten,
(er wolt sîn niht enbîten)
ûf ein rede an der stat,
wan er des gedâht hât,
daz er im mit minnen
daz wolt an gewinnen,
daz er im vil bereit
allez sîn geverte seit
ald swes er in wolt vrâgen.
ern wolt ez niht wâgen,
alsô Key dâ vor tete,
unz er besaeh, wie sîn bet
ein ende naeme.
swes in dannoch gezaeme,
des wolt er im stat tuon,
wolt er strîten oder suon,
swaz er gerner taete,
als er dann in gehaete.
sîn muot bôt im die raete.
	Als er dirre red gedâht,
der riter starc vür in gâht.
dô er daz übersach,
dar an im leide geschach,
unde begund im nâch gâhen.
schier kom er im sô nâhen,
daz ern erreit ûf der vart
unde dâ mit im redend wart.
sîn gruoz, der was lobesam,
den der riter hovelîchen nam
unde galt in im vil schône.
daz sint zwei glîchiu lône,
swâ guot dem guoten widervert
des doch maneger wirt behert,
dem wider guot gevellet arc.
Gâles was der rede karc
unde warp nâch gevüere.
daz im nû widervüere
guot wider guot, des gert er,
sît guot guotes ist gewer.
er sprach, als ein riter sol,
der riterlîchen unde wol
z’allen dingen sprechen kan,
unde sam ein wol gehovt man:
„reck, edel unde tiure,
ich gesach der âventiure nie in deheiner wîs
gelîchen wert unde glîchen prîs,
den ich sihe an iwerm lîbe,
unde ist ez von wîbe
oder von anderre schulde,
des het ir die hulde
verdienet mit einer nacht,
daz ir sô bar unde unbedaht
in dirre grôzen kalten vart
an kleidern sô unbewart.
umb swen ir dise reise tuot,
er lônt sîn iu, ist er guot.
sît mir got des gunde,
daz ich nû iwer kunde
hînt hie gevâhen solde,
ob ez nû got wolde,
daz ir mir baz waert bekant,
sô waer mîn reis wol bewant.
möht ez nû iemer gesîn,
daz ich iwers lîbes schîn
bî dem namen müest erkennen,
swâ ich iuch hôrte nennen,
daz ich iu urkunde
gaeb mit wârem munde,
ob iu iemen lobes erbunde!‘‘
	„Genâd, riter“, sprach er,
„ich bin sô niht komen her,
daz ich iemen mîn namen sag.
daz ich in verholn trag,
daz entuon ich durch übel niht,
wan swie mich der man siht,
alsô muoz er mich hân.
ich sag wol, ich bin ein man,
der âventiur suochet
unde des niht enruochet,
wederz warm sî oder kalt.
mir ist der snêgrîse walt
ze reise alsô maere,
sam ez heiziu sunne waere.
niemer kan ich iu gesagen,
unde daz ich in mînen tagen
dest wâr in nie gesaehe,
dem ich sô vil verjaehe,
als ich iu hân verjehen.“
Gâles sprach: „möht daz geschehen,
daz ir mich wizzen liezt
iwer lânt unde wie ir hiezt:
des wolt ich iuch gerne biten,
wan ich dar umbe hân gebiten
iwer dise lânge nacht,
daz ich mit dirre kelten vaht,
unde ist mir hie geschehen wê.
dôr riter, mir hekomt ê,
daz ich iu des niht seit,
daz kom von deheiner zagheit
nuor daz ich wolde
iuch dar umb haben holde,
unz ir mir seit diu maere,
wie iwer lânt waere
unde ir selbe genamt.
sît ir iuch der vrâge schamt,
sô wil ich daz gelouben,
daz ir vart durch rouben,
des enwelt ir iuch niht nennen.
ich muoz iuch doch erkennen,
wan des ist dehein rât
ob ir mich ungewert lât
sölher bet, als ich bite,
 daz ich ê mit iuch strite, 
ê ich die vrâge vermite.“
	Er sprach: „strîtes vindet ir stat.
	 wizzet ir, daz Glückes rat  ist vertic unde sinewel?
	 ez wirt mir lîht alsô snel zem besten alsam iu.
	 dest wâr, riter, umbe diu  sult ir mich niht vermeinen. 
	ir müezt wider mich einen
	 sam ich wider iuch vehten.
	 ezn zimt niht guoten knehten, 
	daz sie sô vil gedröuwen, 
	wan daz beginnet vröuwen
	 jenen vast unde sterken:
man sol den zagen merken
 bî sîner höhen antwurt.
swelh weidman daz wilt spurt 
niht ze reht bî dem spor, 
dem gêt ez vil lânge vor,
 ê ez werd gevangen. 
mich muoz wol belângen 
iwer alsô starker drô,
 wan sie ist gar ze hô
 unde tuot ir lützel dar nâch.
iu ist ze vehten niht sô gâch,
 sô iu ze der rede ist.
unde naem ich sô mîn genist, 
als ir mich habt gezigen, 
ez würd ouch iu niht verswigen, 
ir waerent sîn worden innen, 
ê ir nû von hinnen
von mir gescheiden waeret.
 ich het ez iu sô bewaeret
daz ir ez sagen kündet, 
swem ir ez ze hoeren gündet. 
arc niht wan arc schündet.“
	Dâ wider sprach Gâles:
„vriunt mîn, ich waen des,
 ir sît ein teil unvruot.
 dest wâr, ir enhaht ez niht ze guot,
 unde ist daz gar sunder nôt, 
daz ir mir sô starc drôt.
 ir habt niht an dem lîbe, 
daz entöht einem wîbe.
sô bin ich gewâfent wol, 
unde wolt ir al sölhen zol 
von mir ûf der strâze nemen, 
daz möht iu starc missezemen,
des sült ir gewisse sîn. 
ouch muoz sîn wol werden schîn,
irn welt mir iwern namen sagen,
 ich mac sîn niemer vertragen,
 wan ez nâhet dem tage. 
ich bin gewesen wol ein zage, 
daz ich die red vertragen hân 
von einem sô blôzen man.
nû mac sîn niht mê gewesen. 
sagt mir, welt ir genesen, 
des ich hân gevrâget
 oder wizzet, daz ir wâget
 umb sust gar ze sêre
 iwern lîp unde iwer êre. 
daz möht ir lîht understên:
hie enist nieman dann wir zwên,
 die ez hörten oder saehen, 
wes wir einander verjaehen, 
des enmeldet uns hie nieman.“
er sprach: „solt ich iemen
 mîn namen lâzen wizzen,
ir habt iuch sô gevlizzen, 
daz ir in ervundet, 
daz ich in iu kundet.
 des enmac aber nû niht geschehen.“
Gâles sprach: „ir müezt sîn jehen,
 oder eintweder wirt verlorn.“
diu ors nâmen sie mit den sporn
 unde vazten die schilde.
ûzem boschen anz gevilde
 ir ietweder kêrte,
 als ir kunst sie lêrte,
 einer hin, der ander her.
 under üehsen nâmen sie diu sper 
unde ramen sie zesamen.
 nû wizzet, daz benamen
 Gâles sô nîtlîchen stach,
daz sîn sper sô gar zerbrach, 
dâ man sîn allermeist vant,
daz was ein spann vor der hant. 
dirre riter tete im alsam: 
mit sölhem nît er in nam, 
daz er in von dem ors warf.
 der riter des vil wol bedarf, 
daz in ein ander dâ bî
vrâg noch aber, wer er sî: 
hie leit Gâles unde Key.
	Diu ors er zesamen bant 
	unde nam sie beidiu an die hant 
	unde reit sîn strâze.
dâ lac ûf der sâze
Aumagwîn der rôte.
 der vrost in sêre nôte
ze Noirespîne, dâ er lac. 
er bat, daz got sînen slac 
über in vil schiere slüege, 
der dise reis an trüege, 
unde bat, daz in der gaudîn
 diu künegîn müeste sîn
 bî im, daz sie ervunde, 
wie bar riter kunde
in sînem hemed genesen; 
solt er dehein wîle wesen
in sô kaltem winde, 
dâ im alsô swinde
vil gar wê waere an der stat
 in wambeis unde in sarwât, 
er würde des lîbes âne. 
nû schein vil schôn der mâne 
über velt lieht wîten, 
nû sach er zuo rîten 
disen riter an den vurt
 unde sach, daz er vuort 
zwei ors, unde entstuont sich des:
 sie waeren Keyn unde Gâles.
 daz beswârt in ein teil, 
doch liez erz an ein heil
unde reit im engegen.
er gruozte den degen
 sô er beste kunde.
von red unde von gunde
 dient er im ûfem wege
 mit sô ritterlîcher pflege, 
daz in vil kleine betrâget, 
unz daz er in vrâget 
unde bat, daz er sich nande
 unde von welhem lânde
er waere geborn. 
ditz was bî dem Swarzen Dorn.
diu rede was dem gast zorn.
	Hie muost ez ze strîte gên
	. mit zorn ranten dise zwên 
	zesamen an der stat. 
	ir ietweder sêre lât 
	sîn ors von sporn loufen. 
	dô muost ir einer koufen,
	 daz er doch ungerne truoc. 
	Aumagwîn den riter sluoc 
	ûf die buckel an dem schilde
(des slages was er milde),
 daz sîn sper gar zebrach. 
der riter in dar wider stach, 
daz er in den brunnen viel,
 der vor im ûzem berge wiel,
 dâ von er übel zît gewan. 
der riter vuort sîn ors dan
unde huop aber sîn sanc. 
daz Aumagwîn niht ertranc, 
ich waene, daz gehalf im des,
daz Key unde Gâles
 zehant dâ vür giengen. 
die bekanten in unde viengen
unde zugen in ûz dem wazzer. 
dô was er sô nazzer
 nâch tôt nâch dem vroste, 
wan daz er gloste
 sêre von der arebeit,
 die er von dem degen leit,
 anders waer er verdorben.
wie der riter het geworben,
 dest wâr, mit in allen drin, 
daz seiten sie under in 
einander ûf der reise, 
ieglîcher sîn vreise. 
wie Artûse dâ ergienc, 
unde wie er den riter enphienc,
 daz enwirt niht verswigen. 
dâ in vant der riter ligen,
 dâ er sîner huote pflac, 
den ouch der arebeit bewac,
daz er dâ alsô lânge lac.
	Artûs an der huote 
	lac mit hôhem muote, 
	wan daz in sêr verdrôz
	 umb den vrost, der was grôz,
	 unde daz er sô lânge was, 
	wan er vil kûm genas 
	vor der kelten unde dem snê. 
	der vrôrt in unde tete im wê,
	 dar zuo der harnasch unde daz îs. 
	ze losen stuont manegen wîs
hin unde her sîn ôre.
er sprach: „ich was ein tôre,
 daz ich durch dehein wîp
 sô verderb mînen lîp, 
nuor daz man seit,
 daz der man von sîner arebeit
grôz werdecheit gewinne. 
ouch stêt der wîp sinne 
alsô ze allen zîten: 
sie künnen niht enbîten,
 swes in ze muot wirdet.
 swaz deheiniu unwirdet,
 daz hât sie schiere bereit,
 daz sis dehein haele treit. 
ditze übervrevel leben
hât in natûre gegeben
 unde hânt hêrlîchez reht.
ez sî krump oder sleht, 
des went sie hân gewalt 
ze ernst unde ze tagalt, 
des sint ir schimpf rîch. 
sie tuont wol dem gelîch, 
als ouch ist, sam an in 
stê aller vröuden gwin:
 des sol man ir rede vertragen.
 wolt ez nû schiere tagen, 
ich wolte heim kêren, 
wan sie nie z’unêren
 mir dise red gesprach.
 ich weiz wol, daz geschach
in schimpf unde tagalt,
 mit lûterre einvalt.
was umb daz, ob sie mich stöut?
 doch weiz ich wol, daz sîe sich vröut
 mîn, sô sie mich an siht, 
unde daz ân valsch geschiht.
 wan waer dâ iht wâres an, 
sô weiz ich wol, daz als
an der riter komen waere.
ez ist nuor ein maere, 
daz sie eteswâ hât vernomen,
 unde was ir daz ze mund komen,
 dô sie ê sprach wider mich.
 vil manegiu wîp vlîzent sich,
 daz sie vriunden vröude decken:
wer sol daz errecken, 
waz sie dâ mit meinent,
 wan daz sie bescheinent
herzliep dâ hân ich ez vür.
 swer die rede ze leide kür, 
sîn vröude er dar an verlür.“
	Dô Artûs dise red gesprach, 
	er blict ûf unde sach
über die montanye.
 nû seht, wâ ûf der plânye
 der riter kom her geriten, 
des der künec het gebiten, 
unde vuort driu ors an der hant. 
der künec diu ors wol bekant
 unde begund in daz beswaeren, 
wâ die riter waeren,
die er dar ûf sande.
 daz was im starc ande
 unde wart im dâ von leide.
 er kêrt ûf die heide,
 dâ der riter her reit, 
als ein reck unverzeit
unde gruozt in mit guote.
 in dem selben muote
vant er den widergelt
 unde kêrt von im ûf daz velt 
unde wolt dâ mit von im sîn.
Artûs sprach: „vriunt mîn, 
wâ welt ir hin? kêret her
unde sagt mir ein lützel mê:
 waz hât die riter entwâlt, 
den ir disiu ors stâlt? 
lebent sie oder sint sie tôt?“ 
er sprach: „ir zîhet âne nôt 
mich dieplicher dinge,
 wan ich daz wol bringe,
 daz ir starc hant gelogen. 
iuch hât ein vilân gezogen,
 der iuch dise rede lêrt, 
daz ir an die riter kêrt
diub unde nachtroup. 
ir sült des hân urloup, 
daz ir mich dâ mit vâhet,
 sît ir mir des jâhet,
 daz ich des lândes waere
ein nachtroubaere, 
unde bringet mich iwerm Artûs,
 der hie ze lânde hât hûs,
 daz er über mich rihte.
sô sît ir dirre geschihte 
getiuret iemer mêre 
unde mügt grôzer êre 
niemer vürbaz bejagen, 
daz wil ich iu vür wâr sagen, 
ob ez iu wirt vertragen.“
	„Ir habt mir wol erloubet. 
	habt ir sie niht geroubet, 
	sô triuget mich mîn wân“,
	 sprach Artûs, „den ich hân,
	 unde kan niht erwinden,
daz ich iuch müg enbinden
 mit iht von der schulde.
er müeste sîn ein wulde,
 swem ir sô bar bekâmet
unde imz mit tjoste nâmet.
 ob er waer gewâfent,
 dem müest ir sie slâfent
nemen, dest wâr, oder steln:
 ir mügt dar an niht verheln, 
wan ir vart im gelîche.
 oder sît ir sô rîche, 
daz ir zuo iwers satels pfleg
 vier ors vüert alle weg? 
oder sît ir iender gesant 
ze botschaft in dehein lânt,
 daz ir müezet îlen
unde ir ie under wîlen 
ir einez wol ruowen lât,
 unz daz ander sich vermüedet hât?
daz ist ein guot behendecheit.“
 der riter sprach: „daz ir seit,
 habt ir iu des erdâht? 
oder hât iuch ieman âne brâht 
sô tumplîch vrâge? 
lâz ich ez an die wâge,
 jâ underwîse ich iuch des, 
her riter, wie unde wes
 ir riter sült vrâgen.
 ez ist des mannes mâgen 
ein wahsent herzesêre,
 geschiht in diu unêre,
 daz ir mâg unde kint 
in sô widerbrühtic sint,
 daz sie ir zuht vliehent
 unde sie vil dick ziehent 
die vremden wol ungewar. 
die red ist hie an iu gar,
 her guot kneht, geschehen.
 het ir ie riter gesehen, 
ir kündet sie baz handeln.
ir sült den gruoz wandeln,
 swâ ir dehein riter geseht.
 sô tuot ir iu selben reht, 
wan ez ist ungevuoge, 
unde sint der genuoge, 
die iuch dar umb slüegen
 unde ez iu niht vertrüegen,
als ich ez vertragen hân. 
disiu ors ich gewan
 mit tjoste als ein vrum man.
“ Dâ wider seit Artûs:
„her riter, gewunnet irs sus,
 sô sint sie wol gewunnen. 
ir sült mir des gunnen,
 daz ich sül des selben jehen:
 lât mich iwer wâfen sehen
unde wâfent iuch hie dar in, 
reht als ich gewâfent bin, 
unde tjostiert wider mich.“ 
der riter seit: „daz lobe ich.
ich gewer iuch tjostiure. 
mir ist aber tiure 
harnasch unde sarwât
unde hân sîn vil guoten rât,
 nuor als ir selbe seht.“
Artûs sprach: „her guot kneht, 
dest wâr, sô ist ze hert 
in dem winter iwer gevert 
unde iwer scherm ze kleine,
 sô ir müezt al eine
ein gewâfenten riter bestân.
 von dem mögt ir undergân,
 welt ir iuch alsô wâgen.
 des ich welle vrâgen, 
riter, daz sult ir mir sagen,
 dâ mit mügt ir wol bejagen 
vil grôz vriuntschaft ze mir:
 wer ir sît unde wie ir
heizet unde iwer lam,
wan daz ist alsô gewant,
 daz ich ez muoz wizzen.
nû sît ir sô gewizzen,
daz ir mir die red sagt, 
wan ez nû vil nâhen tagt,
 des muoz ich rîten hinnen.
 unde lât mir mit minnen
 diu ors wider elliu driu,
 diu ir vüert mit iu, 
daz ich sie in wider gebe.“
 der riter sprach: „die wîl ich lebe,
 sô ist mîn nam ungeseit. 
mir gescheh noch al sölhez leit, 
dâ von ich mit al verzag;
 die ors ich iu niht versag, 
dar umb daz ir riter sît
unde daz man ez von rehte gît,
 daz man alsô gewinnet,
 der ez an den andern sinnet
vriuntlîch unde ze gibe.
 ê ich ez alsô lânge tribe, 
ichn ruocht, wâ ir deheinz belibe.“
	Alsô disiu red ergienc,
Artûs in bî dem zoum vienc
unde bat in sagen sînen namen.
„ir möht iuch der rede schamen,
“ sprach der riter, „die ir tuot, 
diu enist iu ze niht guot, 
des solt iuch sêr verdriezen.
ich heiz, als mich hiezen
 mîn vriunde unde mîn mâge. 
ir gewinnet an der vrâge n
iht anders, daz wizzet, 
swie starc ir iuch vlîzet 
daz geloubt mir, mit lîhter sage.
 daz ich die rede vertrage, 
daz tuon ich durch mîn zuht.
sô sît ir sô widerbruht,
daz ir iuch des hie verseht, 
als ir dar umbe selber jeht 
daz ich ez iu sagen muoz. 
ûz würde ê sô unsuoz,
 daz ez ieglîchen beriwen muoz 
ich entwîch iu niemer ein vuoz,
 swes ir welt beginnen 
ze minnen oder z’unminnen,
des sült ir gewis sîn, 
unde wirt des vil schiere schîn
 welt ir iuch niht mâzen
der vrâg, iu wirt verlâzen,
 daz iuch her nâch beswaeret
unde sîn gern ab waeret.
waz touc iu sô swachiu drô?
gedröuwen vil unde reden hô 
daz zimt nuor wîben.
guot riter, lât belîben
 sô wîplîchez bâgen. 
ir müezet iuch baz wâgen,
 welt ir iht mêre vrâgen.“
	Hie enwart niht mê gereit; 
	ietweder was dâ bereit,
	 unde vazten beid diu sper,
	 einer hin, der ander her, 
	unde hielten hinder sich,
	 daz ietweder sînen stich
deste baz möht gegeben. 
zwei sper grôz unde eben
 sie under üehsen sluogen.
 diu ors mit willen truogen 
zesam dise recken. 
dâ muost diu kunst decken
 ir ietwedern starhe wol, 
ob er sich behüeten sol
daz er iht werde gesêret, 
sît dâ ietweder kêret 
dem andern ze vâre.
 nû wizzet daz zewâre,
 dô sie zesamen wârn komen,
 daz ein tjost dâ wart genomen, 
diu wol zwein rittern zam, 
wan ietweders schilt nam
sölh stich von den spern,
 daz sie niht mohten gewern,
 dô sie ûf einander drungen.
 sô klein sie zesprungen,
 daz sie in swachen schielen
 nider ûf den sâmen vielen 
von ietweders drucken.
 man möht ûz den stucken,
 swie vlîzec man sîn waer gewesen,
 niht einer hantlânc hân gelesen
 drümer oder spaene,
 als ich mich wol verwaene, 
sô wâren sie zerstoben 
unde die schilt zerkloben 
beide unden unde oben.
	Sie kômen ouch sô nâhen, 
	von ietweders gâhen
	 dâ dirre ûf disen dranc,
	 daz daz viur von dem helm spranc. 
	sô sêre sie sich stâchen,
	 daz sie die setel brâchen
unde ietweder gar zevuort
 vürbüeg unde übergurt, 
unde beide doch gesâzen
. der swert sie niht vergâzen, 
diu wurden degenlîchen gezogen.
 Artûs wart dâ niht betrogen:
dem sluoc der riter einen slac,
daz diu barbier gelac
 des helmes in dem schilde.
 unde het im Krist der milde n
iht geholfen von der nôt, 
er waere nemlîchen tôt,
wan er im ze nâhen gienc,
 unde daz ern undervienc
mit sînem swert ze stete,
 als in im der riter tete,
 daz half im ouch, daz er genas.
 wan der riter bar was, 
den slac er im vertruoc
unde in dâ wider niht ensluoc,
 wan ez dûht in ein schande,
 unde bat in, daz er sich nande,
 sô liez er in genesen 
unde wolt ditzes sîn vriunt sîn gewesen. 
dâ wider sprach der riter dô:
„ir bietet umbe sus die drô
mir dise lânge nacht. 
het ich drûf dehein aht, 
sô daz ich sie ervorht,
 sô het ir geworht 
vil grôz wunder an mir.
 ich sag iu wol, unde welt ir
 mînen namen ervarn,
 ir müezt mir ê erbarn,
 wannen ir vart unde wer ir sît,
 oder ir müezt den strît
 von allerêrst niwen. 
ich sag iu entriwen, 
ez mac ouch iuch geriwen.“
	Artûs sprach: „her guot kneht,
	 dest wâr, ir tuot unreht,
daz ir des strîtes niht enbert.
 wes triwet ir, ob mîn swert
iwer gelestez hemed snîde?“ 
daz swert vuort er mit nîde
unde sluoc in über schildes rant,
daz er den schilt kloup ûf di hant
 unde im anders dehein schad was.
daz er des slages genas, 
daz muoste komen von got,
 wan er im gar âne spot 
den slac het geslagen.
 ouch enwolt er ez im niht vertragen,
 er sluoc in dar wider,
 daz unz ûf den vuoz nider
er im den schilt gar zerkloup.
Artûs wart des slages toup 
unde galt im in dar under,
 dest wâr, doch enkunder
 des riters niht gewinnen
 mit deheinen sînen sinnen,
 die wîl in der schilt wert.
des ir ietweder gert,
 des het er mê danne vil.
ditz unwendic nîtspil
 ietweder sô lâng treip,
unz im der schilt niht beleip 
sô breit sam ein vuoz.
dâ von der blôz riter muoz
 dâ ligen ûf der wâge.
Artûs sîner vrâge 
doch enheinen wîs vergaz.
 der riter sprach: „wes tuot ir daz? 
ich ensag ez iu noch deheinem man,
 wan einem, den ich enkan
 nû lâng niendert vinden,
dem wolt ich ez enbinden,
 dar zuo ander rede mê.“
Artûs sprach: „wer ist der?“ 
er sprach: „daz ist Artûs. 
ichn weiz aber niender sîn hûs,
wan alsô ist er genant,
 unde ist hêrre über ditz lânt.
 anders ist er mir niht bekant.“ 
Swer daz ervindet, des er gert,
 den hât Vortûna wol gewert, 
als sie dise rede beiden getet,
 wan daz was ir beider bet, 
daz sie einander vunden. 
nû muosten sie einander kunden,
 als ir beider wille stuont,
 daz sie vil willeclîchen tuont.
er sprach: „diu red sol wesen sleh
 ist ez wâr, als ir jeht,
 daz ir Artûsen suoehet, 
sô hât iuch beruochet
 vrouwe Saelde dar an: 
ich bin ez selbe der man,
den ir hânt gesuochet hie.
Artûs hiez man mich ie
 unde ditz lândes hêrren.
nû enkan iu niht gewerren,
 daz ir iuch mir nennet, 
wan ir mich bekennet
unde hân mich ê iu genant
 beidiu namen unde lânt, 
sô ist daz vil gevüege,
 ob ichs niemer gewüege,
 daz ir mir iwern namen seit.“
er sprach: „west ich die wârheit, 
daz ez alsô waere, 
wie ungern ich es verbaere, 
ich seit iu, swes ir baetet. 
ez enwerd aber mir bestaetet 
ê sô sicherlîch,
 daz ich mich niht beswîch
selb an disen dingen, 
sô kan ich ez niht geringen, 
ir wellet michs innen bringen.“ 
„Diu red sûmet uns beide. 
als ich iu bescheide,“
sprach Artûs, „sô lât ez sîn. 
hânt ir dehein zeichen mîn, 
dâ ir mich bekennet bî,
 ob ich ez Artûs der rehte sî,
 daz mügt ir an mir schouwen: 
ich wil des wol getrouwen. 
ist iu ê niht gelogen,
 ir wert ouch hie niht betrogen, 
des ich mich vil wol versih.
ir vindet hie, des ich iu gih.“ 
er sprach: „waer ez bî dem tag, 
ich hân dâ von gehoeret sag,
 daz Artûs an der tinne hab
ein wunden bî dem kopf her ab 
vil kûm einen vinger.
 mîn zwîvel würde ringer, 
obe ich die ergriffe,
 wan er mir entsliffe,
 daz wizzet ir vür wâr.“
Artûs bôt daz houbet dar 
unde bat den helm enbinden,
ob er möhte vinden
 an im ditze zeichen
 unde sô möht erweichen
 sîn muot mit der wârheit.
dar nâch ir ietweder streit, 
daz muoste sich nû enden.
sîn vinger begund er wenden
 vil reht nâhe der wunden.
als er die het vunden, 
ern mocht ez niht mê verdagen, 
er sprach: „ich wil iu gern sagen, 
künec Artûs, wer ich bin, 
wan mir solher vröuden gewin
 erwahsen ist an dirre vrist,
 diu übel iemen ze sagen ist:
 ditz hât geprüevet Saelden lôz.
 Gasoein de Dragôz 
heizent mich die liute.
nû ist ez mir komen hiute, 
des ich mich ie vriute.
	Sît ich iwer bet gevolget habe, 
	sô sol mich niht leiten abe,
	 ir tuot mir alsam 
	riterlîch unde ân scham:
daz zimt iu wol unde ist guot.
 ich wil, daz ir mir rehte tuot, 
des ich hînt ziu ze sprechen hân.
 mich entrieg dan mîn wân, 
sô getriwe ich iu des selben wol.
 daz sag ich iu, ob ich sol 
mit iwerm urloup sagen, 
wan ich mac ez niht klagen 
deheinem man, nuor iu, 
künec Artûs, umb diu
muoz an iu mîn trôst ligen.“
„des sült ir niht sîn verzigen: 
ir vindet minne unde reht,
swes ir her ze mir jeht, 
unde tuon daz mit willen.
sît ich mac gestillen 
iwer klag, die ir traget; 
sô sît dar an unverzaget, 
ir sagt mir mit alle, 
swaz dar an gevalle.“
 der red neic er Artûse
unde sprach: „in iwerm hûse 
habt ir mîn gevangen 
unde sint nû ergangen
 mêre dan siben jâr,
 daz sie êrste kom dar, 
unde geschach daz aller meist 
von iwer eins volleist.
die habt ir sunder mîn danc, 
unde unprîset iuch der kranc, 
wanne sîn ist gar ze lânc.“
	„Her riter,“ sprach er, „saget mir,
	 waz gevangen meinet ir, 
	die ich iu hab genomen?
	 ez sî dan alsô komen,
	 daz ez mir verholn sî,
	 sô bin ich der rede vrî 
	unde unschuldic dar an. 
	ir mügt wol verhandelt hân,
	 wan ein dar an, daz ich
	 nieman weiz wan mich, 
	den man Artûsen nenne, 
	den ich iender bekenne,
	 des mac ich wol der selb sîn.
under allem dem gesind mîn 
enweiz ich riter noch kneht, 
dem man geb gevangens reht, 
ezn sî sît gestern geschehen.
 ê enhân ich sîn niht gesehen,
 daz ich reht müg wizzen.“
„mir ist aber gewizzen, 
her künec,“ sprach Gasoein, 
„daz ir sie habt, die ich mein
 unde der ich bin beroubet, 
swie ir sîn niht geloubet:
 daz ist Ginovêr, diu künegîn,
 der reht amîs ich iemer bin,
 diu mir wart bescheiden 
von den nachtweiden,
 dô sie êrst wart geborn. 
diu red wart ouch niht verlorn, 
wan ez schuof Gupîdô,
 sît daz geschach alsô,
 als ez ir erteilet wart. 
irn sült dehein hôchvart
 an mîner rede merken, 
wan ich wil sie sterken
 mit sölhem urkünde, 
dâ mit ein kint ervünde
 âne kranc die wârheit,
als ich die red hân geseit, 
unde lât ez iu niht wesen leit.
	Möht daz iemer ergên,
	 daz ir sie braehtet, dâ wir zwên
	 bî einander waeren,
ich wolt ez iu bewaeren
 mit ir selben dâ ze stet.
 ditz tuot aber durch mîn bet
unde bringet ir disen riemen, 
den bekennet dâ nieman
wan sie unde Gâwein unde ich, 
unde bittet sie, daz sie mich
durch mîn liep gespreche vruo 
unde daz an dirre stat tuo.
als sie den gürtel ersiht, 
sô weiz sie wol, daz ir niht 
unreht saget dar an.
Gâwein ir den gürtel gewan 
unde gap sie in mir, 
dô ich nû naehst schiet von ir.
der gürtel hât sô grôz kraft, 
swer in treit, der ist sô werhaft,
daz in nieman kan gewinnen. 
dar zuo muoz in minnen
beidiu man unde wîp. 
sîn tugent beidiu unde lîp 
wirt dâ von gerîehet.
Vortûna den beswîchet
dast wâr, niemer, der in hât.
im volget aller Saelden rât 
unde aller werlde sache.
er slâf oder wache, 
sô besorget in daz Heil,
 daz der Saelden gundes teil 
einem man nie mê geviel.
 ein rîchiu vei Garanphiel
unde ir swester worhten in
alsô nâch dirre Saelden gewin 
ir vriunde Vimbeus von Schardin.“
	Dô Artûs dise red vernam, 
	ein ungemüet sîn herze nam 
	unde ein kumber berend last, 
	dâ von im sîn herze brast
	 unde wuohs vil michel riwe. 
	sîns wîbes untriwe 
	vür wâr bar im ditz leit, 
	dar nâch unde der rîter seit,
alsô vil manegem geschiht, 
der von liebem wîb iht
ze missewende vernimt,
 daz im daz missezimt 
unde sîn herze trüebet
 unde im dar an üebet 
leides grôz überkraft.
 ez enwart nie gar swaerer haft 
dem man an sînem lîbe,
 dan den von liebem wîbe
ein wert man tragen muoz. 
vil süez ist der wîbe gruoz, 
ob man ir mit triwen pfligt.
 an swem aber kumber gesigt, 
den man von liebem wîbe hât,
 dâ ist leides alsô starc rât, 
daz sich ir liebe dar an
niemer wol gelîchen kan.
 des selben muozen sie verjehen,
 den ietwederz ist geschehen.
Artûs tete dem ungelîch:
 swie die red waer kumberlîch,
 dar an was er wîse
unde wolt mit unprîse
dehein rede gelten, 
noch schelten wider schelten, 
wan daz er mit zühten sprach:
„ez solt mir sîn ungemach 
dest wâr, her guot kneht, 
daz ir sô gar âne reht 
nuor wan durch iwern übermuot
 dise rede von mînem wîbe tuot
umbe sust ân schulde gar. 
ich weiz wol vür wâr, 
sît ich ir ie gewan künde, 
daz ir laster unde sünde
dehein man verwîzen mac,
 si ensî komen an disen tac,
 daz sie ân allen übeln list 
aller manne ledic ist 
wan mîn unz an dise vrist.“
	„Her künec,“ sprach Gasoein, 
	„dise red ich niendert mein 
	mîner vrouwen z’unêren. 
	ich wolt ir ê mêren 
	ir prîs unde ir werdecheit,
ê ich sie iemer an geseit,
 des ir laster waere.
ez ist ir êrbaere,
daz ich von ir geseit hân, 
wan ich ze reht bin ir man.
sô sît ir unreht mit ir, 
wan ir minne gap sie mir
 in der êrsten stunde, 
dô sie reden begunde. 
des het sie lâng willen vor,
 dô volendet ez Amor, 
daz was sunder triegen. 
unz her von der wiegen,
sô pflac ich ir iemer sît
 in mîner gewer sunder strît,
 unz ir mirs habt genomen.
 nû bin ich ab nâhen komen,
 daz sol iuch niht beswaeren. 
ich wil daz bewaeren,
 daz sie des selben sinnet 
unde mich mêre minnet, 
dan sie iuch iemer tuo, 
ennen her unde nuo,
 wan daz ist vil billich.
sie saeh ein jâr gerner mich 
dan sie iuch tuo einen tac.
 ez ist ein schedlîcher slac 
an einem man, der sô lebt, 
ob er sîn herze sô begrebt 
unde versigelt in ein wîp, 
daz er doch unde sîn lîp 
ist, als er wesen muoz:
 ob sie im einen valschen gruoz
 biutet eteswenne, 
sô waenet er leider denne,
 daz er ir umb daz herze sî.
 dâ wirt der arm mit dem blî
von der Minne sune geschozzen.
 doch ist im vor beslozzen
von wîbe getriwer widergelt. 
sust sleht man ûf der Minne velt
vil manic misselîch gezelt.
	Sît ir des niht geloubet, 
	daz ir mich hânt beroubet
mîns herzen amîen,
 sô wil ich an ir vrîe
n mînes rehtes alsô vil, 
daz ich an iuch gern will
einer bet, diu gevuoc hât, 
dâ schad noch missetât
niemer an mac gesîn: 
ich wil, daz ir die vrouwen mîn 
noch hiute her bringet, 
unde swem hie gelinget, 
daz er die küneginne 
mit ritters tât gewinne, 
dâ mit sî gescheiden, 
welt ir, under uns beiden
 dirre misselîcher strît.
unde wizzet, daz ir gewisse sît, 
ob mir geschihet daz heil, 
daz sie mir wirt ze teil 
unde sie mir an behab,
 dannoch tuon ich mich ab 
swaz ich an ir rehtes hân: 
vindet ir deheinen man,
 der sich dâ mit tiure, 
daz ers mit tjostiure 
mir nem inner jâres vrist, 
sô wizzet, daz sie iwer ist
ân alle ansprâche, 
unde daz ich ir mit râche
niemer volge vürbaz.
 dar zuo sô sült ir wizzen daz:
ez wirt ouch diu guote 
bewart mit sölher huote, 
daz sie belîbt valsches bar
 von mir daz selbe jâr 
unde vor allem meine, 
unz daz mir diu reine
mit rehte gevellet.
swaz ir nû tuon wellet
dar umbe, daz saget mir.
ich won alsô gar mit ir, 
daz ich ir unsanft enbir.“
	Artûs, der Saelden sun
	, der ie daz beste kunde tuon,
	 dem ez ouch ze rehte zam, 
	dô er dise red vernam, 
	er sprach gezogenlîchen:
	 „baetet ir betlîchen, 
	sô möht ich iuch gewern. 
	swen man sô hoeret gern 
	unbetlîcher sache,
	 daz in ungewert mache
	 daz reht an der gewonheit, 
	daz ist lâng her geseit.
	 dâ von habt ir iu verzigen.
	 hiet ir dise red verswigen,
	 daz het ich vertragen.
	 doch wil ich dar umbe sagen: 
	sît ir mînes wîbes jeht 
	unde ir minne ze solhem reht,
	 sô wil ich iu hengen.
	 ir müezt aber lengen 
	under uns dise zît,
	 dar an unser beider strît
lige z’einem endetage, 
dâ sich wol iwer klage
 unde mîn strît verende.
 ez waern missewende 
von zwein guoten knehten,
 die ensamt solden vehten, 
sin waeren beid gelîche gar. 
ich bin gar unde ir bar, 
des ist ez ungeteilet.“
„dest wâr, ob iuch gemeilet
an dem sige diu schande, 
swer iu daz ze laster wande,
 daz waere wol unbillich:
wan dâ von sô waer ich, 
der sigelôs laege.“
„ein rât ist uns waege, 
daz wir gehellen dar an: 
wir süln einen tac hân,
 des wir beide bîten, 
dâ wil ich selb strîten.
behabt ir ez an mir einem, 
sô wizzet, daz ir deheinem
 mê antwürt umbe sî: 
des sît ir von mir iemer vrî
unde wil ez lâzen âne nît, 
daz ir ir konman sît.“
der red der riter gehal 
unde nam ouch des zîtes wal.
dô wart der tac gesprochen
 ze Karidol über sehs wochen.
daz gelübd wart niht zebrochen.
	Der riter nam urloup sâ 
	unde liez im diu ors dâ 
	unde schiet vroelîchen dan. 
	dâ wider Artûs gewan 
	ein unvrô gemüete. 
	sich mischet mit ungüete 
	sîn herz in sînem lîbe, 
	daz er von sînem wîbe
dise red het vernomen, 
unde waer ir vil gerne komen 
gar an ein ende.
 er gedâht: „ich geschende
 sie, mac ich alsô vil!
ez wirt ir ein hertez spil,
 daz sie mich sô geschendet hât. 
sîn wirt mînenthalben rât, 
ez wirt ir ein swaere. 
west ich, waz mir waere 
daz beste vür die schande: 
ob ich sie versande
 in ein wildez einlânt,
 oder sie hieng, oder brant:
 dest wâr, daz geschaehe, 
ob ich sie êrste saehe.“
sust nam aber sîn gedanc h
er wider ein andern wanc
unde gedâht: „ob ich daz taete,
 sô möht man unstaete 
an mînem muot kiesen, 
unde möht dâ von verliesen
 mînr werdecheit namen, 
unde müest mich sîn oft schamen,
 swâ man ez ervüere. 
der red ich ê geswüere,
 daz er sie an gelogen hab; 
dan bringet mich nieman ab,
 sie sî getriwe unde vrum, 
unde daz der riter durch ruom
ûz gar âne schulde tuot.
 wan einz roubet mir den muot 
dar an unde mich unvröuwt: 
daz sie mich umb in stöuwt,
daz machet mich im geloubic,
 unde hât sie der selbe stric
vil gar gemachet schuldic.“
	Vil manegen muot er gewan.
	 mit der red reit er dan
unde nam diu ors an die hant, 
als er sie gebunden vant, 
sînen gesellen engegene,
 der er under wegene 
die nacht het gebiten.
 nû was er unverre geriten,
 unz er sie sach gen im gên. 
dô heten den einen die zwên
under ir arm genomen, 
der was von sînr kraft komen,
 daz er vil unbereit
 mohte gên ân geleit.
 ouch gienc der zweier iegelîch,
 als daz maer seit, diu gelîch 
sam sie wol müede waeren.
daz was an ir gebaeren 
vil starke wol ze sehen, 
waz in was geschehen.
 nû sie sô nâhen kâmen, 
daz sie wol vernâmen,
swaz man sprechen wolte, 
Artûs sich erholte
sînes ungemüetes mit in.
 man vindet ofte trôstes gwin
 nâch vil grôzem ungemach. 
er lachet tougen unde sprach: 
„her Key, sagt uns maere, 
ob der riter bî iu waere, 
oder wie ist ez ergangen:
 habt ir in gevangen? 
daz sült ir mir sagen.
 hiet ir in erslagen, 
des het ir klein êre. 
ichn wil iuch niemer mêre
ze deheinr kurzwîl gesenden,
 welt ir mich sô schenden, 
daz ir einen recken slaht, 
der sô gar unbedaht 
mit iu âne sarwât
ze ors tjostieret hât? 
ir solt in hân lâzen genesen.
 dâ mit waer sîn vil gewesen,
 daz ir in nider stâchet.
irn west, waz ir râchet
 an sînem lîbe vürbaz.
gebûrs art hât sölhen haz, 
daz er den man toetet
dan, sô er in genoetet
 alles, des sîn herze gert. 
er ist kranker êren wert, 
der über sicherung reht 
mordet einen guoten kneht, 
daz ir ouch vil selten seht.“
	Swer schimpf biutet unde nimt,
	 ob dem schimpf missezimt 
	daz ist an im ze schelten.
	 man hoeret vil selten 
	deheinen schimpfaere, 
	daz in schimpf beswaere, 
	swie sêre er merkend sî.
als ouch nû geschach Keiî:
 den schimpf er von dem künec nam 
güetlîchen unde ân scham 
unde lachet sîn unde kêrt in
ze den zwein anderthalben hin, 
die möht des wol betrâgen. 
er sprach: „ir sült vrâgen 
dise zwên hêrren des,
Aumagwîn unde Gâles,
die künnen ez iu gesagen,
 wie der riter sî erslagen: 
die sint gar der vînt hagel.
 ir habt ez an dem zagel
 an erhaben mit der vrâge.
 dô er an der êrsten lâge
 mich nider von dem orse stach
unde mir ab den arm brach,
 dâ wart ich wol gerochen. 
er wart ouch gestochen 
mit zwein orsen zuo dem mînem
, diu er ouch mit dem sînem
vor leide vuorte hin, 
sô grôz wart sîn ungewin.
 sie hânt in des wol enzogen,
ob ich dar an niht hân gelogen,
 daz er dise strâze
hinnen vür in vrî lâze.
sie kumet niht im ze mâze.“
	Alsô Key dise red lie, dô stuonden dise zwên hie
mit zorn bevangen.
 sie muost wol belângen 
des schimpfes unde der wârheit
 unde daz sich Key het entseit 
unde sie in die schulde stiez.
Artûs sprach: „seit an, wiez
 hern Gâles ergienge, 
unde wer den riter vienge 
oder sluoc under iu zwein:
 beide samt oder ir ein?
daz ensült ir niht verdagen. 
ich muoz in von schulden klagen,
 daz er von iwerm herten zorn
sînen lîp alsô hât verlorn
daz möht ich ê gewest hân, 
dô ich zwên mordic man
ze kurzwîle sande, 
daz mich dar an schande
iwer ietweders grimmer muot, 
der dicke mortlîchen tuot.
sam ist hier an geschehen.
 het ir in hînt niht gesehen,
des günde ich iu verre baz.
 wie zimt mînem namen daz?
swâ ez hin wirt vernomen, 
ich mac ze unliunde komen
dâ von unde mîn gesellen.
 in wolt der tievel vellen,
daz ist gar unwendic.
 dô er kom in iwern stric,
 des enmocht er niht lenger leben. 
got müez iu den mort vergeben, 
den ir an im begienget, 
daz ir in niht envienget 
unde hiet sîn sicherheit
von im genomen unde den eit, 
daz waer reht, swâ man daz seit.
“ Aumagwîn mit zühten sprach: 
„hêrre, wir haben ungemach 
grôz durch iwer êr erliten.
 wir sîn gegangen unde geriten,
 wir wâren riter unde sîn kneht.
von diu ist ez unreht,
daz wir iwer gespöt sîn. 
dâ schînet boeses lônes schîn. 
hie bî sich ein ander warn!
 ist uns nû missevarn,
daz wir diu ors hân verlorn 
unde zem tôde sîn ervrorn,
 wil ez got, wir erholn uns wol. 
hêrre, wir nemen vür vol, 
daz ir uns urloup gebt - 
nieman alsô erger lebt,
 wir verdien wol gnâd umb in,
 des ich vil gar ân angest bin 
- wan wir töhten iu ze niht.
den alsô starc misseschiht 
der hiet ir iemer mêre
 in iwerm hof unêre.“ 
swer sich kan enthalten
unde sîner sprüche walten,
 unde ob iht briwe zorns gewalt 
kan er daz ze tagalt 
mit schimpf wider bringen, 
der beginnet oft ringen
 kumbers swaere bürde.
swâ solich wandel würde,
 des solt man gern sîn gevag,
 als ich nû von Artûsen sag, 
der zorn niendert mêrte 
unde in ie verkêrte,
 swâ er möht, ze bezzerung. 
sîn munt noch sîn zung 
erwarp im nie spruches meil: 
sô behuot er sich unde daz Heil,
als im noch giht daz meiste teil.
	Er sprach: „her Aumagwîn,
	 nû lât disen zorn sîn
unde begebt mir sölhen unsite. 
swaz ich iu rede mite,
daz ist in schimpf getân, 
des ensült ir ez niht vür übel hân.
 dest wâr, ich bekenn iuch sô wol:
 swaz ein man erziugen sol, 
daz mügt ir wol bringen. 
ir sült an disen dingen 
iuch niht sô sêre vergâhen, 
ir sült mir enpfâhen
 mîn red baz, dan ir tuot.
 ez ist an iu mannes muot
 mit vollen ennenher erschinen.
 welt ir daz golt überzinen 
unde verwehseln den edeln stein,
 daz er mit dem glas gemein
 müeze ûf dem marcte ligen,
 sô wirt im sîn wert verzigen,
 den man biutet im an sîner stat.
ob in verberc valsches schat, 
sô geliget er nider. 
nemet iwer ors wider 
unde kêrt wider ze hûse.“ 
sie nâmen von Artûse 
diu ors unde riten von dan.
 ûfem wege kômen sie dar an,
 daz sie besunder begunden jehen,
 wie in allen waer geschehen, 
unde vrâgten in ouch maere, 
wie daz komen waere, 
weder von strît oder von bet, 
daz im der riter kunt tete, 
waz sîn gewerf waere dâ.
 dô seit er in die rede sâ 
unde wie sie waer verendet 
unde der tac waere gelendet
an dem anger under Karidol 
über vierzic tac, als man sol. 
diu red geviel in allen wol.
	Leit suochet trôstes rât
unde siecher lîp den arzât.
 swem iht leides widervert,
 swâ mit er sich des erwert, 
daz üebet er mit willen.
sam wolten nû gestillen 
ir ungelück dise drî, 
daz in was gewonet bî. 
des huop sich nâch des küneges sag 
ein strît von bet unde von klag
 gemein under disen drin.
 sie bâten gemeinlîchen in 
alle mit gemeinem munde, 
daz er ir einem gunde, 
daz er den strît vaehte,
 unde dar an gedaehte, 
wie betlîch ez waere,
 ob ir aller swaere 
ir einer müezt rechen.
„ich enmac niht zebrechen“,
 sprach er, „mîn gelüb dar an, 
als ich ez genomen hân.
 des enmac ez niht wol sîn,
 dirre strît muoz wesen mîn,
 alsô hân ich in genomen. 
wie disiu red sî komen,
 daz sol alsô sîn verdeit,
 daz ez niemer werd verseit 
weder man noch wîbe,
 daz ensî, daz er belîbe
 unde den tac niendert suoche.
ob er daz niht beruoche,
 sô tuon ich doch daz mîne.“
 den wec vür Noirespîne 
riten sie vil balde
gen der burc ûz dem walde, 
wan in tete der vrost wê,
unde kômen ze Tintaguê 
in daz castel vil schiere,
unde giengen alle viere,
 dâ der gest kamer was 
in ein schoen palas.
 dâ was ir gemach starc guot,
 sam den der vrost wê tuot, 
wan sie vunden kecke gluot.
	Vil kûm ir ieglîcher entslief, 
	unz daz der wahter rief 
	unde kundet in den tac.
Artûs mit sîn gesellen lac 
unz nâhen zuo der nône,
 dô was im vil schône 
der imbîz bereit
nâch des hoves gewonheit.
 Ginovêr mit ir vrouwen saz 
unde reten under in daz: 
wâ er des nachtes waer gewesen, 
unde wie kûm er sî genesen 
von dem herten gevruste, 
unde ob sîn vreise ze vluste
stüende oder nâch gewinne.
 dô sprach diu küneginne:
„er mac wol vervaelet hân,
wan daz kius ich dar an,
 daz sîn schilt ist verborgen.
 got geb, daz mir ze sorgen
 disiu reise iht gevalle, 
wan mîn gedanc alle
 die varnt in mir ze wage. 
ichn weiz, waz mîn herze sage, 
daz hât verlâzen gewonlich site 
unde wont im ein unvröud mite,
der ich nie mê enphant.
 war mac mîn troum sîn gewant,
 der mich hînt sô gemuot hât?
got muoz mir senden helfe rât, 
wan mir vröude missezimt.
mîn herze manegen schrie nimt,
 unde enweiz ich, waz daz machet.
 mîn munt, der ofte lachet, 
der ist endelîch geswigen
 unde ist daz lachen mir gedigen
 ze siuftlîchen hôhen zügen,
 die in der werlt niemer tügen 
wan grôzes leides mitwist 
ald einem, dem kumber künftic ist.
 wîs mir genaedic, hêrre Krist!“
	Dô sich dise red zerliez,
Key daz ezzen ruofen hiez 
ûf der burc in dem palas. 
als schier der künec enbizzen was, 
er rief dem truhsaezen dar, 
daz er die koch unde die var
gen Karidol sande
unde sich dar nâch wande, 
als er enbizzen waere,
 daz die kameraere
sich bereiten dar zuo,
daz sie an dem morgen vruo
 alle vüeren dâ hin
 unde er selb rit mit in. 
ditz was des küneges gebot.
 daz ervorht diu gênde rot 
unde die ungekleite diet,
 diu mit micheln sorgen schiet 
von den herbergen,
 wan ez in den bergen 
was grimmeclîchen kalt:
 die bâten, daz man entwalt 
den künec dirre reise 
durch des vrostes vreise.
die red er über willen tete, 
wan daz er der riter bet
 niemer mocht verzîhen: 
des muost er in verlîhen
dirre reis ein wochen.
daz enwart niht zebrochen,
 die wîle sie dâ bliben.
dô diu zît was vertriben, 
dô huop sich der künec dan 
unde besand mâg unde man 
nâhen unde verre,
 daz dehein sîn lântherre
 des dehein wîs verbaere 
durch iht, ern waere, 
sô der hornunc würde vol,
 bî im dâ ze Karidol.
dar kômen sie gemeine 
dann Gâwein al eine:
der enkom niht wider sît, 
sît er von der hôchzît 
ze wîhenahten schiet.
wâ er aber hin geriet,
 daz sult ir vernemen
unde mac sîn iu wol gezemen,
 ez kan lânge stunde lemen.
Von dirre grôzen arbeit,
die Gâwein under wegen leit,
wart er des erwendet,
daz Artûs ml verendet
ân in den hof ze Karidol
als ich iu nû sagen sol.
dô die vürsten alle wârn komen,
die den hof heten vernomen,
mit manlîcher hôchvart,
man beitet sîner zuovart
die drî tage alle.
die wîl was mit schalle
der hof unde diu hôchzît.
dô mocht niht lânger sîn diu bît,
wan sîn die vürsten verdrôz,
daz er in niht entslôz,
war umb er sie het geladet;
diu red sînem namen schadet.
dô Gâwein dâr niht enkam,
künec Artûs die vürsten nam
in ein pfalz besunder.
er sprach: „iuch nimt wunder,
daz ich iuch sô lâng hil,
waz ich mit dirre rede wil.
ir hêrren, daz wil ich iu sagen:
ich wând, daz in disen tagen,
Gâwein wider komen waere,
sô waer baz redehaere
unser rât an dirre sach.
nû enweiz ich, waz ez mach,
daz er niht wider kumt.
ez het uns starc gevrumt,
waer er hie ze dirre vrist.
sît er aber niht komen ist,
sô râtet mir nû alle,
waz iu dar umb gevalle,
unde habt ez vil tougen.
ein dinc, daz ich iu ougen,
daz mir an mîn êr gât,
dâ suoch ich umb iwern rât,
wan ez mir nû alsô stât.
Nû vernemt, mâg unde man,
die ich dar umb geladet hân,
den ich gnâden allen wol
getriwe, als ich von rehte sol,
wan ir mir sîn schuldic sît:
ich het ein hôchzît
geleit ze Tintaguê
ze wîhenahten zuo dem sê,
als ie was mîn reht,
dâr kom manic guot kneht
unde heten vröuden genuoc,
wan daz Gâwein an truoc
mit den ritern verborgen,
daz sie an dem vierden morgen
riten suochen âventiure.
nû was sô ungehiure
daz weter unde sô kalt.
ich reit ouch pirsen in den walt,
dô ich sô ein beleip,
dâ mit ich den tac vertreip.
dâ entwalt ich dehein wîl,
wan daz ich heim mit îl
durch den vrost wider reit.
dô vant ich schôn bereit
ein viur ûf dem palas,
des ich starc vrô was;
ich stuont unde warmt mich dâ bî,
als ich waen, daz der site sî
aller liut gemeine.
nû was die künegîn al eine
z’einem venster gestanden
unde zalt mirz ze schanden.
si jach, daz ich niht waere
ein sölich minnaere
sam einer, den sie weste
der waer alsô veste,
daz in der snê noch daz îs
des möht betwingen dehein wîs
ze dienst einem wîbe,
daz er an sînem lîbe
iht vüert wan ein hemede.
diu red dûht mich vremede.
ouch enhal sie mich daz niht,
ern rit bî des mânen lieht
den vurt über alle nachte,
dâ in der Swartz Dorn dahte,
ein ors rit er harmblânc
unde sünge von minne einen sanc
ein vlache stimme unde hel,
unde vüert ein waehez schapel
von bluomen süez unde guot.
ûfem houbt vüert er den stâlhuot.
schilt, swert unde sper
in blânker varbe vüert er:
dâ bî solt man in bekennen;
si wolt in aber niht nennen.
mit dirre red gienc sie hin.
dar nâch begund mîn sin
trahten daz ich vünd in.
Die red ich mînen gesellen seit.
schier was ez dar an gereit,
daz wir riten in die gaudîn
mit harnasch unde huoten sîn
alle vier besunder:
solt er komen, dô enkunder
uns niemer verrîten.
dâ muost wir sîn bîten,
ê er kaem, vil lânge
in der kalten getwange.
schier kom er, dâ Key lac,
dâ er der êrsten huot pflac,
dem er sîn ors mit tjost nam.
Gâles dar nâch tete er sam.
dez selb tete er Aumagwîn,
ê er kaem durch Noirespîn.
diu driu ors nam er ze sich;
er reit dan unde vant mich.
diu ors ich wol bekante,
die ich aber dar ûf sante,
der ensach ich deheinen:
des begund ich mich verseinen.
als schier er mir kom eneben,
ich vrâgt, wer im het gegeben
diu ors, diu er vuorte.
er was zer antwurte
bereit als ein vrum man
unde seit mir, wie ers gewan;
daz selb ich in an hôt.
er sprach, im solt sunder nôt
ein man dehein strît nemen,
der im möht missezemen.
sîn red mir dar an behaget.
ich bat in, daz er mir saget
vriuntlîch, wie er hieze,
unde mir wider werden lieze
diu ors an dem grieze.
Dô liez ich mit gnâden in,
swâ er wolt, rîten hin.
dez dûht in ein ungevuoc,
dô ich sîns namen gewuoc,
unde begund mir übel reden mit:
daz vertruoc ich mit senftem sit.
diu ors het er mir zehant
gegeben, wan er nieman vant,
der sie dâ von im naeme,
des waern sie im ungenaeme.
ze hant wolt er von mir sîn.
ich bat in durch den dienst mîn,
daz er mir sînen namen seit.
des was er mir unbereit:
dô muost ich widersagen.
ez wart gestochen unde geslagen
von uns, nû wizzet daz,
daz nie von zwein ritern baz
unz er gestuont des Schildes bar.
dôn het er niht umb ein hâr,
dâ mit er sich nerte,
wan daz er sich werte,
sô er iemer best mohte,
die wîl unde daz tohte,
dôn wolt ich sin schiuhen ni]
unde bat in aber, ob er iht
mir dannoch sagen wolde.
er jach, ern solde,
sô lâng ich in an sprach,
unz er ze jungest mir jach,
sîn nam waer iemer verholn,
swaz er dar umb solde doln,
er vünd dann einen man.
ze jungest ich im an gewan,
daz er Artûsen nande
ze Britanje von dem lânde.
ich seit, daz ich ez waere.
er sprach, daz ich verbaere
alsus gelogeniu maere.
Dirre strît vil lâng wert,
unz er des ze jungest gert,
daz ich den helm enbünde,
ob er ein Zeichen vünde,
daz man im het gezeiget.
mîn houbt ich nider neiget
unde hiez mir enbinden,
ob er ez möht ervinden.
den helm er mir abe bant.
als er daz zeichen ervant
unde die wârheit ersach,
sîns namen er mir verjach
unde bat mich mit staete,
daz ich im reht taete,
des het ich michel êre,
unde jach, er waer vil sêre
lâng von mir geswachet.
ich vrâgt, waz daz machet,
sît ich sîn niht bekande.
die künegîn er nande
unde jach, ich hetes im genomen,
unde er waer aber nâch komen,
daz er daz wolt bewaeren,
daz sie gevriund waeren,
ê ich sie ie genaeme,
wie mir daz missezaeme,
daz ich sîn amîen
iemer solt gevrîen.
des müest ich iemer laster hân.
von unser red kam ez dar an,
daz er ir het gerüemet sich,
daz ich in kampft unde er mich,
unde nâmen vierzec tage vrist.
der tac zewâr morgen ist,
daz er sol komen her.
iwers râtes ich dar umb ger,
daz ez mir ie geschach.“
dô der künec die red gesprach,
sie sprâchen tougen under in,
ez waer ein grôzer unsin:
der sô iemer gewüete,
daz er wîbes güet hüete,
er sazt sich ûf die glüete.
Die hêrren alsô tâten:
sie giengen sich berâten,
als Artûs der künec bat,
an ein vil heimlîch stat
unde vunden, daz im waere
niht alsô êrbaere,
sô daz er sînes tages bit:
daz waer ouch ein gemeiner sit.
daz ensolt er dehein wîs lâzen,
- er waer ein sô vrum man -,
ez waer gelogen oder wâr.
er solt ouch gern biten dar,
unde liez reht schouwen.
behielt er dâ die vrouwen,
unde waer sie unschuldic,
sô het er vrouwen unde sic.
waerz aber, als er seit,
ez waer ein grôziu swacheit
dem rîch unde der krône.
geschaeh im diu hône,
diu vürst enmac gewinnen,
ob er solde minnen
eins riters kehs ze sîner ê:
daz müest im iemer tuon wê.
der künec volget dem râte.
diu maer vlugen drâte
von kneht ze riter über al:
dâ von wart ûf unde ze tal
von dem gesind ein michel kradem.
Ginovêr ûz dem wercgadem
sante ein meit her vür,
daz sie ir ze reht ervüer,
waz dirre schal waere
unde sölh ungebaere.
ir muot was ir swaere.
dô diu magt dise red vernam,
des dûht sie schand unde scham,
ob sie ir ez sagen solde,
ez enwaer, ob sie wolde
der red deheinen wîs enbern
unde hôrt die wârheit gern.
als diu magt wider gienc,
ir houbt sie vor nider hienc.
daz begund sie swaeren.
sie sprach: „wie ist den maeren,
diu du dâ vor vernomen hâst,
daz du sie niht wizzen lâst?
waern sie guot, daz wolt got!“
sie sprach: „vrouwe, dirre spot,
der ist gar von iu komen,
den ir dâ vor habt vernomen.“
„war umb, waz hân ich getân?“
„welt ir der red ein ende hân,
vrouwe, sie wirt iu gesagt:
der künec hât geklagt
über iuch den vürsten allen,
- daz ist dâ vor daz schallen -,
unde zîhet iuch, ichn weiz wes.
dâ stât her Key unde spotet des.“
diu red müet die küneginne
unde truobt ir vröude unde sinne,
unde sûft vil sêre.
sie sprach: „mîn wîplich êre
mir, süezer Christ, behüete
mit götlîcher güete,
daz mir iht mög gewerren!
jâ vürht ich mînen hêrren
unde sînen Zorn, den er hât.
got send mir gnâden rât:
mîn dinc mir angstlîchen stât.“
Ein dinc ist sêr ze klagen,
dest wâr, des mac ich niht verdagen,
daz an wîben oft widervert
unde mac niht werden erwert,
man well ez iemer trîben:
swaz man von reinen wîben
von einem argen schalc vernimt,
daz ir êren missezimt,
daz trîbet man sam einen hal
unde macht dâ von grôzen schal.
swâ iendert zwên samt sint,
die werdent beid alsô blint,
daz sie von wîp lüge jagent
unde sie vür wârheit sagent
ein ander ûf wîbes haz,
unde doch vur wâr wizzen daz,
daz sie ein ander liegent
unde sich selben betriegent,
sam die sich der wîbe
rüement unde ir lîbe
unde wellent dâ von wesen wert.
swer solher vröude von wîbe gert,
dem gan ich sîns ruoms wol,
unde mir, ob ich tougen sol
bî herzenliebem vriunde ligen,
wirt wibes nam dâ verswigen,
ouch vindet man genuoge,
die mit ir ungevuoge
wibes güet wellent schelten
unde gedenkent ir vil selten
iemer zuo deheiner güete,
swie sieh ein wîp behüete,
ob man sie beliegen wil,
man vindet mê dan ze vil,
dâ mit man sie swachet.
waer iemen, der ml wachet
unde wolt schermen wibes nam,
des lôn wûrt vil lobesam,
wolt er dar an herten,
unde vünd einen geverten
an mir, unde geruocht er mîn
- ich heiz von dem Tûrlîn
der werlt kint Heinrich -,
unde züg mit im sô gelîch,
daz er mich niht verwürf.
swes er ze scherm dürf,
daz ensuoch nieman anderswâ.
ich trag daz wâfen bî mir dâ,
daz valschen man versnidet,
ob er daz niht vermiden
ern well vliehen guotiu wîp,
ich wâg mit im sô den lîp,
daz elntweder wirt wunt
gar ûf des herzen grunt,
daz er ist iemer ungesunt.
Sölh red müez wir lâzen sîn.
als schier des liehten tages schin
die vinstern nacht verswant,
Artûs z’einem mûnster sant,
zem bischof von Grunge,
daz er daz ampt sunge
von dem heiligen geiste
sînem kampf ze volleiste,
daz hôrt er dâ mit andâht.
als daz ampt wart volbrâhu
er gienc ûf sîn palas,
dâ im schön hin bereit was
ûf ein gulter sîn îsengewant,
dar în schuoht er sich zehant,
er hiez im ouch bereiten
ze disen arbeiten
mit einer covertiure
ein ors, daz was tiure,
hôch, starc unde snel,
mit einem samit gel,
dar an wâren schône
über al rîch krône
von einem sigelât gesniten,
ez enwas ouch daz niht vermiten,
sîn wâfenroc waer alsam.
ein banier vil lobesam
des selben im bereit wart,
daz tete er niht durch hôchvaru
diu was im vil unmaere.
ê er vol bereit waere.
der riter kam geriten her,
der des kampfes sîn gewer
solt sîn, daz ouch geschach.
Key in aller êrste sach,
der seit ez dô über al:
dâ von huop sich ein michel schal
von den ritern dâ inne,
unde liefen an die zinne
durch des riters minne.
Ez ist wol sagebaere,
wie der helt waere
bereitet dar ze strit
als in dâ Calamît
sîn swester, ein rîche vei,
het bereitet von lânsgei
mit gewaefen, daz was rîch,
dem ich deheinz gelîch,
swaz ich ir noch hân gesehen,
ich wil der wârheit jehen:
ist ez, als diu vabel seit,
dest wâr, sô was an in geleit
von rîcheit sô grôzer hort,
der dehein armer kort,
im was von einem blîalt
ein wâfen gar einvalt
gesniten sunder zadel,
dar an was dehein tadel,
wan ez von gold was erweben
dâ mitten unde eneben
von lewen, die wâren grôz.
swaz velt beleip goldes blôz,
dâ schein ez sam ein pfâwen zagel,
er was ze velt der vînt hagel.
daz schein an sînen tûcken dâ.
sîn harnasch der schein anderswâ
ring, wîz unde guot,
als ein Spiegel sîn stâlhuot.
dar ûf was ein kleinôu
als imz vron Minne gebôt:
durch ein herz ein scharpf strâl
von gold unde von hertem stâl.
er vuort ring, klein hosen
lûter wîz sunder rosen.
sîn schilt zam ze halse wol
unde sîn lânz, als sie sol.
er vuort zwên behagel sporn,
wart iemen mit wâfen geborn,
des het man wol an in versworn.
Man sach an sînem rîten,
daz er sich dâ ze striten
wider sîn gesellen het bereit,
man mocht grôz behendecheit
an sînen wâfen dâ sehen,
von dem winde hôrt man lût brehen
beidiu banier unde deck,
ein wâfen vuort der reck
ân valsch von lâsûre,
unde ein lewen, sam in natûre
drûf geworht het von golde,
mit gebaern, sam er wolde
die werlt gar verslinden,
unde von den widerwinden
gap er von listen einen dôz,
des stimme was starc grôz,
sam er lebt unde schriwe dâ,
unde het lânc scharpf klâ.
hart verre ûz gezogen,
unde het sich ûf diu bein gesmogen,
reht sam er stüend ze sprunge,
unde vuor im diu zunge
enwac in der kewen.
ez het den selben lewen
ein buckel von golde bedaht,
dar inne lac vil maneger slaht
von edelm gesteine
grôz unde kleine,
er reit ein ors harmblânc,
daz wider unde vür manegen wanc
mit behendigem geverte
dâ nam ûf der herte
von dirre massenie
unz ûf die brâerîe,
dâ der kampf wesen solt.
Artûs wart vil schier geholt
sîn ors, sper unde schilt,
sam ein vogel gereiztez wilt
sîn herz gên dem kampfe spilt.
Artûs ûf sîn ors gesaz,
einr red er dâ niht vergaz,
diu wol sînen êren zam.
die vürsten er zesamen nam,
dar zuo daz gesinde gar.
„ir hêrren“, sprach er, „nemt war
mînr êren an dirre sach,
daz mich iemen dar an swach,
swie ez halt umb mich ergê,
an swelhem teil ich bestê,
sigelôs oder sigehaft,
- dar umb ob ich mannes kraft
hie hab unde mîn geselle niht -,
daz mir wider in umb iht
iemen helf an disem vehten.
ir gebietet den guoten knehten,
daz siez mit zühten sehen an,
unde wizzet, hie ist dehein man,
der mit gewaffen vürz tor
kumt. ersih ich in dâ vor,
ich hemm im lîp unde êre.
daz ir deheinr sô hêre
ist, daz geloubet mir.
dar an sô gedenket ir,
unde bewart daran iuch unde mich,
wan ietweder dunket sich
under uns wol sô tiure,
daz er ein ân stiure
ein andern riter müg bestên.
unser reht mügen wir zwên
an ein ander wol bewaern.
daz sol nieman beswaern,
swem dâ der sic gevalle.“
die vürsten lopten alle,
daz siez gern taeten,
unde lopten ez ze staeten
underm gesinde nâch sînem gebot:
ez was in kumen ûzem spot,
an die wer lief diu swach rot.
Nâch der red er her ab reit,
dâ sîn an der heide beit
vor dem hûs sîn kampfgenôz,
her Gasoein von Dragôz,
den er niht ungerne sach.
künec Artûs mit zühten sprach:
„riter, sît willekomen!“
als er den gruoz het vernomen.
er galt im sam ein hofman.
schier kom ez dar an,
daz sie sich muosten scheiden,
ez wart under in beiden
wol vier wûrf lânc daz velt,
daz ietweder vollez gelt
ûfen andern mocht geborgen,
unde wolten daz besorgen,
daz ân vaele würde
ir tjost, unde diu bürde
Ûf dem anderm gelaege,
ob er sîn niht enphlaege
mit dem Schilde von kunst,
wan beider gelîcher urbunst
Ûf den andern gelat wart,
swer sîn kunst dar under spart
heldes muot unde kraft,
dem möht wol diu riterschaft
gewerren an den êren
unde ze verhe sô gesêren,
daz er sîn würd ungesunt,
die wîl sie ditz hazzes zunt
ûf einander hie zunden
mit alsölhen gunden,
dâ von kriegt ir beider muot.
dâ von ist ez beiden guot,
daz sie sich wol hüeten,
sît daz haz welle wüeten
alsô starc under in
Ûf gewin unde ungewin,
der hielt her jener hin.
Hie lâzen Schenkel vliegen,
mit wîten Sprüngen kriegen
diu ors ûf dem ringe!
daz ietweder bringe
den andern zem Sande,
ê er sîn sper verswande:
daz was ir beider andâht.
die schilt wurden snel brâht
durch schemt vür die bruste;
dar nâch sie geluste,
daz sie diu sper neigten
unde den orsen erzeigten
an dem ende die sporn,
beide mit glîchem zorn
begunden sie einander gern.
Artûs wolt tjost wern
Gasoein, swaz ez koste:
dô entweich von der tjoste
Gasoein ûf der heide
von der wegscheide
unde lie den künec varn vür.
daz er dise tjost verlür,
daz beswârt in vil harte,
er kêrt gên der warte
mit zorn, dâ Gasoein
hielt ûf dem rinc alein,
als er im entwichen was.
ml wânden ûf dem palas
die riter, die dâ sâzen,
daz Artûs het lâzen
den riter gern vür varn.
unde sie wolten ein ander sparn
durch ir beider lîhtecheit,
unde zalten ez ze zalten,
swâ ez einr dem andern seit.
Artûs sîn zuht zebrach
wider Gasoein unde sprach:
„riter, wie ist iu sô geschehen?
nû hân ich von iu gesehen
vil riterlîch hantgetât,
mich riwet iwer sarwât,
daz diu alsô guot ist.
weder tât ir ez durch den list,
daz irm gewaefen entlîbet
oder vürht ir, daz ir belîbet
hinderm satel ûf der slâ,
oder ûf dem velt anderswâ,
ob ir iuch mit mir bewürret?
ich weiz wol, ir getûrret
durch disen schilt wol getân
deheinen riter gestechen lâzen.
er mac wol iu entlihen sîn.
der lewe tuot des niender schin,
daz er iwers schiltes pflege,
wan daz sîn bilde gît ein ege
dem, der in an siht,
dest wâr, er ist vlühtlich niht,
er entwichet durch dehein nôt.
sîn herz ist in im tôt
an iwerm schilt, riter guot;
dâ vür hât er des hasen muot
gewehselt unde alle sîn art,
der nie unvliehend wan,
ob in ein mûs wolt jagen,
der lewe entouc deheinem zagen:
er sol den hasen vüeren:
er lât sich niender rüeren.
die wîl er mac gevliehen.
mac man in dann erziehen,
vor vorhten er erstirbet.
swer mit zagheit wirbet,
vil ofte er verdirbet.“
Gasoein sam ein vrum man
der red antwurten began
hovelîch unde mit zühten,
er sprach: „ich hân ze vlühten
mich selten gekêret
dâ von ich gunêret
ie würd, unz an disen tac.
ob ich den lewen niht enmac
von mîner zagheit getragen,
dest wâr, swer mich wolte jagen
vür den hasen, daz engült er,
die wîl mich ors unde sper,
harnasch, schilt unde swert
unde mîn lîp dar zuo wert,
als ich ez aber meine
unde iu schier bescheine,
sô mocht ez vil wol wesen,
ich getriwe alsô wol genesen,
her künec, vor iu sam ir vor mir,
wan daz beidiu, ich unde ir,
dâ von in vremdem lânden
mügen werden ze schanden,
als ez von uns wirt vernomen,
wie ez sî zem kampf komen,
dan solden wir dar zuo sehen,
ob ez mit êren möht geschehen,
daz wir den kampf liezen,
wir süln des geniezen,
daz ir ein edel künec sît.
mich hât ouch manic zît
verre manic vremdez lânt
ze grôzem prîs erkant;
des ist ez unbillich.
zwên vilân süln sich
zebliwen unde zeslahen,
vor geriht mit kampfrahen,
mügen sie ir reht anders niht
bewaern unde ir geschiht,
daz ist vürsten gar enwiht.“
„Riter“, sprach Artûs der künec,
„ichn bin iu niht sô enbünic,
ich gunne iu al der êrn wol,
die ein vrum man haben sol,
daz ez ân mîn laster sî.
ich wurt des kampfes gern vrî,
gehoer ich deheinen rât
der mir niht an mîn êr gât:
des wil ich iu volgen.
ich was iu ê erbolgen
ein teil umb iwer hôchvart,
wan sîn nie dehein bilde wart,
des ir mîn wîp hânt gezigen.
wie möht ez iemer sîn verswigen
enneher wol siben jâr?
man waer sîn worden gewar,
waer ez wâr, des ir jeht.
ich getoerst wol elliu reht
getuon, diu man vinden kan,
daz sie die gedanc nie gewan,
daz sie iuch minnet vür mich,
dest wâr, hêrre, sô het sie sich
vil übel gehandelt,
sô sie die ê verwandelt
mit unstaeter minne,
sô geviel ir z’ungewinne
vür staet ein unstaetecheit
als mir ie oft ist geseit
von wol gelêrten hêrren.
waz mac iu daz gewerren,
daz wir die rehtes vrâgen?
die enkan des niht betrâgen,
sie bescheiden ez, als ez ist.
die wîl hân ich gerne vrist.
unde swie siez bescheiden,
alsô sî under uns beiden
gescheiden sunder riwe:
alsô gib ich mîn triwe,
anders wirt der strit niwe.“
Als er die red gehôrt,
er sprach: „sô waer ich betôrt,
ob ich mîner vriundinne
mich liez, die ich minne,
umb iht an die pfaffen:
wan die kunnen schaffen,
daz ein wârheit ze lüg wirt,
unde daz diu lüg schiere birt
ein gar ganz wârheit.
der list in dîaletike seit
vil ân vâllânze.
an ungleicher schanze
mit schaden muoz er ligen gar,
daz weiz ich wol vür wâr,
des sie wellent vâren.
des enkan sieh nieman bewaren,
ich lâz mich an der minne got:
swaz drumb sî sîn gebot,
daz sî allesamt getân.
dâ vindet man niht valsches an,
umb guot noch umb êr veil
valsch geriht unde urteil,
dan geturren niht zebrechen
daz reht die vorsprechen;
dâ ist daz reht ringe,
ez enwirt dehein gedinge
von urteiln vürbaz
durch vriuntschaft noch durch haz.
oder scheid ez vrouwe Venus.“
„her riter“, sprach Artûs,
„dar umb ist mir niht bekant,
wie ez umb die beid sî gewant,
wan weit ir vehten disen strît,
dar umb ir her komen sît,
des tuon ich iu vil guot stat;
unde swer belib an dem mat
der tuo sich der red ab,
unde daz sie der ander hab
mit gnâden, daz lob ich.
dar an wil vürdern mich;
daz tuo ouch ietweder sich.“
„Ich bin strîtes iwer gewer,
mich wundert aber“, sprach er,
„ûf welhe red ir des gert.
ir sît sîn ê von mir gewert,
dô ez mir unwaeger was,
daz ich doch vor iu genas,
daz was in der gaudîn,
dâ ir selp viert huotet mîn.
ich hân noch den selben muot,
dâ von dunket mich daz selbe guot,
ir liezt ez anders scheiden.
lâ wirz mit gesworn eiden
beid an mîn vrouwen,
(sît wir ir beid getrouwen
sô herzenlîcher vriuntschaft)
daz sie diss strîtes kraft
scheid, swie sie welle,
unde sî er ir geselle
unde ir rehter amîs,
swem unser gevall der prîs,
daz sie in ûz uns beiden nem,
der ir herzen best gezem,
ân valsch unde sunder drô.
die red lob ich alsô,
swie ez mir nû erteilt sî,
ob ir ouch dem gelüb bî
weit belîben mit mir,
unde alsô, daz ich ez unde ir
under uns vertriwen:
obz einen welle riwen,
unde sîn wolt wider komen,
daz ez alsô sî ûz genomen,
daz sîn niht geschehen müge,
swie gern er die triwe lüge:
sam oft von afterriwe
ein sach wirdet niwe,
dâ man vestenung verspaetet:
als valsches herz raetet
ist sie niht wol bestaetet.“
„Riter“, künec Artûs sprach,
„ez ist wâr, daz ich jach:
ich waer ir lieber dann ir.
sit ir ez alsô bietet mir,
sô wil ich scheiden den strît
unde wil ez an sie sunder nît
lâzen ouch ze mînem teil:
swem ir nû baz gunne heil,
der müez sie mit gnâden hân.“
ir strît was dâ mit ergân,
unde kêrt gên dem hûse
Gasoein mit Artûse
ze Karidol alsô schiere,
mit verwendter baniere,
sam riter, die vrides gerten,
des sie sich beid gewerten.
schier vlugen diu maere,
daz der milt Artûs waere
versüenet unde Gasoein.
nû viel daz gesind gemein
an lôsen unde an lieben.
in begunde starc lieben
hier an ir hêrren gewin,
snell kômen dise zwên hin
geriten an daz bürgtor.
dâ erbeizten sie beide vor
unde nâmen einander an die hant,
sus beid in ir îsengewant
gên dem hove sie giengen,
dâ sie die riter enphiengen,
die wârn in gegân engegen,
ir gelübdes niht under wegen
bleip von in beiden.
Ginovêr mit ir meiden
wart dar an den hof geladen.
daz muost manegem herzen schade
daz von ir schoen geangelt wart,
daz tougen blick niht enspart,
svan kumber gebirt ougen gart.
Als schier sie vür den künec kan
unde êrst sînen gruoz nam,
dar nâch ir der riter neic.
Artûs niht lenger gesweic,
er sprach: „hêrren, mâg unde man,
die ich her geladet hân,
die vernemen mîn red wol,
die ich muoz unde sol
hie offenlîch liuten,
ir wizt wol, daz ich began triuten
die künegîn, diu hie stât,
daz ir mich niht liegen lât,
her wol vor siben jâren;
daz wir ie ensamt wâren,
als diu ê ist gewon,
unde wânde, sie waer mîn kon.
nû ist dirre riter komen her
unde jach, daz sie sîn gewer
sî rehter minne wider mich,
unde bôt ze strît dar umbe sich,
daz ist alsô gescheiden
unde gevestet mit eiden,
daz wir die red lazten
unde beid an sie sazten
disen strît, nâch ir willen
sô sol sie den strit stillen
under uns an disem tage,
als ich ir schier gesage.
des enmac dehein rât sîn:
diss hêrren oder mîn
sol sie sich underwinden,
sô mügen wir ervinden,
waz an der red wâres sî.
vron, ouch sag ich iu dâ bî,
ob ir ze minnen disen helt
vur mich iu endlich erwelt,
ob er iu baz gevalle,
des helfen wir iu alle:
dest wâr, des ist er wol wert,
unde sît ir wol mit im gewert,
weit ir aber mit mir belîben,
sô wart nie under wîben
dehein wîp baz geêret.
ze welhem ir nû kêret
dan wert ir niht entêret.“
Alsô disiu red ergie
unde sie gehôrt, daz man ez lie
umb sie beid an ir wal,
daz herz ir vor leide swal,
daz ir herzen kumber brâht.
sie sweic aber was sie gedâht
daz was gar verborgen;
wan daz in grôzen sorgen
sie was, daz mocht man sehen,
daz sie solt offenlîchen jehen
vor dirre werlt über al,
ob sie iht tougenlîchen hal.
alsô stuont sie under in,
daz ir zwîvelt der sin,
waz sie tuon solde.
oder wen sie nemen wolde.
nû begund des verlângen
Gasoein, der was bevangen
mit herzen seneder sühte;
von der unsüezer zühte
leit er vil grôzen ungemach,
zem künec er nîtlîchen sprach:
„her künec, ir tuot mir gewalt:
ir hâbt sie sô umbestalt,
daz sie niender hin mac gegân.
wie lânc sol sie alsô stân,
daz ir sie niht gên lât,
dâ ir herz mit willen stât?
dest wâr, daz ist ein swacher prîs,
daz ir mich ensolhen wîs
mit listen weit beschrenken,
iwers eides sült ir gedenken
unde sült mir niht wenken.“
Artûs gebôt der künegîn,
daz sie gienge dâ hin,
dâ ir allr liebest waere,
unde daz niht verbaere,
unde hiez die riter wîchen.
nû begund sie erblîchen
unde wart dar nâch gâhes rôt,
wan sie verborgen herzen nôt
in dirre wal starc twanc,
ichn weiz, war ir herz ranc
tougen, nâhen oder verre.
sie sprach: „künec hêrre,
gebt ir mir daz ze lône,
daz ich iu alsô schône
gedient hân enneher
ob ich nû urloubes ger
von iu, sô habet ir
her, niht ze wol gelônt mir.
der red mac niht geschehen:
ir müezt mich bî iuch sehen,
wolt ir, daz ich mit einem man,
des ich nie künd gewan,
solt nû ze sînem lânde
mit alsô grôzer Schande
alein umb iwern Zorn varn?
die red kan ich wol bewarn,
wie mac ich im daz erwern,
wil er des tûsent eide swern,
daz er mich minne vür elliu wîp?
dar umb ist im doch mîn lîp
niht dest mê gebunden.“
diu red began wunden
Gasoein; dô erz vernam,
urloubes er niene nam,
mit zorn er dannen kêrt.
dâ mit in Artûs êrt,
daz er selp mit im reit
unde gebôt im geselleclîch geleit,
des er im dô dehein gnâde seit.
Swaz geschehen sol, daz geschiht:
des enmocht sich Ginovêr niht
diss lasters behüeten.
sô Heil wil wüeten,
sô hât Unglück stat,
swâ ez sich nider lât.
sam an der künegîn geschach,
wie gar Unglücke brach
dâ vür der Saelden reht!
ez was ein vil guot kneht,
ein grâve, geheizen Gotegrîn.
von Galor Karlîn
was sîn vater genant,
ein künec rîch, wol bekant,
êrhaft, milter unde guoter,
von vater unde von muoter
was er Ginovêrn bruoder,
dirre sach reizluoder
wart in ouch niht verholn,
der het sich tougen dar verstoln
mit vierzec halsbergen,
unde hal sich undern bergen.
dô sant er einen boten dan,
der sich starc wol versan,
ein behenden spehaere,
daz er im disiu maere
ze reht dâ ervüere,
als er dar nâch swüere,
sît ez lâzen waer hin zir,
zuo wem ir wille unde ir gir
dâ stuont aller meist.
dirre spehaer der leist
sîns hêrren willen wol.
daz teidinc was er dâ vol,
unz er gehôrt unde gesach.
waz sie tete unde sprach,
unde wiez allez geschach.
Dann huop er sich sâ zehant,
dâ er sîn hêrren snelle vant,
unde began im diu maer sagen,
diu im muosten missehagen.
„unde getorst sie hân ernendet“,
jach er, „sie het gewendet
sich an Gasoein de Dragôz:
wan daz der künec des genôz,
daz ez den vürsten allen
waer starc missevallen,
unde daz sie sich der schanden
in welhîschen lânden
niemer möht erholt hân.“
als er die red het getân,
mit zorn sprach Gotegrîn:
„ez muoz zwâr ir tôt sîn,
daz siez tuon getorste“,
unde kêrt von dem vorste
gegen Karidol vil schiere
mit einer baniere.
er îlte starc unde drabt
daz er vil lützel ûf gehabt,
swaz er von dem ors kunde
gewinnen alle stunde,
unz er kom vür daz palas,
dâ disiu red gewesen was.
dâ was Ginovêr eine
gestanden ûf einem steine,
dâ sie des küneges beite,
unz er von dem geleite
kaem, daz er Gasoein hôt.
des kam sie in grôz nôt.
als sie der bruoder ersach,
sîn Zorn er mit vollen rach:
er vie sie bî dem hâre
unde swanc sie ungewâre
ûf sîn ors vür sich.
gên walde den rehten strich
kêrt er dan mit île,
unde was ê ein wîle
in den walt mit ir entrunnen,
ê diu ors heten gewunnen
die riter, die dâ wâren,
des wolt er dô vâren,
ê ez ieman bedaehte,
daz er sie hin braehte.
sie was in sîner aehte.
Als er sie brâht in den walt,
ir vlêh, diu was manicvalt,
dâ mit sie in versuochte,
daz er ir niht geruochte
dehein widerantwurt geben,
nuor daz er sie daz leben
schier wolt âne tuon.
anders gehiez er dehein suon,
unde swuor ir des vil dicke.
sô wârn ir ougenblicke
vil herzenlîch hin ze gote,
daz ir kaem sîn bote
in sölhem leide ze trôst
unde sie dâ von erlôst
durch sîner gnâden êre,
unde bedaeht ir herzen sêre
unde ir unschulde dar an.
vil manegen muot sie gewan.
dô sie den tôt vor ir sach,
vil oft sie jaemerlîchen sprach:
„durch got, bruoder, gnâd mir!
jâ, bin ich vermâhet dir
vil gar ân mîn schulde.
lâ mich haben dîn hulde,
daz ich noch müez genesen,
unde lâ mich dîn gevangen wesen
iemer unz an mînen tôt
ze sînen vüezen sie sich bôt
mit weinenden ougen
unde began im starc lougen.
diu red galt elliu niht,
daz er ir darumbe iht
mê entlîben wolde,
swie vil sie sich kolde,
nuor daz er lachet,
ir herz in ir lîbe krachet
von sölhem leid unde brast
daz sie disen swaern last
mit niht kunt geringen,
unde sich mit keinen dingen
möht ze sînen hulden bringen.
Umb ir bet er klein liez,
nuor daz er ir gehiez
allewec den gwissen tôt.
nû beweinten dise starc nôt
dâ sîn gesellen alle
unde ergâben sich ze valle
von den orsen im ze vüezen,
daz ers liez büezen,
ob sie iht het missetân
- daz stüend im redelîchen an.
ditz waer im wandelhaere -
unde gedaeht daz sie waere
sîn bluot unde sîn swester,
nû wart er ie vester
unde swuor des vil manegen eit,
daz er durch dehein rîcheit
sie twerhes über nacht spart.
beidiu hâr unde hart
die riter ûz brâchen.
Ginovêrn leit sie râchen
an ir lîp mit triwen:
sie muost von schulden riwen
an ir alsô reiniu jugent,
der lîp ze unverwerter tugent
sô gar was gesellet ie.
daz diu in solhem kumber hie
was wider Saelden huote,
Ginovêr diu guote,
des was Gelück ze schelten,
daz ez sô kunde gelten
manic tugent, die sie begienc,
daz sie sô klein daz vervienc,
unde nû in solhem zwîvel hienc.
Dô des niht mohte wesen,
daz er sie wolt lâzen genesen,
sie rief lût unde schrê
unde sprach vil ofte: „wê mir, wê!
war umb sol ich tôt ligen,
ob ich von lügen bin bezigen,
des ich schuldic nie wart?
nû stirb ich nuor umb ein wort,
daz in vröuden geschach,
dô ich ez widern künec sprach,
daz lâz dich, got, erbarmen
unde send mir vil armen
dîn helf, sîn ist zît,
wan hie der tôt ein ende gît
ân schult mînem lîbe.“
„owê, mir armen wîbe!“
oft sie jaemerlîchen sprach
unde tiur ûf ze got sach,
daz er trôst ir sande
unde ir unschulde bekande.
disiu nôt die riter bewac:
ûf der erde ze sînen vüezen lac
ieglîcher unde hât in,
daz er durch got diu künegîn
unde durch ir dienst liez leben,
der het wolt er niht geben
in anders dehein antwurt,
wan daz er sie von in vuort
sô er verrest mocht in daz tan.
dô begunden weinent dan
die riter alle gâhen,
wan sie ungerne sâhen
an ir dise barmecheit.
dô er ein mîl gereit,
er lie sie nider an daz gras
an der stat, dâ er was.
daz swert vuort er unde want
ir zöpf beid umb die hant,
unde wolt iezuo slahen dar.
schier wart sie der red gewar,
unde began starc wüefen,
sîn genâd an rüefen
sô lût, daz der walt erhal
nâch ir stimme über al,
unde üebet jaemerlîchen schal.
Ez ist niht allez verlorn,
daz in vreise unde in zorn
eteswenne betaget,
vil ofte sich entsaget
daz zil vor dem bogen,
unde wirt diu kunst betrogen,
alsô nû wart hie schîn,
daz merk an Gotegrîn,
der Ginovêrn het gesalt
gar in des tôdes gewalt.
der enwart dô niht vergezzen:
Gasoein der vermezzen
der ê umb sie het gestriten,
der kam in den walt geriten
trûrec unde unmuotes.
sins lîbs unde sîns guotes
het er beider lützel aht,
sînr vröuden schîn gar bedaht
ein Wolken tôtvinster,
des was sîn vröude winster.
der reit dâ bî nâhen,
ob er iht möht vâhen,
daz im töht ze pfande
wider dise grôz schande,
der was ir nû sô nâhen komen,
daz er ir weinen het vernomen
unde den riter ersehen
unde bars swertes glast wehen,
ouch hôrt er sie nennen,
dâ von er sie bekennen
sâ zehant begunde,
wan sie oft ûz ir munde
sprach: „Ginovêr, wê dir, wê!“,
dâ sie lac ûf dem snê.
als schier er sie bekante,
ûf Gotegrîn er rante
mit grôzer ungebaere
unde warf in ze were
von dem ors ûf einen ast
mit dem sper, daz im abe brast
der arm unde daz halshein.
dâ wart ander rede dehein
zwischen im unde Gasoein.
Got het ir gesendet trôst,
sust wart Ginovêr erlôst,
nû hoert, wie Gasoein tete.
er wande vlêhe unde bet
an sie, ob sie wolde,
ob er sîn geren solde
mit im ze lânde kêren.
er wolte sie mit êren
haben unde mit triwen
unde wolt durch sie niwen
vil manegen vroelichen tac.
die wîl en unmaht lac
diu vrouwe unde erblichen.
ir was vil gar geswichen
die wîl kraft unde maht,
ob ez tac oder nacht
waere, des enwest sie niht,
alsô vor urkunft geschiht,
unde vernam niht, waz er sprach,
als dise red er ersach,
des listes er im sâ erdâht,
dâ mit er sie vil snelle brâht
gar an sîn gewarheit.
an sînen arm er sie leit.
daz sie sîn nie enphant,
diu ors er zesamen hant
unde vuort sie mit im dan
von dem bruoder verre in daz tan.
dâ lac sie, unz sie sich versan.
Dô sie sich versinnen kunde
unde sie ûfsehen begunde
ûz dirre grôzen swaere,
waz ir geschehen waere,
sie ersach Gasoein an
unde het noch des selben wan,
daz ez waer ir bruoder Gotegrîn.
nû gevie sie einen starken pîn
dar umb, daz er gewaffent schein.
dô sprach zuo ir Gasoein:
„vrouw mîn, gehabt iuch wol.
ich binz, der iuch iemer sol
alls iwers leides ergetzen.
lât iuch ûf daz ors setzen
unde kêrt ze lând mit mir,
vrouwe Ginovêr, dâ sült ir
iemer mê die krôn tragen
mit mir in mînen tagen,
unde süln vroelich leben.
iwern lîp hân ich iu gegeben,
des sült ir mir wizzen danc,
unser wesen ist hie ze lânc,
wir süln uns bereiten,
wir mügen hie erbeiten,
dâ von uns michel schade kumt
unde uns anders niht gevrumt,
wirt man unser hie inne.
ich hân durch iwer minne
her getragen kumbers vil.
nû ist ez komen an daz zil,
daz mir Gelücke lônen wil.“
Ein weinen von ir ougen brach,
dar ûf sie leideclîchen sprach:
„riter, tuot dise rede hin.
ez ist an iu ein unsin,
daz ir der red gedenket,
wie het ich dann gekrenket
aller wîbe werdecheit,
sô ich iu des waer bereit,
daz ich mînen man lieze
unde mich alsô verstieze,
daz ich mit iu ze lânde
mich ûf sölh unstaete wande,
daz ich iwer kebs müest wesen,
sô het ich vür daz golt gelesen
daz kupfer unde den messinc.
hât vrouwe Saeld mîniu dinc
nû z’unheil gekêret
unde mîn vröude gesêret
diu mac mich wol geheilen,
ichn sol niemer gemeilen,
wil got, wîbes staete,
wan swâ ich missetaete,
daz wiz man allen wîben,
ich wil unde sol belîben
hie alters ein an dirre stat
unde wil wec unde pfat
wider ze Karidol suochen,
ob der künec des well geruochen,
daz er mich ze hulden lâze.
her riter, iwer strâze
rîtet hin, daz ist iu guot,
daz iu hie dehein widermuot
bî mir von iemen widervaer.
wan wirt man iwer hie gewar,
sô sît ir verlorn gar.“
Er sprach: „diu red ist âne nôt,
wan mîn leben unde den tôt,
diu liez ich ê gleich wegen,
ê ich iuch liez under wegen,
vrouwe mîn, daz wizzet ir
unde ob elliu diu werlt mit mir
umb iuch vehten solde,
daz ich dar umb enwolde
mîns glübs niht abe stân.
man muoz mir lediclîchen lâzen
iwern lîp, oder ich erstirbe.
oh ich halt dar an verdirbe,
daz enkleit diu sêl niemer,
jâ bin ich, der iemer
ûf der verte tôt liget
oder an iu, vrouwe, gesiget.
dâ von lât die red sîn.
nemt daz ors, daz ist mîn,
unde sitzet drûf, sô nim ich daz.
wolt ir mir niht lônen baz,
daz ich iuch von dem tôde nert,
sô waer vil übel an gewert
mîn vil starkiu arebeit,
die ich umb iwer minne leit.
ir sült sie anders gelten,
daz herze sült ir schelten,
daz iu die red geraten hab,
unde tuot iuch des krieges ab,
der zimt wîbes güete niht,
dar an man sich gnâden versiht,
ob über willen iht geschiht.“
Ginovêr von der red erschrac
sô starc, daz ir muot gelac
under dirre red zwîvelhaft.
unde gedâht, daz einer kraft
wider in waer ze swach,
dar zuo sie nieman sach,
der ir hulf wider in.
si kund ouch dehein sin
ûf dirre red erdenken,
dâ mit sie im gewenken
dehein wîse möhte,
daz ez nâch êren töhte,
ouch vorht sie vil sêre,
daz ir michel unêre
der künec bieten hiez
unde daz sie niht enliez
ir bruoder hulde gewinnen,
nû was ouch nâch ir minnen
Gasoein sô starc wê,
daz sie vorht, daz er ê
in dem walde bî ir laege
unde ir über maht pflaege,
ê er sie sô liez varn.
ouch enkund sie daz niht bewarn,
wolt er sîn niht hân enborn,
ir wer waere gar verlorn,
ditz allez sie dar zuo twanc,
daz sie im dâ sunder danc
muost volgen, wan sîn bet
was gebot, die er tete.
des ensol ez nieman missehagen.
ich wil iu dar umb sagen,
dâ wârn zwô sach an.
dâ von ich bewaeren kan,
daz ez alsô muost geschehen.
Natûre wil niht übersehen,
swaz ir aller beste zimt,
dar nâch sie die girde nimt,
sô ir diu vorht gesellet ist,
wan wîbes broed unde genist
an swachen dingen hanget.
Natûr die gelânget,
swâ sie iht vröuden enstât,
dâ sie diu huot verlât,
diu ir die broed solt wern.
des wil ich vür sie geswern,
daz sie im niemer einen trit
het von der stat gevolget mit,
het er sies niht betwungen,
nû was Gasoein gelungen;
ûf diu ors sie sich swungen.
Dannen riten sie beide
gevildes unde der heide
in vil kurzer wile
vier welhisch mîle.
den grâven sie dâ liezen,
den mocht wol verdriezen,
wan im starc wê was
unde lac tobent an dem gras
von dem stich unde dem valle.
sîn gesellen wâren alle
nû an der widerkêre
unde weinten vil sêre
der reinen küneginne tôt.
sie westen niht umb die nôt,
die Gotegrîn, ir hêrre, leit-
schier hörten sie, daz sich kleit
einz vor in nâhen:
dar begunden sie gâhen
unde wânden des under in,
ez waer noch diu künegîn:
des wurden sie vil starc vrô.
als sie an die stat kômen, dô
ir kerren sie dâ vunden
siechen unde wunden
ûfem gras in sînem Schilde ligen,
unde was von unmaht gesigen
nider ûf daz antlütz vor.
der ander lîp lac enbor,
sam er gar waer erslagen:
daz begunden sie vil starke klagen
unde vrâgten, waz im waer geschehen,
er begund in vil rehte jehen,
daz ez Gasoein taete,
unde daz er im ouch haete
dar zuo die künegîn genümen,
unde enwesu war er waer komen,
vor klage sie vergâzen,
daz er gar wart verlâzen,
daz sie im niht riten nâch,
wan in was allen alsô gâch,
daz sie in dan brâhten,
daz sie des nie gedâhten,
wan sie daz leit beswaeret.
schier wart er gebaeret,
unde mit micheler kôl
brâhten sie in ze Karidôl
mit disen maern ûf daz hûs.
ml was künec Artûs
wider komen von dem gleit,
als man im die maer seit,
wie ez was ergangen,
ml wart daz volc bevangen
mit vil jaemerclîcher klag,
die vürsten, die dâ ze dem tag
mit Artûs wâren,
die begunnen sô gebären,
daz ir sit klage bâren.
Ein klag wart sô gemein,
daz sie besunder unde alein
was des hoves gesinde.
von dem alten unde dem kinde
wart sie dâ wol erbouwen,
wan riter unde vrouwen,
knappen unde meide
wâren mit disem leide
gar senelîch gevangen.
ir vröud was zergangen.
daz sach man, unde mocht manz sehen.
weinen, riezen unde pfnehen
was dâ vil wol veile
von dirre geschiht unheile.
daz sach man dâ unde anders niht,
sam dâ niht wan leit geschiht:
jâmers wûeff unde brustslege,
oft wê unde leides ege,
verrizzen gewant, zerworfen hâi-,
erblichniu lîch vür varwe klâr,
herzen bresten, liden krachen.
vür wîbes zuht, vür vröudenlachen,
vür nüschel unde vür armbouge
wart ir ougen bitter louge
alsô emzeclîch gegeben,
daz disem jaemerlîchen leben
sich niht kunt gelîchen,
hie muost vröud entwîchen,
wan mit gewalt dâ saz
unvröud unde vrouden haz.
grôz klagt diu kriechisch diet,
dô Elena mit Parîs schiet
ze Kriechen ûzem lânde,
dar umb man Troy brande.
swie ditz allez waere
genuoc klagebaere,
wan maneger den lîp verlôs,
ê sie wurden sigelôs,
daz englîcht sich niht dirre klage.
unde swie wir hoern manic sage,
dâ vil jâmers geschach,
sam dâ sich brant unde stach
vrouwe Dydô umb Eneam,
unde dô her Tristrant genam
durch Vrouw Ysalde den tôt,
unde dâ man Grâlânden sôt
unde Yweîn wart sinnelôs,
dô in vrouw Laudîn verkôs,
unde dâ Leander ertranc,
unde ouch Mêdêam ir gedanc
dar zuo leider nôte,
daz sie ir kint tôte,
daz nieman kunt erretten,
unde dâ Totan under betten
durch liep erdructen diu wîp,
unde dâ vron Tispe den lîp
verlôs unde her Piramus,
unde dâ der künec Theseus
wart ouch in den tôt versant,
unde Alexandrum, den wîgant,
daz eiter unde diu gift zebrach,
unde dâ sich mit dem tôde rach
jaemerlîch Adriachnes
unde der küen Hercules
in einem hemed verbran
unde ouch umb den selben man
vron Yôles tôt gelac,
diu ir unde im einen slac
des tôdes von ir schulden gap,
Deydamîa in daz grap
lemtigiu vor leide gienc,
unde dâ sich Pfyllis erhienc,
unde dâ von der leide gart
Mirra zeinem boum wart,
unde dâ sich Dafnes ersluoc,
unde daz Circes an truoc,
unde daz Agamennon wart erslagen
unde Thyesti wart vür getragen
ze ezzen sîn selbes kint,
unde dâ bî des meres sint
Ypolitum die delfîn,
als ez diu stiufmuoter sîn
schuof, allen zebrâchen
unde sie an im gerâchen:
daz was klagebaer vil.
vür wâr ich iu sagen wil:
noch was der jâmer groezer hie,
der sie alle gemeinlich vie
unde sie dehein vröude haben lie.
Gasoein sîn strâz reit,
sins gevertes was er vil gemeit.
vil oft er sie kuste,
wan in sîn wol geluste,
dâ er reit ûf dem wege.
er het dâ in sîner pflege,
des er sich von herzen vröut
(dâ wider ein unvröude stöut
Artûsen unde sînen man),
sie riten dan durch daz tan,
unz sie ein heid geviengen,
ir gelüb sie übergiengen,
dar an erbeizten sie ze hant,
wan die heid gurt unde hant
von houmen ein troube
mit wol sô dickem loube,
daz sie dâ nieman mocht sehen,
sol man der wârheit jehen,
ouch twanc in diu minne,
diu het sîn sinne
gesant an die küneginne.
Ein schoeniu linde stuont dâ bî,
diu het manic schoenez zwî
verre ûf die heid gestrecket,
unde het dâ mit bedecket
der heid ein vil schoene stat,
unde dirre schoenen linde schat
erbeizt er unde diu künegîn,
diu ors haft er von in hin
an dirre linden este,
die dar zuo wârn veste.
sîn schilt er zuo sich hienc,
einen kriec sîn muot gevienc.
daz er sich in ir schôz liez
unde sîn hant vil ofte stiez,
swâ er mocht, under ir gewant.
sô erwant sie im ie die hant
unde hât in tiur genuoc,
daz er alsölhen ungevuoc
durch got an ir verbaere,
wan ez im laster waere,
daz er mit deheinen sachen
ir lîp wolte swachen,
unz er doch kaem ze lânde,
dar under sie in mande
sîner triwen unde des eides,
unde bat in, ir leides
sie ergetzen dâ mite,
daz er sich al sölher site
unde der unvuoge geloubte.
er bat, daz sie im erloubte
mit vlêhe, âne twâle,
daz er wan ze einem mâle
ir huf mit sînen henden
mit ir willen müeste wenden
har under ir kleider
sô taet er ir niht leider,
kriec was ir muot beider.
Nû sach sie wol, daz er bran
sam ein gar gelustic man:
des wolt sie mit listen
sich gern von im vristen,
ob sie mit ihtiu kunde.
mit henden unde mit munde
began sie sich vil starc weren.
dâ wider begund er ir sweren
tûsent triwe unde manegen eit,
daz er mê dehein törperheit
an ir lîbe dâ erzeiget,
ob sie in hie mit gesweiget
unde im des gestaten wolde,
daz er ir hüffe solde
bar begrîfen unde rüeren.
sô wolt er sie vüeren
dan zehant gên sînem lânde.
Ginovêr niht bekande,
daz ein burc wirt gewunnen,
sô die burgaer den vînden gunnen,
daz sie mit vrid hie vor
ûf sliezen diu bürgtor
unde gehûsen in daz hamît,
sô ist bêdenthalben ir strit
verendet vil schiere,
mit offener baniere
die vînt dringent dar în,
sô schînet dann ir unsin,
dâ enwirt vride noch suon.
Ginovêr wânt daz beste tuon,
dô er ir alsô tiur swuor,
nâch sînem willen sie gevuor
unde erloubet, des er het gebeten,
dar an het sie missetreten,
wan sie in kumber wart geweten.
Dô sie im daz urloup verliez
unde in sînen willen tuon hiez
unde dâ mit snelle hin rîte
unde an der stat niht lenger bîte.
vor liep spranc er an diu knie,
vil snelle er sîn hende lie
an beide hüff under ir gewant.
als er ir libes enphant,
dô muost ez wesen âne vride,
wan minne kras von lide ze lide
unde began in gar enzünden:
daz kund ouch geschünden
daz küssen unde ir süezer lîp.
solt sie ml werden sîn wîp,
dâ waer sie doch unschuldic an.
er het daz selp doch getân,
het sie imz erloubet niht,
swie ez halt noch geschiht,
als er die hüffe begreif,
sîn hant manegen enden sleif,
swâ im aller liebest was,
unz er kom vür daz palas,
des vrouwe Minne ein pfliget
unde dâ ir gebere tougen liget:
dâ began er suochen daz sloz,
in ir brüel zevuort er daz broz,
daz mit blüete was entsprungen;
wan er kom zuo gedrungen
mit sô grôzem gewalte,
daz er sîn vil valte,
als ez diu gelust reizet,
vor der porten er erbeizet
unde wolt sie hân ervohten.
gotes gnâden! dône mohten
sô snelle von sînem igel
von dem antwerc die rigel
niht werden wol zebrochen.
dâ mit sie was belochen,
wan sie satzt sich ze wer.
ouch was ez sô in ir gewer
dar nâch Gasoein streit,
sît ez ir was sô leit,
daz sie imz guot wîl entseit.
Dô im alsô niht gelânc,
under ir bein er sich swanc
unde wolt sie sô betwungen hân.
under diu reit her durch daz tan
her Gawein den walt, sich,
einen alsô vertigen stich,
der in reht ûf siu brâht,
des er niendert het gedâht,
- als er von dem risen reit,
dâ er die âventiur het bejeit -,
unde vant in mit ir ringen,
als er sie wolt betwingen,
dar umb sie starc weint.
sîn tugent er ir bescheint,
als er sie weinund sach,
er kêrt dar unde sprach:
„rîter, waz ist dirre gewalt?
wie wurt ir ie sô vrouwen balt,
oder wer lêrt iuch dise Unzuht,
daz ir sölhes gewaltes vruht
an vrouwen soltet wenden,
dâ mit ir iuch schenden
unde sie unde riters namen weit?
ir würdet mit Lochnis geselt
vil billichen in die kelle.
ir sît sîn geselle
an dirre grôzen schande.
waert ir in mînem lânde,
ir müest sîn buoz enphâhen.“
diu red begund versmâhen
Gasoein ûz der mâze
unde hiez in sîn strâze
vil zornîclîchen rîten;
wes er dâ wolt bîten?
er bedörft sîn zuosprâch niht,
unde jach, er waer ein boeswiht,
der in gezogen haete,
daz er an iemens raete
sô ungebeten gienge,
dâ man in sô enphienge,
daz er in des niht erzüge
unde in dar an sô betrüge.
Gâwein die rede widerreit
unde sprach: „dise törperheit
sült ir eim riter niht zeln:
der ûz der werlt wolte weln
einen sîn genôz,
ich waen, sîn arbeit würde grôz,
Ë er in ervünde.
ich het gern die künde
der vrouwen, wer sie waere.
mich entrieg der spehaere,
sô hân ichs ê wol bekant,
daz ist ouch alsô gewant,
daz ichs muoz gesprechen.
unz müezt ir ab brechen
dise sprâche durch mich,
wil sie denne, sô rîte ich.“
Gasoein der gloubet des ringens sich.
Gînôver sieh vil starc schamt:
des gevie sie vorn gar ensamt
ir gewant unde vielt sich dar in,
dar umbe daz ir laster schin
vor Gâwein dester kleiner,
der sit ist niht ir einer,
ez ist ein gemeiner wîbes sit
unde waenent ir laster dâ mit
vil garlîch bedecken,
sie schamt sich vor dem recken
- daz het er schier entstanden -,
daz ers in sölhen schanden
het an der stat vunden
mit dem riter unkunden.
nû enwolt er sie niht sêren
an vröuden noch an êren,
daz sie vür übel naeme
unde ouch im missezaeme,
wan daz er ir nâher reit
unde bat sie, daz sie im seit
dise geschiht unde diu maere,
ob ez mit ir willen waere,
daz sie der riter haete dâ.
nû begunde diu küneginne sâ
weinen unde riezen
unde die geschiht gar entsliezen,
als ez allez was geschehen,
unde der wârheit jehen,
daz sie niht het übersehen.
Er sprach: „ist diu rede wâr,
sô sît sunder sorgen gar;
unde weiz man iwer unschulde.
ich gewinne iu wol hulde
wider den künec, mîn oeheim.
sitzet ûf unde ritet wider heim
unde beitet niht lenger,
ê die weg werdent enger,
wan sie schier mit der nacht
sô gar werdent bedâht
daz wir sie niendert kiesen;
sô mügen wir verliesen
in dem walde die rehten slâ
unde enwizzen, wie oder wâ
wir hin süln kêren.“
diu rede began sêren
hern Gasoein de Dragôz,
unde sprach: „riter, waer ich blôz,
sô möht wol diu rede sîn,
daz ir von mir diu vrouwen mîn
vüert hin ungevohten;
dannoch, die wîl mir tohten
ze helfen mîn hende
unde der tôt ein ende
niht gap mînem lîbe,
sô wart noch einem wibe
nie sölh wunder getân,
daz ir sîn ie gewunnet wân,
daz ir sie sült vüeren hin,
dâ ich ze antwurt bin,
daz müest mich wol beswaeren,
ob iwer vier waeren.
riter, alsô ist den maeren.“
„Ze dirre red kan ich niht,
wan swaz mir dar umbe geschiht,“
sprach Gâwein, „daz wil ich sehen,
unde muoz ouch iezuo geschehen.
wol ûf, iu sî widerseit!
ez muoz einr solher sicherheit
unser einr vergezzen.“
Gasoein kom ûf gesezzen:
mit grôzem unmuote
sîn herz in im wuote
wider sîn kampfgesellen,
unde began sich sô stellen
in dem satel hin unde her
unde alsô leiten sîn sper,
daz er im gern het geschadet,
wan in ein haz ûf in ladet.
daz selp er dishalp vant,
ml sint sie komen ûf den sant
beide mit glîchem zorn:
des wurden sper unde sporn
den orsen unde den schilden
mit snellen stichen milden
dâ zehant geteilet,
daz sie wârn ungeheilet,
wan sis mit al zebrâchen.
ûf der tjost sie sich stâchen
durch die Schilde mit den spern,
daz sie vil gar ûf den kern
zebrasten unde zesprungen.
diu swert wurden erswungen
zehant von den scheiden,
dâ mit wart in beiden
sô manic bitter slac geslagen,
heten sie beid niht übertragen
die schilt unde die sarwât
unde dar zuo vrouw Saelden rât
sie heten unlânc gewert,
wan dâ ietweders swert
des andern mit willen gert.
In manegen wîs erniwet wart
von ietweders hôchvart
dirre kampf unde dirre strît,
wan dâ wont haz unde nît
under in mit michelr kraft:
des wart disiu riterschaft
von in beiden vil sûre,
nie gewarf dehein schûre
sîn hagel alsô dicke,
alsô der vlammen blicke
von ir swerten ûf sprungen,
dâ sie ûf die helm klungen
unde die schilt verschrieten,
daz sie dar zuo gerieten,
daz sie der erde gevielen
in sô swachen schielen,
daz ietwederm vor der hant
niht mê bleip wan diu bant,
sô wârn sie verhouwen,
dar nâch muost man schouwen
diu swert in beiden handen.
ûf einander sie randen
unde hiwen âne scherm sich;
dô wart slac unde stich
sô manlîch an gewert,
daz mich wunden, waz sie nert.
ouch geviengen sie dar under
ietweder dâ besunder
drî wît tief wunden,
daz daz bluot in starken unden
dar ûz grimmeclîchen brach
unde began rinnen als ein bach:
dâ von wart ir kraft swach.
Si begunden ruowe suochen
unde ir wunden beruochen
ein wîl, als sie mohten,
unz sie aber baz tohten
ze der starken ritterschefte,
unde daz in die krefte
ein teil gewüehsen baz.
ml het Ginovêr den haz
vil gern underkomen
unde der red ein vrid genomen,
dô sie ir ernst ersach,
swes sie bat oder gesprach,
daz enkunt niht vervâhen,
wan sie begunden gâhen
beidiu ûf ein ander sâ.
dô wart von in beiden dâ
sô manic bitter slac geslagen,
unz sie niemer mohten getragen
diu ors von der lazheit.
dannoch ir ietweder streit,
unz sie gar ûf die erde sigen,
wan in diu kraft was entswigen.
dar zuo was ez in gedigen.
Dô stuonden sie zen vuozen
mit micheln unmuozen
ein ander sie gerten
nîtlîchen mit den swerten,
swâ sie iemer kunden,
vil manic wît wunden
ein ander sie sluogen,
vil lützel sie vertruogen
in selben unde entliben.
sô lânge sie daz triben,
daz Gâwein dem wîgant
sîn swert sluoc ûz der hant,
daz ez hin ûf die heide vlouc
unde sich sam ein Sichel bouc:
dô wart im vil leide,
er lief ûf die heide
unde began sîn swert suochen,
nû enwolt es niht geruochen
Gâwein, daz er in slüege
sît er niht wer trüege.
daz het er sanft getân.
als er sîn swert wider gewan,
nû lief er an Gâwein.
aber huop sich under in zwein
ein alsô mortlîchiu slaht,
daz vor müed unde vor unmaht
sie beid an der walstat
nider gesigen in ir sarwât
sam sie beide tôt waeren,
wan sie begunden swaeren
unde mohten niht mê gewern.
des enmohten sie sîn niht enbern,
sust lâgen sie vil lânge
von des kumbers getwange,
ê sie sich versunnen,
dô sie dâ wider gewunnen
ir kreft eteslîchen teil,
sie liezen ez beid an ein heil
unde wârn ir krefte geil.
Von der erde sie sich swungen,
ze den swerten sie sprungen
wider aber alsam ê,
swie in beiden waer wê
unde starc waern gesêret.
Gasoein zem ors kêret
unde wolt dar ûf gesezzen sîn.
dô tete diu müed an im schîn,
waz sie mohte bringen:
dô er sich wolte swingen
dar ûf, dô viel er ze tal
ein sô kreftigen val,
daz er mit alle kraftlôs
durch ruowe im die erd erkôs.
Gâwein im selbe die gruobe gruop:
Gasoein er wider ûf huop,
wan in daz sêr bewac,
dô er sô kraftlôs lac,
unde im doch niht wolt jehen,
als schier ditz was geschehen,
in verliez dirre swaer haft.
daz im an dirre riterschaft
gebrast der âventiure,
dest wâr, dez muost vil tiure,
daz ors nemen über sich,
alsô daz maer bewiset mich,
dem sluoc er den hals abe
unde sprach: „ditz ze lôn habe,
daz ich abe dir gevallen bin
hie vor mîner vriundin,
dune getreist mich niemer vürbaz,
daz ich ie wart alsô laz,
daz hâstu wol vergolten.
du muost zuo der molten,
swie ez noch umb mich ergâ.“
reht geselleschaft leist im dâ
Gâwein. dô der daz ersach,
daz er sieh an dem ors rach,
sîn swert er mit nide nam
unde tete dem sînen alsam.
daz tete er ûf solchen ruom,
daz er beidiu schaden unde vrum
mit im gelîch trüege,
anders waer ez ungevüege,
swer sîn ors alsô slüege.
Dô si nâch ir eines wâne
der ors beliben âne,
ml muosten sie âne vride wesen,
swelher under in solt genesen.
der muost ze vuozen wider gên.
nû huoben aber dise zwên
alsam ê ir altez werch:
dâ von ir kraft unde verch
muost blûgen unde swinden,
man mac sie aber vinden
schier ûf der walstet ligen:
sie wârn beide sô ersigen
der kraft unde des bluotes
wan. sô vil sô des muotes
noch was an in beiden,
sô wârn sie gescheiden
von disen zwein alsô gar,
daz sie blôz unde alsô bar
vür wâr dar an wâren,
nû begunden sie vâren
einander mit stichen,
dâ sie ûf einander wichen,
sie wârn beide alsô kranc
vor müede, daz sie sunder danc
vieln ûf diu swert beide,
daz in swert unde scheide
von dem valle brasten under in,
ouch wart in kraft unde sin
von in enpfremdet verre hin.
Dô diu künegîn ersach
ir beider grôzen ungemach,
die helm sie in ab bant.
als sie ir unmaht erkant,
sie lief ein wazzer suochen,
dâ mit sies beruochen
gern wolt ir genist.
z’einr mîl in vil kurzer vrist
het sie ein wazzer vunden.
dar in het sie gewunden
wol halben ir stouchen
-	wan siez niht mocht gelouchen
in der hant noch besliezen,
sie vorht ez vergiezen -
unde bespranct ir antlütze:
daz wart in alsô nütze,
daz sie dâ von bekâmen
unde ir kraft wider genâmen.
Ginovêr sie begunde,
sô sie aller beste kunde,
beidiu vlêhen unde biten,
daz sie beid mit guoten siten
durch sie den kampf liezen;
-	sie möhts wol verdriezen,
wan ez waer ân êre -;
unde jach, daz ez nimer mere
an lobes gewerp gülte,
nuor daz man sie schülte,
swâ ez vernomen würde,
unde saehen an die bürde,
dâ mit ir lîp waer geladen:
ez möht in bringen sölhen schaden,
dens niht möhten ab gebaden.
DÔ sie der rede beid swigen,
sie sâhen dâ ir swert ligen
under in mit al zebrochen:
daz wart an in gerochen,
an einander sie liefen,
mit den armen sie sich swiefen
ze ringen unde ze lenken,
mit den vüezen ze schrenken.
mit den brüsten vil manegen druc.
vil manegen welschen tuc
ir ietweder erzeiget:
dirre stuont, jener neiget,
jener zuct dirre wancu
dirre burt, jener sanct
jener ûf, dirre nider,
der dar, dirre her wider,
dirre sus, jener sô
der zuct disen dô
nû zer gürtel, ml eneben,
ml ungelich, nû vil eben,
nû oben, nû under,
nû miteinander, nû besunder,
nû hie, nû dâ;
beidiu gelîch ûf einer slâ
erzeicten sie vil manegen wanc.
dirre disen hin swanc:
der volget mit willen nâch.
dâ wider was disem gâch.
dar under sich jener spart,
unz dirre vil müede wart.
sô huop sich aber ein niwer kampf.
dirre sich under jenen krampf
sô huop der, sô swârt der,
dirre hin, jener her
jener lent, dirre dent
ûf den sic der ander spent
mit kunst, als er kunde.
ze lest iedoch gunde
vrouwe Saeld an disem ringen,
daz Gâwein muost gelingen,
unde Gasoein ze der erde brâht.
dô sie het an in gedâht
dô muost ez alsô ergân.
nû gienc sie beide diu müede an,
daz sich deweder niht versan.
Sie wârn müede alsô sat
daz sie lägen ûf der walstat,
daz ietweder entslief.
Ginovêr weimund lief
über sie, dâ sie lâgen:
sie begunde des betrâgen
unde vil starc beswaeren.
sie wânde, daz sie waeren
vil gwislîchen beide tôt.
dar umb sie vil ofte bôt
ze got beide hende
umb solhe missewende.
under dirre grôzen swaer
troumt Gâwein, wie er waer
eines morgens vil vruo
von Karliun gên Afluo
geriten in die gaudîn:
dâ kom im zuo ein wildez swin,
daz an sîn weid was gegân,
unde began in starc vehten an.
des gewan er michel arebeit,
wan ez im manic wunden sneit
mit einem zan, der was scharf,
unz er mit einem spiez warf
durch ez, daz ez tôt gelac,
von der arebeit er erschrac,
die er leit in dem troume,
nû was er von dem toume
des bluotes errunnen.
schier het er sich versunnen,
dô er von dem eher genas,
daz ez im getroumet was.
als schier er erwachet
von dem troum, er lachet
unde ze hant sich ûf machet.
Gînôver in biten began,
daz er rit mit ir dan
unde Gasoein dâ lieze
slâfen an dem grieze,
daz möht er vil wol getuon:
waz bedörft er bezzer suon?
diu red began im missehagen
unde sprach, er wolt ê erslagen
werden, ê erz getaete,
daz sie liez die raete
unde ir niemer gewüege:
sie Waeren ungevüege,
unde waer ein michel schande,
solt er dâ an dem sande
den riter slâfen lâzen,
sô solt in wol verwâzen
al diu werlt unde vervluochen.
er sprach: „ich wil ê suochen,
ob ich iht müg vinden,
dâ mit ich überwinden
in müg oder er mich.“
in daz tan huop er sich
unde suochte dâ vil manegen wîs.
nû het der vrost unde daz îs
ze der erde gevroert die este,
daz sie wârn sô veste,
swaz er ir dar inne vant,
daz er sie mit deweder hant
von der erde niht gewinnen kunde.
nû er alsô suochen begunde,
er vant niht, daz im vrum
waer, wan diu zwei drum
von den spern unde anders niht.
vil lützel der übersiht,
dem deheinr wer durft geschiht.
ûf huop er sich vil balde
unde gienc von dem walde
dâ hin, dâ sîn geselle lac
unde noch sîns slâfes pflac,
den began er suoz wecken
unde gap dem selben recken
daz bezzer drum in die hant,
als er des drums enphant,
er sûfte tiur unde sprach:
„wol im, der mir den slâf brach,
wan ich in grôzen angsten was:
mich dûht, wie ich ze Garadigas
mit der künegîn in dem troume
waer in dem grôzen vlûme
in einem schoenen kiel,
ml dûht mich, daz viel
ûf uns dâ ein grôzez weter starc,
dâ von ich mich zem êrsten barc
under die êrsten dillen,
ob ez iht weit gestillen,
diu red was gar verlorn,
den trôst, den ich het erkorn,
der kunt mich niht vervâhen.
einem velsen kôm wir nâhen,
dâ der kiel angetriben wart,
daz er sich von einander zart:
dâ gienc ich în unde ertranc,
diu künegîn sich ûf swanc
unde kom oben ûf den stein.“
dô sprach mîn hêrre Gâwein:
„ich hoer bî iwerm troum wol,
daz ich iu angesigen sol.“
„niht“ sprach er, „ez bediutet daz,
daz ich iu sol erzeigen baz,
waz ich noch mac bringen.“
daz drum began er swingen
unde lief an Gâwein dâ mit.
ich waen, er unlânge bit,
ern slüeg ûf sîn gesellen,
unde wolt in alsô vellen.
Gâwein im den willen galt,
sîn houbt er im wol geswalt
unz im sîn trunzen zebrast.
dô twanc sie aber der müed last
daz sie beide muosten sitzen,
wan sie begunden switzen
unde kômen von den witzen.
Diu künegîn gienc aber dar.
swâ sie wârn iendert bluotvar,
daz wischet sie mit ir stûchen ab,
unde het vil grôz ungehab
mit weinen umb ir kriegen muot,
wan ûz ir wunden vlôz daz bluot
mit sölher unmâze,
daz der anger unde diu strâze
allez was mit al beströuwet.
daz was, daz sie unvröuwet.
nû sie sô lânc gesâzen,
daz sie beide het verlâzen
diu unmaht unde der wê,
sie wolden aber alsam ê
mit einander hân gestriten,
dô began sie weinunde biten
diu künegîn mit listen,
daz sie den kampf vristen,
unz sie würden gesunt
- sie waern doch sô starc wunt,
daz sie des niht enwesten,
ob sie sîn möhten enbresten -
unde hiez sie gedenken dar an,
daz Alexander, der küen man,
Vorum dar umb verkos,
daz er zu der tjost sîn ros verlos,
biz im ein anderz brâht wart.
sie sprach: „alsô tuont zwên hofwart,
die sich bîzent umb ein bein!
waz touc under iu zwein
ein sô verzagter strît,
dâ mit ir bevangen sît,
wan er iuch swachez lop gît?“
Nâch der red sprach Gasoein:
„wir möhten des werden ein,
daz ich volge dem râte.“
er viel alsô gedrâte,
als er die rede gesprach:
von unmaht daz geschach.
dâ von gesweich Gâwein diu kraft,
daz er durch reht geselleschaft
dem rîter den val galt
unde in der selbe ungewalt
nider warf ouch von leid,
als sie nû wider kâmen beid,
Gâwein sprach: „rîter guot,
ich sihe nû, daz iu tuot
den tôt schier diu unmaht,
wellent ir des lehens haben aht.
sô kêrent gein Karidol mit mir:
dâ schaffe ich snelle, daz ir
von iwerm kumber werdent ernert
ûf solhe rede, daz ir verswert
unde bietent iwer Sicherheit,
swaz ir hie ûf mîn vrouwe seit,
daz daz allez ein lügen sî,
unde daz sie von iu wese vrî
verre unde ouch dâ bî.“
Er sprach: „der rede waere ze vil
ich sage iu, waz ich tuon wil:
ich wil, daz ir hie bestât
unde mir vil lediclîchen lât
daz ros unde die vrouwe mîn.
ob daz alsô müge gesîn,
unde sî iu diu rede vergeben,
unde daz ich iuch lâze leben,
des mögent ir mir gnâde sagen,
wan ich het iuch doch erslagen.“
Gâwein vil hövelîchen sprach:
„ich sihe wol, daz iwer gemach,
her rîter, ist gar kranc,
ich wil iu des gerne sagen danc,
swaz ir mir tuont ze guot,
ir sînt aber von dem bluot
unde von den starken wunden,
die iu niht sint gebunden,
der kraft schier ergetzet,
ir werdent vil gar entsetzet
des lebens, gloubent ir mir niht.
ez ist iu sô gar enwiht,
wan ir müezent verderben:
ich wil mit iu werben
getriwlîch ein wîse,
dâ von sich niemer iwer prîse
mac geminnern umb ein hâr.
ich wil iu doch den lîp gar
dâ mit bewarn unde nern,
ich wil iu ritters triwe swern:
kêrent mit mir gein Karidol,
dâ beruoch ich iuch alsô wol,
daz ir vil snelle geneset,
unde wil, daz ir des sicher weset,
wan ir werdent gesunt
unde mir tuont den tac kunt,
ich gewin iu ros unde sarwât
unde bringe herwider an die stat
mîn vrouwe, die küneginne,
unde gevelt sie iu ze gewinne,
ir niezent ouch ir minne.“
Als der rîter die rede vernam,
vil wol sie sînem herzen zam,
unde sprach: „des wil ich sicherheit
von iu haben unde den eit
unde ouch von mîner vrouwen,
der wil ich wol getrouwen,
daz sie iemer dar an missetuo,
unde wil iu gern volgen nuo
unde süllent daz wol wizzen:
ich hette mich ê zerrizzen
lâzen an mînem lîbe gar,
ê ich iemer waere komen dar.
waere diu gelübde niht ergân,
die ir mir, hêrre, habent getân.“
hie liez er die rede, ze hant
daz ros von der linden bant,
dâ ez hienc an dem ast,
her Gâwein unde gurt ez vast
unde satzte den rîter dar ûf.
Ginovêr ûz irem mantel slouf
unde hulte den rîter dar în.
er satzte ouch die künegîn
hinder in, daz sie in hielte,
wann er niht wol wielte
sîner kraft vor der unmaht,
unde ine ouch von dem vroste daht.
Gâwein gienc vor unde zôch sie.
dô er zwô mîle vor gienc,
diu müede ine hart gevie,
wan er doch gewâpent gienc:
daz kom von der wunden wên.
dô bat er ein wîle gên
die künegîn, wan er müede was
unde an allen vieren kras
in dem snê ûf dem gras.
Alsô snell er sie des gebat,
si erheizte an der selben stat
unde satzte ine hinder Gasoein
unde gienc neben ine zwein
unde pflac ir bî dem zoume.
nû was sie vil kûme
ein mîle gegangen,
daz sie gar hât bevangen
diu müede, unde erlac.
die nacht gar biz an den tac
muost Gâwein unde diu künegîn
beide tragen den ungewin:
sô ir einz wolt rîten,
sô muoste daz ander bîten,
biz daz ditz die ruowe gevienc.
als nû der tac ûf gienc,
sô wâren sie alsô nâhen,
daz sie Karidol sâhen:
des wart ir vröud vil grôz,
wan der rîter von Dragôz
was des bluotes sô errunnen,
daz sie in gar kûm gewunnen
ûz dem satel, dâ er inne saz,
biz sie im ab gehulfen baz.
ûf die erde sie ine huoben,
sie wüscheten unde schuoben,
daz ros unde daz gereite;
mit grôzer arbeite
wart ez gereinigt von dem bluot,
nû wart ez in ze muot,
sît ez was der burc sô nâhe bî,
daz sie ûf daz ros alle drî
gesâzen unde riten von dan,
diu künegîn unde die zwên man,
gein Karidol zem hûse.
schier kâmen sie ze der klûse:
dâ begegente ine ein schoeniu meit,
diu herab von dem hûse reit,
diu klagte unde weinte:
mit triwen sie daz meinte,
daz sie ir vrouwen het verlorn,
unde wolte den tôt hân gekorn,
oder wolt iemer sîn geriten,
swaz jâmers sie joch solt hân erliten,
sie vunde denn ir liebe vrouwen,
dô enmohte sie des niht getrouwen,
daz sie ir vrouwen dâ solt schouwen.
Als nû die magt ir vrouwen ersach,
den gruoz sie vor liebe sprach
unde kêrte wider ûf daz hûs,
dâ sie den künec Artûs
vant sitzen unde klagen.
„hêrre, ich wil iu maere sagen,“
sprach sie, „diu ich hân vernomen;
ir sollent mir guoten wilkomen
geben umb diu niwe maere.
nû lâzent iwer swaere
unde gênt an der vröuden pfat:
mîn vrouw ist in der stat
unde iwer neve, her Gâwein,
unde habent mit ine Gasoein
verwunt unde gevangen!
swie ez ine sî ergangen.
diu rede ist mir unkunt,
- wan daz sie beide hart wunt
sim, daz hân ich wol gesehen -,
von wem diu rede sî geschehen,
unde rîtent al drî niht mê
wan ein ors blânc als ein snê.“
als nû Artus die botschaft vernam,
sîn herz in solhen vröuden swam
diu niht wol ieman ze sagen ist.
vor liebe entwelte er keine vrist,
er gienc gegen dem bürgetor
dâ vant er vil rîter vor,
den Key die maere hât geseit,
als ez im diu magt ouch hât gereit,
diu künegîn an die brücke reit.
Dô erhuop sich vröud, diu was grôz.
den rîter von Dragôz
hiez Ginovêr ab heven
unde dar nâch Gâwein iren neven.
her Key huop Ginovêrn ab
unde sprach: „daz ist ein rîche hab,
die mîn vrouw brâht hât,
daz sie blôz âne sarwât
zwên rîter hât betwungen.
ir ist dâ gelungen,
dâ mînem hêrren gebrast
der niht wolt disen gast
ze velde durch sie bestân:
sie hât ez aber durch ine getân
unde hât ine manlîch entworht.
ir herz ist gar unervorht,
sie sol von rehtem gunde
die stat zer tavelrunde
haben von ir manheit.
deshalp sie hât wol bejeit,
daz sie ein sît gester
Gotegrîn unde Auguintester
unde dise zwên mit tjostiure
ze rîcher âventiure
hât ritterlich erworben.
dâ waeren verdorben
zwên recken vil lihte.
von einer wunden sîhte
der trûwet sie vil wol genesen,
ob sie halt tiefer waer gewesen.“
der rede begunden sie alle
sêre lachen mit schalle,
wan Artûs, dem was ez zorn.
den zwein wart ein gemach erkorn,
dâ man ine ire wunden bünd,
unde sante, daz man vünd
einen arzât, der daz künd.
Ein stat wart ine beiden
über ein wazzer bescheiden,
dâ der hlft gesunt was,
in einen rîchen palas;
unde zwên guot pfisicîn,
sô sie niergent beste mohten sîn,
wart ine gewunnen schiere
von Montailliere,
die ir diete bewarten
unde solher ezzen vârten,
die sie twûngen noch entrîben,
unde doch niht in dem magen blîben,
unde ouch niht waeren swinde,
wider êrste vil linde,
dar nâch diu vester waeren
unde ir lîbe kunden laeren
von überigem tourne,
unde iedoch sô vil kûme,
daz sie von iren kreften kaemen iht,
als dem siechen gar lîht geschiht,
weder ze süeze, noch ze sûre,
daz sie iht ir natûre
disetempirte dâ von,
biz sie sîn waeren gewon.
alsô lâgen sie daz ganz jâr
siech unde bloede gar,
biz glîch zuo der hôchzît
ze pfingsten, die der meie gît
daz sie kûme genâsen,
unde doch biz an die mâsen
gar nâhe geheilt wâren,
niwan daz Gâwein swâren
sîn wunden innerhalben:
die wâren von der salben
innen zuo niht zesamen komen,
wan er hât sich Übernomen
an der arbeit, dâ er gienc
unde sîn kampfgesellen rîten lie:
daz was im nû schade hie.
Der rîter was wol genesen,
ê dirre hof solde wesen,
er gienc zem künege, dâ er saz
unde mit Karlîns dohter az,
er stuont vür Artûs unde sprach:
„Artûs, sô ein rîch gemach
ich hie gehabt hân,
wan ich nie bezzers gewan:
des habent gnâde unde danc,
wan mich vil grôzer kumber twanc,
nû hoerent, waz ich sprechen wil,
dar an ich iu nihts verhil,
waz wâre unde gelogen ist.
ich hât genomen einen vrist
zwischen Gâwein unde mir
zuo dem tage, unde wir
beide waeren worden gesunt,
sô ich im tete kunt.
umb mîn vrouwen, iwer wîp,
gesigte ich, daz ich solt iren lîp
âne ansprâch minnen.
nû wil ich gewinnen
vil gern iwer huld;
wan ich gar âne ir schuld
sie mit Worten belouc
unde iuch mit alle betrouc:
daz sollent ir mir vergeben!
ich wil von hinnan vür leben,
künec Artûs, in iwerm gebot
iemer mê sunder spot
mit guot unde mit lîbe.
gebietent iu ich blîbe
gesinde unde hofgeselle,
unde wil in der keile
büezen biz an den tac,
daz ich iwer hulde gehaben mac
unde der vil liehen vrouwen mîn.
unde wirt des vil geringe schîn,
mac ez in iwern hulden gesîn.“
Artûs nâch sîner gesellen rât
vergap im die missetât.
daz selb ouch diu künegîn tete
durch ine unde durch der rîter bet
unde lêch im hoves genôzschaft.
nû wuohs dâ vröuden grôz kraft
under dem gesinde über al.
ouch sô wuohs die maere unde der schal
bî Gâwein, dâ er siecher lac.
daz was im ein lieber tac
unde ein liebe maere,
daz er aller sîner swaere
dâ von endlich vergaz,
wan er kante den rîter baz.
ouch sîn kraft unde sîn eilen,
dan sust ieman sîner gesellen:
des was er sîn alsô vrô.
Ein hof wart geboten dô
nâch des künegs gewonheit
unde ûf den pfingsttac geleit,
als es denn her Gâwein bat.
beidiu kastel unde stat
wurdent der geste alsô vol,
daz dâ geherbergen wol
nieman kunde wan zen villen.
daz was nâch sînem willen:
dâ was aller vröuden vil.
diu maere ich iu erniwen wil,
dâ von ich vor hân geseit:
Sgoydamûr, diu schoene meit,
die Amurfinâ diu schône
des lânds unde der krône
verstôzen hât durch iren gewalt
die reit nû velt unde walt,
unde het den herten winter gar
gestrîchen durch diu lânde dar
mit arbeit unde mit vrâge,
unde hât iren lîp ze wâge
gesatzt ûf solhen trôst,
daz ir Artûs ir lânt erlôst,
mit wiu sie daz gebaete?
sie bekante ine sô staete,
daz er ez vil snelle taete.
Nû an dem pfingstac morgen
daz gesinde began sorgen
unde reden nâch âventiure,
unde die geste vil tiure
bâten, daz sie muost geschehen.
ditz was reht vor ezzen,
unde was der künec gesezzen
mit sînen gesten über al
gein der gaudîn ûf einem sal,
daz sie ir ougenweid
heten ûf der breiten heid
alles nâch âventiure wân.
nement war, wâ diu magt wol getân,
Sgoydamûr, dort her reit.
des wart der künec vil gemeit,
als er sie her rîten sach;
ze sîn gesellen er balde sprach:
„uns komt ein âventiure hie!“
vür die porten lief unde gienc
daz gesinde von dem palas,
swaz des gesindes an der stat was.
nû was ouch die magt komen.
Ginovêr hât diu maere vernomen,
diu kam mit ir vrouwen dar,
mit einer rilichen schar,
daz sie sie wolt schouwen,
daz gesinde die juncvrouwen
mit grôzen zühten enpfienc,
daz gein ir vür die porten gienc:
des sagte sie ine allen danc,
ir Zelter was ein mûl blânc,
den sie dâ ze hove hât geriten;
ir gereit was vil nâhe gesniten,
mit golde wol erschozzen;
wan eins was sie verdrozzen:
daz sie âne den zoum kam.
ir lîp was gar lobesam,
waer er ze vröuden gestalt;
sie hât gar in ir gewalt
ein bitter trûren gesalt.
Sie gienc, dâ der künec saz,
swie sie waere vröuden laz,
unde neigte im vil schône.
sie sprach: „diu rîche krône,
diu himel unde erde gewalt hât,
in der magenkraft ez allez stât,
diu müeze iu, künec hêre,
lîp, guot unde êre
beschirmen unde behalten,
daz ir iemer mûezent walten
der rîchen werlt wünne;
unde swer iu des vergünne,
dem geschehe alsô leid,
alsô mir vil armen meid
von mîner swester geschehen ist:
des suoche ich rât unde genist
an iuch unde daz gesinde,
ob ich ieman hie inne vinde,
der mir ze solher swaere
ein getriwer kempf waere,
dem wolt ich mich erbieten
unde sîn arbeit ermieten
mit mînes lîbes minne,
ob er mir wider gewinne
mîn zoum, den ich hân verlorn,
darumb ich vröude hân verkorn,
ez ist im aber ein swaerer haft
er sî dan sêre manhaft.
sol er ine wider gewinnen,
im mac wol ê zerrinnen
der kraft, ê ern ervohten hab;
dennoch sol nieman erschrecken dar ab,
wan ich biete im gar rîche hab.
unde wil iu doch darumb sagen,
man möhte die aventiure bejagen
vil wol. waer ieman hie inne,
der sich durch mîn minne
an naeme dise reise,
ich wolte im zuo der vreise
niht stiure verzîhen:
ich wolt im nû verlîhen
mînen mûl, der ist ze reise snel,
der wîset ine ze einem castel,
dâ er den zoum vindet,
daz er niemer wider windet.“
ez stuont der megde ze naehst bî
der truhsaez, mîn her Key,
der hât ir bet vil wol vernomen,
er sprach: „sît ir her komen,
vrouwe, durch solher rede sît,
sô diene ze dirre hôchzît
mînem hêrren, swer nû welle;
unde waere er in der helle,
des künd mich niht betrâgen,
ich wolte mich dâ wâgen
umb iwer minne, vrouw mîn;
unde lâzent iwer weinen sîn:
ich wil dâ hin, küssent mich!“
sie sprach: „hêrre, daz tuon ich.
als ich mînen zoum hân,
sô wizzent, daz ich iu gan
alles iwers willen wol,
wan ich dann ze reht sol.“
nû sie in des küssens entwert,
er nam niht anders dan sîn swert
unde getorst niht vürbaz,
- wan sie hât verwidert daz -
an sie niemer gemuoten,
er nam von der guoten
urloup dan unde reit,
daz er dâ niht lenger beit
vor scham, daz sie im verseit.
Als er nû ûf den mûl gesaz,
Sgoydamûr verhôt im daz,
daz er den mûl iht erwande
ze wazzer noch ze lânde,
swâ er hin wolte kêren.
dar nâch begund sie mêren
ir weinen unde ir klagen
unde began ez offentlichen sagen,
daz sie daz vil wol weste,
daz diu arbeit ze veste
dem truchsaezen waere,
unde wider kaeme laere.
her Key sich ûf den wec liez
unde tete, als ine diu magt hiez:
den mûl liez er selbs gân.
schier kam er ze einem vinstern tan,
dâ er durch muost rîten:
dâ hâte sieh vil wîten
daz tier gein sînem wege
gesamelt mit einer lege,
lêbart unde lewen
mit ginender kewen,
reht dâ er solde rîten vür,
daz er ein vil enge tür
gein dem wege gevienc,
der mitten durch sie gienc:
des vorhte sich der truchsaez vil sêre.
daz getier ze dem mûl die êre
durch sîner vrouwen willen erzeigte,
daz ez sich allez neigte
ze tale ûf diu knie vorn
unde liez sînen wilden zorn,
wan ez den mûl wol kant.
ûf einen smalen stîc ze hant
unde unvertigen gnuoc,
der sie ûz dem walde truoc,
der mûl sîn spur sluoc.
Den stîc kunde er wol gân,
wan er ez vor dick hât getân,
unde kam dâ in ein tiefez tal,
daz was innen zuo über al
sô vinster unde sô eislîch,
daz ich niht weiz, daz im glîch
iht waere, wan diu helle.
sîn grunt unde daz gevelle
gap einen toetlichen gesmac,
wan er alle vol lac
innen von kroten unde slângen,
unde hete dâ bevangen
zwên grôze lintracken,
die ûz iren kinnebacken
bliesen wildez viure,
dâ von was ungehiure
der wâz, der dâ von brach,
dâ von Key sô wê geschach,
daz er vil nâhe tôt was.
dô er vor der vreise genas,
dô wart im aber alsô heiz,
daz im diu hitz unde der sweiz
vil nâhe hete an getân den tôt.
als er nû Überwant die starc nôt,
dô began ine aber vriesen,
daz er dâ von verliesen
wânde den lîp vur wâr.
ine dûht diu klein zît sîn ein jâr,
daz er dar inne waere gewesen,
als er dâ vor was genesen,
er kam an ein eben,
reht disem tale eneben,
dâ schein heiz diu sunne;
unde vant dâ einen brunne
lûter unde gesunden,
dâ hete sich umb gewunden
ein schoener breiter sevenhoum,
unde hât im einen schoenen roum
alsô verre gereicht sîn vloum.
Key bî dem brunnen erbeizt.
sîn mûl was ersweizt:
dem nam er den satel ab;
dâ er in der Gnâden hab
nâch der vreise hât gelendet,
er wânde hân verendet
hie allez sîn ungemach.
der este er von dem boume brach
unde begie sînen mûl wol,
als man müeden rossen tuon sol,
mit wüschen unde mit strîchen,
daz im gar muoste entwîchen
diu müede, unde bereit wart,
als ob er vil lâng waere gespart;
unde liez ine trinken dar nâch.
wan im ze der reise was gâch,
er satelt wider ûf in
unde kêrte sînen wec hin,
dâ der mûl selb hin gienc,
vil schier er einen stîc gevienc,
der truoc in ze einer heide,
ein wüeste wegscheide.
als er nû ze einem wazzer kam,
dem was sîn vluz unde sîn strâm
swarz, tief unde breit;
swaz er dâ bî ûf gereit
hin unde her sînen wec,
er vant weder brück noch stec
noch harken ze varn,
noch enspurt er keiner muoter barn,
swaz er ie gereit dâ bî.
sô lâng reit nû her Key,
biz er von geschiht vant
einen stec smaler denn ein hant,
der was gar stehelîn.
daz was an den ecken schîn,
die sniten beidenthalben sîn.
Der mûl nam des Steges war
unde kêrte reht den wec dar
unde wolt dar ûf springen.
Key begund ine wider twingen,
wan er daz wazzer widersaz
unde gedâhte: „warumb tete ich daz,
daz ich mich solt trenken?
wie möhte ich des gedenken?
der stec ist sô gar smale:
ich müeste vallen ze tale,
sô möhte mich nieman ernern,
entriwen, ich wolt des ê swern,
daz ich von minne niemer vrô
würd, ê ich ertrünke sô.“
ze hant kêrte er hinder sich
wider heim den vil rehten strich,
den ine der mûl hât her getragen,
hie wil ich niht mê sagen,
wan dô die juncvrouwe vernam,
daz Key laere wider kam,
sie gienc vür den künec stân
unde sprach ine weinend an,
daz er sie noch beriete
eines kempfen nâch der miete,
als sie dâ vor gemeldet het.
nû wolt her lânzelet
gern ir kempf gewesen sîn.
sie sprach: „künec, hêrre mîn,
wellent ir nû nâch vröuden leben,
sô süllent ir mir ze kempfen geben
hern Gâwein, iwer swester sun,
den man mir nam zuo Anfrun
bî der Serre zer torriure;
der ist ein helt tiure,
anders wil ich keinen.“
nû bewegte ine ir weinen.
unde enbôt die rede Gâwein,
wie wol an sînem herzen schein,
daz er vor keiner vâre swem.
Als im nû diu rede geseit wart,
wie diu magt weinte unde zart
ir kleider ab unde ir hâr,
unde daz sie under diser schar
nieman ze kempfen wolte hân dan in:
er stuont ûf unde gienc hin
ze ir, dâ sie weinende saz,
unde sprach: „vrouwe, gehabt iuch baz.
sît ir mîn ze kempfen gert,
ir sült sîn werden gewert,
swie vrisch mîn wunden sîn,
ichn lâz ez durch deheinen pîn,
ich bring iu iwern zoum wider.“
mit dirre red gienc er her nider,
dâ er daz mûl stên vant:
(blôz gar, ân îsengewant
unde ân schilt, sunder sper,
wan nuor daz swert vuort er)
dâ saz er ûf unde reit dan.
Sgoydamûr diu wolgetân
tete im nâch vil manegen segen.
nâch dem mûl kêrt der küen degen
unde liez im gar den gewalt.
schier was er komen in den walt,
dâ diu tier inne wâren,
diu begund im vâren
dest wâr vil grôzer êre.
dann streich er vil sêre
durch daz eislich tal
unde kom schier an den val,
dâ daz tief wazzer vlôz.
nû sach er daz ver blôz
an aller hant übervart,
dâ von im starke leit wart,
daz im daz wazzer was verspart.
Daz mûl er alles gên liez,
bî dem stad ûf des wazzers griez
gienc er snelle nâch dem wege,
unz er in brâht ze dem selben stege,
dâ Key wider was geriten.
Er wart von im niht vermiten:
er tete dem mûl einen swanc,
daz er ûf den stec spranc,
sô er snellest kunde,
dar ûf er begunde
vil sicherlîchen zelten,
wan daz under wîlen selten
daz im der vuoz ab sleif
unde kûm halben begreif:
sust kom er übers wazzer hin.
einen wec truoc daz mûl in,
der was eng unde smal,
gên einen anger ze tal
von dem wazzer z’einem hûse,
(daz slôz ein saelic klûse)
daz vor aller werlt sicher was;
diu mûre was als ein glas
berhtel hôch unde glat
unde was niender dehein stat,
weder ûzen noch inne,
an ieglicher zinne,
sie waern mit houbten bestact
wan einiu, diu noch dâ blact.
darumb gienc ein tiefer grab
von oben unz in daz tal herab,
mit stein gemûret
der iemer wol dûret.
dar inne ein tief wazzer ran.
dâ was ein grôzez wunder an,
daz ez die mûr umbe treip,
daz sie dehein wîl beleip:
sie lief alsô snelle
alumb, wan ein welle
treip sie, daz sie niemer twelt,
reht sam ein mül, diu melt,
alsô diu âventiure zeit.
Nû Gâwein daz wunder sach,
daz an dem hûse geschach,
dez nam in michel wunder,
unde het daz hûs besunder
innen starc gern gesehen.
wann daz wunder waer geschehen,
er kert an der brücke dar
unde nam des vil rehte war,
unz daz tor gên im kam:
daz mûl er mit den sporn nam
unde rant in daz bürgtor
in sô gar glîchem spor,
daz er niendert an ruort
wan daz die porte zevuort
dem mûl hinden den zagel:
daz kom von einem türnagel,
der halber ûz der tür hienc,
daz mûl ein strâz gienc
in disem hûse ze tal,
unz er kom z’einem sal:
dâ bî gestuont er ze stet.
Gâwein der lût waret,
ob ieman drinne waere:
den het er der maere
vil gern gevrâget.
der alsô des lâget
unde nieman an der strâz was,
er gienc ûf den palas
durch schouwen in ein venster stân.
du kam ein getwerc dorther gegân
unde hiez in wilkom sîn.
„gnâde“, sprach ez, „vriunt mîn.“
Dâ sprach ez niht mer nâch,
im wart dannan alsô gâch,
daz es wider kêrt von im sâ
in die burc sîn alt slâ.
nû bleip er aber ein dâ.
In wunden, waz daz meinte,
in ein venster er sich leinte
unde wartet wider unde vür.
nû sach er z’einer tür
ein wol schoenen man gân,
unde truoc diu besten kleider an,
diu ie dehein man gesach,
an dem ein wunder sâ geschach:
ez wart verwandelt ze hant
beidiu lîp unde gewant
in sölh wandelunge,
daz deheins mannes zunge
ez niemer möht errecken.
sîn schoen began er decken
mit eislicher gehebe,
ich waen, daz iht lebe,
daz sô ungetan waere.
hie wil ich iu daz maere
niwen unde ze ende sagen:
von im was manic man erslagen,
der âventiur dâ wolt bejagen.
Ditz was ein pfaffe wol gelêrt
der sich alsô het verkêrt:
daz tete er von listen gar:
swie er wolt sîn gevar,
daz kund er wol geschaffen,
ez was von dem Pfaffen
michel wunder ergangen,
des nieman dörfte belângen,
ob ich ez allez sagen wolde;
er hiez von Micholde
der hövsche Gansguoter,
mit dem Artûses muoter
tougen von Britanje vuor.
Amurfinâ unde Sgoydamuor,
er ir beider oeheim was.
dise burc unde daz palas
het er alsô erbouwen
disen zwein juncvrouwen,
daz ez al umb lief alle wege,
daz nieman brück noch stege
in die burc möht komen.
als aber ieman dâ wart vernomen,
der enmocht niemer genesen,
hie lâzen wir dise rede wesen
unde heben unser maere an.
als er sich wandeln began,
Gâwein begund des warten,
ein breit helmbarten
er über den ruck gevienc,
die stieg er ûf den sal gienc
unde stuont vor Gâwein, dâ er saz,
unde sprach zuo im âne haz:
„wis willekomen, Gâwein her.“
„vil groz gnâde,“ sprach er,
„ob du ez meinest in guote.“
„jâ zwâr; wan dînem muote,
daz wizz, Gâwein hêrre.
dem hâstu gar ze verre
gevolget dar an, wizze Krist,
daz du her în komen bist,
wan dîn arbeit verlorn ist.
unde wiltu daz ervehten,
daz manegen guoten knehten
ir lîp hie an gewunnen hât?
als ez umb den zoum stât,
darumb du bist komen her:
ê man dich sîn lediclîch gewer,
du muost ê strîten manegen strît,
der dir einer den tôt gît
Gâwein, daz sag ich dir wol.“
er sprach: „ob ich sterben sol
darumb, daz muoz ergân,
oder ich muoz den zoum hân.“
hie mit er niht lenger beit:
als er die red het gereit,
Gâweins er sich underwant
unde nam in sâ in sîn hant
unde vuort in dan in einen sal,
von disem ein stieg ze tal,
dâ vant er micheln gemach:
ein tavel er gerihtet sach
von brôt unde von wîn
unde dâ bî anderthalben sîn
ein bett, daz wol gebettet was:
dar ob lac ein ciclâs
ûz sîden unde von golde gar.
Gansguoter brâht im snelle dar
wazzer in zwein hecken,
dar nâch satzt er den recken
zer tavel unde hiez in ezzen,
als schier er was gesezzen.
manic riht er im dar truoc.
dô er im gaz reht genuoc,
den tisch er von im stiez,
ûf daz bett er in gên hiez,
daz er dar an laege
unde sîner ruowe pflaege
wan diu müede tete in traege.
Ê er doch schiet von im,
er sprach: „vriunt Gâwein, nim
under zwein spiln ein spil,
diu ich dir beidiu teiln wil,
unde daz ich daz ander habe:
du slac mir noch mîn houbt abe
mit dirre barten, die ich trag,
unde lâ mich morgen bî dem tag
dâ mit slahen aber daz dîn,
oder slah mir morgen ab daz mîn
unde lâ mich hînt slahen ê.“
Gâwein sprach: „swie ez ergê,
sît sîn niht mac wesen rât
unde ez alsô dar umbe stât,
sô wil ich hînt der êrste sîn
unde wil dich morgen daz mîn
mir ab slahen lâzen.“
er sprach: „ich sî verwâzen,
Gâwein, ob ich iht bezzer ger.
nû nim hin unde gê her
ê du dich gar slâfen legst,
unde slac, swaz du iemer mögst
unde vürder mich unde dich.“
Er nam die barten an sich
unde stalt în mitten in den sal
unde sluoc in, daz sam ein hal
daz houbt in den sal scheip
unde er houbtlôs beleip.
als er den slac von im enphienc,
nâch dem houbt er suochen gienc
in dem sal, unz er ez vant:
er nam ez sâ in sîn hant
unde gienc dann unde sweic,
die stieg er her abe steic,
ichn weiz, wâr hin geneic.
Gâwein sich nider slâfen leit.
als schier ez dez morgens teit
Gâwein begunde wachen
unde wolte sich ûf machen
unde umb den zoum schaffen,
nû hoert von dem pfaffen:
der kom in den sal gegân
als gesunt sam dehein man,
dem er daz houbt abe sluoc,
die helmbarten er truoc
über sînen rük unde sprach:
„Gâwein, was hînt dîn gemach
iht guot, des vröuw ich mich,
lieber vriunt, ich mane dich
dîner gelübde, die du taete,
daz du die haltest staete
als du âbents mir gehieze.“
er sprach: „ê ich daz lieze,
waz solt mir danne riters nam?
ich tuon dir billich alsam,
sam du mir hâst getân vor.
ich sol gân daz selbe spor
daz du vor gegangen hâst,
sît du mich sîn niht erlâst.
wol her! sih, wâ ich bin!“
mit zühten stuont er vür in,
daz er sich niender ruorte.
die helmbarten vuorte
Gansguoter unde sluog zwên sleg,
daz er vaelet alle weg
unde im den lîp verschêrtet niht.
diu âventiur in beiden giht,
daz ez dar umb geschach,
daz er daz gerne sach,
wie manhaft er waere;
wan dirre zouberaere
het in vil ungern erslagen,
er het in ê übertragen,
wan er was sîn geswîe.
Amurfinâ, sîn amîe,
des pfaffen swester tohter was:
dar umb er vor im genas.
dâ wider was sîn muome
Îgern diu bluome,
künec Artûses muoter:
die minnet aber Gansguoter,
die er mit viedeln erwarp,
dô Uterpandagrôn starp,
unde vuort sie ze Madarp.
Als disiu rede geschach,
Gâwein ze Gansguoter sprach:
„sît du mich hâst lâzen leben,
wer sol mir den zoum geben,
darumb ich bin komen her?“
„Gâwein, lieber vriunt,“ sprach er,
„des bring ich dich wol inne,
wie man den zoum gewinne,
ê uns noch kom mitter tac.
du muost ê slahen manegen slac
ze ors unde ûf der erde,
ê dir der zoum werde,
du solt dich wol gerehten:
du muost vil schier vehten
unde zwein lewen wilden:
ob sie mit zehen Schilden
zehen riter solden bestan,
ine möht wol missegân;
du solt aber vor ezzen. “
sprach Gawein, der vermezzen:
„ich wil vehten zehant!
nû schaff mir umb îsengwant:
des bedarf ich, daz weistu wol.“
er sprach: „des ist daz hûs vol,
des gewinn ich vil unde genuoc.“
ze hant er dâ vür in truoc
wol zehen riter sarwât
dar ûz er in welen bat
swaz im dar under behaget,
wan er sach in unverzaget,
Gawein im genade saget.
Dô Gawein sah, der vremde gast,
daz im nihtes gebrast,
wart er wol sam ein riter gar.
Gansguoter truoc im selbe dar
aht Schilde, vest unde starc,
unde hiez in gewar unde karc
wider sie an dem strîte sîn.
ein glavîen gar staehlîn
staht er zuo dem Schilde hin:
daz tete er ûf sölhen sin,
ob im sîn swert geswiche,
daz er dâ mit ze stiche
stüend unde vaehte,
unz er im einz bedaehte.
dô er daz alles getet,
er gienc von im sâ ze stet
z’einr gruop, dâ er die lewen vant:
ir einen er snelle abe hant
unde zoch in mit im her vür
dar Gawein vor der tür
in der strâz stuont unde beit.
der lewe sölhe tobheit
unde sölch hochvart begie,
dô er in ûz der hant lie,
unde er den riter ersach:
die erd er zart unde brach
unde began sich allen riuhen.
Gawein wolt sîn niht schiuhen
unde began starc an in treten.
vor zorn nuoc er die keten
unde sluoc sich selb mit dem zagel.
er lief an in vil behagel,
daz er dâ nie widerwant
unde zart im gar von der hant
den schilt mit zorn sâ ze hant.
Gawein wart vil starc zorn,
daz er den schilt het verlorn;
ein andern er vil snelle nam.
an disen lewen vreissam
lief er mit dem swerte sa
unde sluoc im einen slac dâ,
daz er die keten schriet enzwei,
dâ von er lut unde erschrei
in eislicher stimme,
er lief an in mit grimme,
als er waer ein wilder hagel,
unde sluoc in vorn mit dem zagel
ûf den schilt, daz er gar zerbrast.
ein andern nam aber der gast
unde kêrt aber wider an in.
der lewe zart im den schilt hin
von der hant, daz er gar zerstoup,
dâ wider im Gâwein zekloup
daz houbt unz ûf den giel,
daz er dâ von tôter viel,
wan diu wund im zem herzen gienc.
den andern lewen dâr lie
Gansguoter an sîne stat,
wan sîn her Gâwein bat.
als der lewe dâr lâzen wart,
er begie michel hochvart
mit limmen unde mit grüwen,
mit schrîen unde mit krouwen,
dâr den lewen sach tôten,
diu ougen begunden rôten
in dem houbt sam ein viure,
mit zorn der ungehiure
an Gâwein an der stat spranc
unde nam im gar sunder danc
den schilt, den er ze scherm bôt
unde tete im sô grôze nôt,
daz er wânt wesen tôt.
Sîn andern schilt er gevienc,
den er vür ze wer hienc
unde bôt in dem lewen dar:
des nam er vil wol war
unde lief an in vil schier;
aber verlôs von dem tier
den dritten schilt her Gâwein.
nû was dâ niht dann der ein.
den nam er vur die hant,
der lewe im über Schildes rant
den halsperc vorn ab zart.
Gâwein in niht mê spart,
wan sîn was grôziu zît:
under in endet er den strît
unde stach in zem herzen in,
daz er viel tôter hin.
als er den lewen het erslagen,
er bat Gansguoter sagen,
wer im geb den zoum,
er sprach: „ez ist noch ein troum,
dâ mit du umb gegangen bist,
du sihest ê in kurzer vrist
daz bluot tief bî dir sweben,
ê dir der zoum werd gegeben,
wan wiltu mir gelouben?
sô gân wir ûf die louben
unde izz dâ ein lützel ê,
daz dir dîn kraft iht zergê,
wan dir sîn schier durft geschiht.“
des enwolt er im volgen niht,
dô wîst er in mit im dan
in ein kamer wol getân,
dar inne ein wunder riter lac,
der het einen tiefen slac
durch den lîp gên dem herzen
unde was mit dem smerzen
manegen tac alsô gelegen,
daz sîn nieman wolte pflegen.
unde sag iu, wan diu rede was,
daz er der wunden niht genas:
ez was ein sölich gwonheit,
sô im ein riter gereit,
der dâr nâch âventiur kam
unde riterschaft wider in genam,
ob er den mocht getwingen.
der mocht mit niht gedingen
wan mit dem houbte ein:
(ander sicherung dehein
nam er;) daz sluoc er im abe,
den lîp enpfalh er dem grabe,
unde stact ez an ein zinne.
ob er aber an der unminne
wart von ir deheinem wunt,
sôn wart er niemer gesunt,
unz im ein ander kom dar:
sô wart er sô gesunt gar,
daz im ein âder niendert swar.
Alsô Gâwein in die kamer gienc,
der riter in vroelîch enphienc
unde wart sâ zehant heil,
er sprach: „vil rîcher saelden teil
hât mir noch Heil behalten:
ich sol mit vröuden alten,
daz ir mir her komen sît.
ir müezent mit mir einen strît
vehten, des enist niht rât,
wan ez hie alsô stât.“
des was im Gâwein bereit,
zwei ors grôzer behendecheit
brâht in Gansguoter dar,
dâ Beuhardes was worden gar:
darûf sie gesâzen.
der schilt sie niht vergâzen,
die wurden ze halse gehangen,
mit zwein spern lângen
sie sich understâchen
alsô, daz sie zebrâchen
zingel unde satelbogen
unde kômen beide zuo der erde
[gevlogen.
ûf sprungen sie beide
unde vuorten von der scheide
diu swert mit glîchem muot:
dô muost von dem bluot
der stâl werden missevar.
sie hiewen von den renden gar
unz an die hant die Schilde;
sie warn beide milde
ze borgen unde ze gelten.
si entwalten vil selten,
sô wuogen sie die sleg,
unde suochten sich alleweg
von morgens unz an mitten tag:
dô galt ez gar mit einem slag
Gawein, den er dem rîter sluoc,
daz er in ze der erde truoc
unde het des strites genuoc.
Den helm er im abe bant,
unde die coiphen unde daz îsengwant,
unde sluoc im abe daz houbt,
als er in des betoubt,
er gap ez dem zouberaer:
dâ stuont ein zinne laer,
dâ stact ez Gansguoter an.
sie giengen vroelîchen dan
mit einander ûf ein palas,
dâ er des nachtes gelegen was,
unde entwafent sich an der stat.
Gawein in aber bat
umb den zoum, als er ê tete.
Gansguoter sprach: „disiu bet,
diu ist mit alle verlorn,
du muost ê verre baz bekorn
wie übel ez ze gwinnen sî.
ich hân noch hie nâhen bî
zwên dracken, die sint eislîch
unde sint des alters gelîch
unde sint sô ungehiur,
daz sie daz wilde viur
werfen ûz den backen:
mit disen zwein dracken,
Gawein, muost vehten ê;
von den geschiht dir alsô wê.
unde wil dir vur wâr sagen,
du muost zuo dem strîte tragen
ein wol veste sarwât
wan ez dir angstlîchen stât;
der gwinne ich dir hinne vil,
ob du mit in vehten wil.
ez ist aber dir ein swaeres spil.“
Gawein sprach: „her vriunt mîn,
unde solden sie nû wirser sîn
dan der tievel in der helle,
ich muoz ir geselle
nû wesen an dem strîte.
ein sarwât vil wîte
dic, dar under veste,
diu hinne sî diu beste,
die bring mir zehant her
wan ich ouch des selben ger.“
Gansguoter in der rede wert:
harnasch, schilt unde swert
brâht er im vil snelle dar,
daz vest was unde gewar,
dar m sich Gâwein gart;
als schier er bereit wart
in die vil liehten ringe.
„vriunt,“ sprach er, „nû bringe
der dracken ein ûf den rinc,
daz ich ditz teidinc
mit im snelle volende,
ê ich daz zît swende,
daz ich schier wider lende.“
Gansguoter brâht dar den wurm,
dô huop sich under in ein sturm,
als er ûf den rinc spranc,
Gâwein vast gên im dranc
unde bôt ze wer sînen schilt,
der wurm in dem ringe spilt
mit dem zagel vil manegen wîse:
dar under was Gâwein wîse
unde satzt sich nuo ze wer,
ob er im kaem in sîn gewer,
daz er in mocht gewinnen:
des lâget er mit sinnen.
als er des vil getreip,
sîn zagel er zesamen scheip
unde lief an Gâwein mit zorn-
mit einem eislichen horn
daz er obe an dem houbet truoc:
durch sîn schilt er ez sluoc,
daz ez an dem lîp wider want.
dem wurm sluoc er zehant
daz horn von dem houbet,
daz er dâ von betoubet
vor im sîgen began,
unde im der tôt an gewan
den lîp von der wunden,
dô er was überwunden
er bat im dar zuo lâzen
den serpant verwâzen,
der dises tievels bruoder was:
der was grüen sam ein gras
ûzen an der hiut decke.
dar inne rôte vlecke
von dicken, breiten squâmen,
die sich wol vürnâmen.
als er in ûf den rinc liez,
ûf Gâwein er mit zorn stiez
unde wolt in hân zerbrochen:
dâ mit wolt er gerochen
haben sîn nôtgesellen.
er wolt in nider vellen
mit dem zagel: dô vie er in,
(daz wart zehant sîn ungewin)
den sluoc er im sûber abe):
swie er waer sam ein nabe.
den schaden er vil snelle rach:
daz viur im ûz dem giel brach,
daz blies er dar unde brant
den schilt im gar von der hant,
daz er mit alle verswant.
Als er gestuont des Schildes blôz,
nû wart sîn arbeit grôz,
wan der wurm an in vaht
unde het in allen sô bedaht
mit sô ungevüegem viure,
daz er dehein stiure
vür wâr des lîbes triwet haben,
er muost sîn antlütz graben
under sîn arm von dem smack,
den der eitrige drack
an in mit dem viur warf,
dar zuo wârn alsô scharf
sîne klâ, daz er dâ zart
- swâ im sîn iemer state wart -
von im die starke sarwât
reht sam ez waer ein broedez blat.
dar under vorht er den tôt,
wan der drach tete im grôze nôt.
des muoste er sich wâgen.
Gâwein begunde des lâgen,
daz er ine ungewarnet vant.
er bôt im die linke hant,
die wolt der drach hân verslunden:
dô sluoc im Gâwein ein wunden
durch des halses kragen,
diu ine ze der erden muoste tragen
tôt, wan er was erslagen.
Von disem boesen wâze
wîst ine von dan ah der strâze
Gansguoter ûf einen sal,
darob hôrte er gar grôzen schal,
anders denn daz er nieman sach:
des wunderte in, daz er sprach
ze Gansguoter, waz daz waere?
er sprach: „du solt die maere
gar volliclîchen wizzen,
ê du noch sîst enbizzen:
ditz sint al die meide,
die du von irem grôzem leide
al zît biz her hâst erlôst,
unde habent noch zuo dir grôzen trôst,
wan du ir aller hêrre bist:
ir vrouwe dîn amîe ist,
Amurfinâ diu schône,
die dir vrouw Minne ze lône
gap ze torriure,
dô du die âventiure
suochtest zuo der Serren
sie vorhten, dir gewerren
die lewen unde die wurme.
nû du aber disem sturme
sô vur hâst gekêret
des hât sich gemêret
dâ von ir vröude deste baz,
diu vor was blouwec unde laz;
sie hâten angst umbe dich:
darüber vröuwen sie sich,
unde wil dir mê sagen:
daz tier daz du hâst erslagen,
unde der rittet-, der mit dir streit,
daz mac dir wol wesen leit,
wan ez gehoert dir allez an;
den schaden hâstu dir getân
umb niht durch dîn geswîen.
Amurfinê, dîner amîen,
ist sie swester, daz gloube mir,
durch die du solhen schaden dir
hâst getân, daz weiz ich wol,
wan ir ouch der zoume sol.
sie heizt Sgoydamûr diu meit.
du hâst aber dâ mit bejeit
sô rehten loblîchen prîs,
daz ez dich in deheine wîs
an dem schaden gar wenic riwen mac:
daz heil an dînem gewerbe lac,
ditz wirt dîner vröuden tac.
Ich sage dir von Sgoydamuor
diu nâch dir ze hove vuor,
unde Amurfinâm, dîner amîen,
unde von ir muoter Ansgîen,
diu was mîn swester vür wâr;
diu sie beide gebâr,
die hiez man von Îlern,
künec Artûses muoter, Îgern,
diu vuor mit mir von Karidol,
- daz wizzent alle liute wol -,
die vuorte ich gein Madarp,
dô Utpandagrôn starp.
Gâwein, der selb bin ich!
du solt gar eben merken mich
unde solt dîn muome gesehen,
mir möhte iemer sîn geschehen
kein liebe, daz mir waere
ein sô gar süeze maere,
sô daz ich dich gesehen hân.
du solt ouch nust verliesen dran;
ich wil dir ein gâbe geben,
dâ von du sicherlîchen leben
mahst die wîle du sie hâst
ob du ez niht under wegen lâst.
du komest ze Schastel Mervillôs,
wan dîn muoter ist vröuden lôs
umb dich gewesen lânge
mit kumbers getwange,
ich sagen dir, waz diu gâbe ist:
- ob du dir selbs sô getriwe bist,
daz du sie dâ wilt nemen,
sô mac dich sîn wol gezemen -;
ez ist ein rîchiu sarwât,
der diu werlt kein sô guot hât,
unde swes ein rîter bedarf,
unde ein swert alsô scharf,
daz sîn eck niht vermîdet
unde herten stahel snîdet
baz dan daz weiche blî.
kum dar, ob ez dir liep sî:
ez ist vil nâhe hie bî.“
Diu rede behagte Gâwein wol.
er hât sie niht gereit vol,
biz daz daz getwerc zuo gienc,
daz in zuo dem êrsten enpfienc,
unde sprach: „Gâwein, diu vrouwe mîn,
diu beitet in der kamern dîn,
dîn amîe Amurfinâ.“
als nam ine Gansguoter dâ
unde tete im guot kleider an.
er vuorte ine durch den sal hin dan
manic kamer unde gadem.
dâ horte er einen starken kradem
von rîchem gesinde;
darunder horte er linde
megde reden unde singen
unde groze vröude volbringen:
daz began im sêre wol behagen
unde bat im Gansguoter sagen,
waz solich vröude bediute
unde sô gar süeze liute.
under diu was er dar komen,
dâ er die vröude hât vernomen
von der rîchen massenîe,
dâ Amurfinâ, sîne amîe,
in einem kostlîchen palas saz,
als sie wolte haben gâz,
wan daz sie Gâweins beit
unde was sîner zuokunft gemeit,
als nû Gâwein in den palas trat,
sie wîchent alle von ir stat
zesamen unde swigen.
Amurfinâ von dem gedigen
gienc gein im unde kuste in:
alsô sancte sich in sînen sin
vrouw Minne, biz daz er sie erkant.
daz gesinde sâ in allez nant
unde enpfienc ine mit êren.
als muoste sich vröude mêren,
als denn die liebe wol kan gelêren.
Grôz vröude in dem hûse wart,
den vor der wec was verspart
von den zwein eiterdracken,
die in iren kinnebacken
die liute alle verslunden,
die sie ûf den strâzen vunden:
des lâgen sie vor ine verstoln
under der erde in den holn
unde getorsten niergent her ûz komen,
als sie nû daz hâten vernomen.
daz sie Gâwein hât erslagen,
des begunden sie gote gnâde sagen,
die rede süllen wir lâzen!
alsô bald sie gesâzen,
Gâwein in allen sagt,
sô bald ez am andern morgen tagt,
daz sie alle waeren bereit,
wol geriten unde wol gekleit:
er wolte sîn vriundin
ze sînem oeheim hin
vüeren, daz müeste sîn.
als nû der tac sînen schîn
erzeigte des morgens vruo,
sie wâren alle bereit dar zuo
wol gekleit unde wol geriten,
der rîter kleider wâren gesniten
ie von zwein pfellen.
mit zwênzic sîner gesellen
unde mit Zwelf meiden,
die er wol schuof kleiden,
schiet er von dannen unde Amurfinâ.
die andern liez er aldâ,
daz sie in dem hûse waeren,
daz enwolt er niht laeren.
den zoum er an den mûle nam
unde die schoene Amurfinam
unde Zwelf soumaere,
die vor die kameraere
ûf dem wege hin triben,
niht lenger sie dâ bliben,
gein Karidol sie strîchen,
sô daz sie nie entwichen
den rossen von iren rücken,
biz sie kâmen über die brücken.
waz sich mohte getragen,
waz sol ich mê dâ von sagen?
gein Karidol kâmen sie in drîen tagen.
Schôn wurden sie enpfangen:
gein ine kam gegangen.
als diu maere kâmen dar,
Artûs unde daz gesinde gar
über die brücke an dem burcgraben.
Ginovêr hât sich ouch erhaben
dâ mit maneger meide,
daz der süezen ougenweide
die von ir schoene kam,
vil maneger rîter zam:
daz manic herze enzunde.
nû kam an der stunde
Gâwein an die brücke geriten,
dâ man sîn hete vor gebiten,
mit sîner vriundinne.
mit grôzer minne
wurden sie enpfangen dô.
nû wart Sgoydamûr vrô,
dô sie an dem mûle gesach
den zoum, unde gewan ungemach,
dô sie ir swester hât ersehen,
unde wunderte, wie ez waere geschehen,
daz sie dar kumen waere.
sie enweste niht der maere,
wie ez waere ergangen vor.
sie kêrten gegen dem bürgetor
mit vröude, diu was rîch,
ie zwên unde zwên gelîch,
under rittern unde vrouwen.
dâ mohte man wol schouwen,
wie tugent dâ het gehouwen.
Der antvanc was êrsam.
Ginovêr nam Amurfinam
unde ir massenîe
durch gemaches bankeme
unde ir swester Sgoydamuor.
in wol hêrlîcher vuor
hiez sie ir dâ beider pflegen
unde liez des mâles underwegen,
daz sie niht ze tisch saz:
wan sie kund ir pflegen baz.
denn ieman dâ kunde.
der rede ir wol gunde,
Artûs, durch hern Gâwein.
nâch ezzen bat her Îwein
Gâwein sagen diu maere,
wie diu âventiure waere,
dâ mit er den zoum wider gewan,
als er in sagen began
sô manegerhand vreise
ûf dem hûse unde an der reise,
sie lobten got vil tiure,
daz er die âventiure
sô wol het überwunden
mit sînen vrischen wunden.
dô er ez allez geseit,
nieman karte ez in ein zagheit
hern Key, dô er wider kêrt,
swie man in vor hin unêrt.
als sie den zoum sâhen,
ûf ir triwen sie des jâhen,
ine dürfte darumb nieman versmâhen.
Als sie die rede volendten,
er bat den künec senden
nâch Ginovêr der künegîn,
daz sie kaeme dâ ze in
unde die vrouwen mit ir naeme,
der sie mit ir gezaeme,
unde dise swestern beide
unde ouch ir beider meide,
unde besamelent die rîter überal,
daz sie kaemen ûf den sal.
dâ hin kâment sie mit rîcher schar,
Ginovêr unde die rîter gar.
als sie nû alle nider gesâzen
unde ieglîchem wart gelâzen
ûf dem sale ein stat,
Gâwein sie alle swîgen bat:
er sprach: „ir wizzent al wol,
mit hulden ich ez sprechen sol,
daz mîn liebiu juncvrouw,
der ich aller gnâden getrouw,
die nam mich ze einem kempfen hie.
ir wizzent ouch alle wol, wie:
ûf ire minne unde ûf iren lîp,
daz sie solt wesen mîn wîp,
unde swaz ich tuon wolde
von ir, daz ich daz tuon solde,
ob ich sô wol gevaehte,
daz ich ir den zoum braehte,
den ich ir nû hân brâht her.
nû begere ich, daz sie mich gewer
unde iren lîp in mîne ger
gar setze âne wer,
ob sie mir der rede giht.“
sie antwurte: „ich lougen sîn niht:
mîn lîp, der sol iwer sîn!“
„nû hoerent, hûsgenôz mîn,
unde her künec ouch, mîn hêrre,
daz ez mir iht gewerre,
ob sie wolte wider wenken
unde mich hie nâch beschrenken:
sie hât daz selb gejehen,
diu gelübde sî alsô geschehen;
ir süllent mit mir dar zuo sehen.
Vrouwe, nement iwern zoum hin,
des ich iu willec bin,
unde tuont, als ir hâbent verheizen mir.“
sie antwurte: „hêrre, unde wellent ir
mich minnen, daz lob ich,
des bin ich vrô unde ergib mich,
her, hânt ir iuch des bedâht
vur wen ir ine habent brâht,
dâ volge ich iu gerne an,
ist er nû ein geborner man.
ich wil iu doch vor sagen:
ir süllent mich niht geben einem zagen,
wan keins mac ich genemen;
er müge denn mînen êren gezemen,
sô lâzent mich mîn strâze varn.“
„die hete wil ich bewarn,“
sprach er, „unde enden den strît,
her künec, die wîle ir nû hie sît
des lândes rihtaere,
unde wir beide sîn klagaere
sô sint wir mit dirre rede vür iuch
[komen,
als ir denn von uns beiden habent
[vernomen:
sô rihtent hie dise klage,
ir süllent wol nâch unser sage
einer urteil vrâgen:
des lâzent iuch niht betrâgen,
die wîle sie sich der rede bekant hât,
als ez nâch dem rehten stât.“
nû wart dâ ervunden
mit rehten urkunden,
die wîle sie sich im hât ergeben,
sô solde sie ouch sîns willen leben:
diu rede waere gar eben.
Die rede wart gevolget dâ.
nû rief er Gasoein sâ
unde Sgoydamûr ze im dar,
unde sagte in die rede gar,
wie ez umb ir swester ergienc,
mit der hend er sie gevienc
unde sprach: „lieber geselle,
ob sie ez selber welle,
sô bevilhe ich dir dise meit
ze einer solhen staetekeit,
diu niemer zergê,
unde ze reht ze dîner ê,
unde gib dir ze ir ein lânt,
dâ du hêrre über werdest genant:
dâ stêt ein kastel innen,
daz daz ieman müge gewinnen,
des bedarftu niht sorgen.
vrouwe, iu sî ouch niht verborgen,
daz er wol ist künegs genôz.
er heizt Gasoein de Dragôz:
dâ treit er die krône.“
sie sprach mit zühten schône:
„hêrre, sîn minne ich gern wil.
iwer tugend erkenne ich sô vil,
dar an ir iuch habent gevlizzen,
daz ir mit iwerm wizzen
vil ungern mich verstiezet.
waz ir mich tuon hiezet,
dâ wil ich niemer wider sîn.“
Ginovêr gap ein vingerlîn
Gasoein ze minne pfant,
daz stiez er ir an die hant,
unde kuste sie ungemant.
Nû wart dâ ein hôchzît grôz
- wan êr was dâ ein hûsgenôz -
von den zwein brûtlouften.
grôz êre sie dâ kouften
mit gâbe an varnder diet:
swaz ir von dem hove schiet
die wâren sô wol berâten,
daz sie des niht wandel hâten
von silber noch von gold:
swaz sîn ieman nemen wold,
daz gap man dar ungewegen.
dâ zwischen hiez Ginovêr pflegen
der geste mit grôzen êren:
daz endorfte sie nieman lêren.
sie kunde sîn sô vil,
daz sie allen vrouwen daz zil
ze den zîten mit miltekeit brach;
wan swem ir helfe durfte geschach,
der wart berâten sô ze hant,
daz alle sîn armuot verswant.
Artûs daz selb tete.
entweder tete er ez von ir bet
oder sie durch die sîne,
daz sie in zwischelem schîne
beide truogent sô glîchen muot;
denn von wem uns kumt allez guot,
von dannan kom ine ouch beiden daz.
wöllent ir ez noch wizzen baz?
daz was von wîbes güete:
diu kan der manne gemüete,
zuo allen vröuden kêren
unde alle tugent mêren
unde biutet solche grüeze,
dâ von ein eiter süeze
würd, swie bitter ez waere.
ez ist mir noch ein maere,
unde weiz doch die wârheit.
ez ist mir niht geseit:
ich hân ez bevunden,
wan ich trage noch die wunden
ungeheilet, sie ist aber gebunden.
Hie muoz ich lâzen blîben
die rede von den wîben,
der mich noch wol gezaeme,
ob ez mir niht naeme
die zît unde die tage,
unde daz ez mîn senende klage
mêret dar under.
unde ist daz niht wunder.
wan swer sîn leit an siht,
dâ von im ie wirser geschiht.
alsô ist mir. als ich
ze wîbes lop setze mich,
unde ich gedenke dar an,
wie wîbes güete manegen man
berâten hât, den ich weiz,
der sich ires lobs nie gevleiz:
daz derret mîner vröuden kern,
unde wil sîn doch niht enbern,
ich müez ine wol sprechen,
hie wil ich ez ab brechen
unde von der hôchzît sagen:
diu werte ze vünfzehen tagen
mit kostbaerer rîcheit.
Ein hof wart geboten dô
nâch des künegs gewonheit
unde ûf den pfingsttac geleit,
als es denn her Gâwein bat.
beidiu kastel unde stat
wurdent der geste alsô vol,
daz dâ geherbergen wol
nieman kunde wan zen villen.
daz was nâch sînem willen:
dâ was aller vröuden vil.
diu maere ich iu erniwen wil,
dâ von ich vor hân geseit:
Sgoydamûr, diu schoene meit,
die Amurfinâ diu schône
des lânds unde der krône
verstôzen hât durch iren gewalt
die reit nû velt unde walt,
unde het den herten winter gar
gestrîchen durch diu lânde dar
mit arbeit unde mit vrâge,
unde hât iren lîp ze wâge
gesatzt ûf solhen trôst,
daz ir Artûs ir lânt erlôst,
mit wiu sie daz gebaete?
sie bekante ine sô staete,
daz er ez vil snelle taete.
Nû an dem pfingstac morgen
daz gesinde began sorgen
unde reden nâch âventiure,
unde die geste vil tiure
bâten, daz sie muost geschehen.
ditz was reht vor ezzen,
unde was der künec gesezzen
mit sînen gesten über al
gein der gaudîn ûf einem sal,
daz sie ir ougenweid
heten ûf der breiten heid
alles nâch âventiure wân.
nement war, wâ diu magt wol getân,
Sgoydamûr, dort her reit.
des wart der künec vil gemeit,
als er sie her rîten sach;
ze sîn gesellen er balde sprach:
„uns komt ein âventiure hie!“
vür die porten lief unde gienc
daz gesinde von dem palas,
swaz des gesindes an der stat was.
nû was ouch die magt komen.
Ginovêr hât diu maere vernomen,
diu kam mit ir vrouwen dar,
mit einer rilichen schar,
daz sie sie wolt schouwen,
daz gesinde die juncvrouwen
mit grôzen zühten enpfienc,
daz gein ir vür die porten gienc:
des sagte sie ine allen danc,
ir Zelter was ein mûl blânc,
den sie dâ ze hove hât geriten;
ir gereit was vil nâhe gesniten,
mit golde wol erschozzen;
wan eins was sie verdrozzen:
daz sie âne den zoum kam.
ir lîp was gar lobesam,
waer er ze vröuden gestalt;
sie hât gar in ir gewalt
ein bitter trûren gesalt.
Sie gienc, dâ der künec saz,
swie sie waere vröuden laz,
unde neigte im vil schône.
sie sprach: „diu rîche krône,
diu himel unde erde gewalt hât,
in der magenkraft ez allez stât,
diu müeze iu, künec hêre,
lîp, guot unde êre
beschirmen unde behalten,
daz ir iemer mûezent walten
der rîchen werlt wünne;
unde swer iu des vergünne,
dem geschehe alsô leid,
alsô mir vil armen meid
von mîner swester geschehen ist:
des suoche ich rât unde genist
an iuch unde daz gesinde,
ob ich ieman hie inne vinde,
der mir ze solher swaere
ein getriwer kempf waere,
dem wolt ich mich erbieten
unde sîn arbeit ermieten
mit mînes lîbes minne,
ob er mir wider gewinne
mîn zoum, den ich hân verlorn,
darumb ich vröude hân verkorn,
ez ist im aber ein swaerer haft
er sî dan sêre manhaft.
sol er ine wider gewinnen,
im mac wol ê zerrinnen
der kraft, ê ern ervohten hab;
dennoch sol nieman erschrecken dar ab,
wan ich biete im gar rîche hab.
unde wil iu doch darumb sagen,
man möhte die aventiure bejagen
vil wol. waer ieman hie inne,
der sich durch mîn minne
an naeme dise reise,
ich wolte im zuo der vreise
niht stiure verzîhen:
ich wolt im nû verlîhen
mînen mûl, der ist ze reise snel,
der wîset ine ze einem castel,
dâ er den zoum vindet,
daz er niemer wider windet.“
ez stuont der megde ze naehst bî
der truhsaez, mîn her Key,
der hât ir bet vil wol vernomen,
er sprach: „sît ir her komen,
vrouwe, durch solher rede sît,
sô diene ze dirre hôchzît
mînem hêrren, swer nû welle;
unde waere er in der helle,
des künd mich niht betrâgen,
ich wolte mich dâ wâgen
umb iwer minne, vrouw mîn;
unde lâzent iwer weinen sîn:
ich wil dâ hin, küssent mich!“
sie sprach: „hêrre, daz tuon ich.
als ich mînen zoum hân,
sô wizzent, daz ich iu gan
alles iwers willen wol,
wan ich dann ze reht sol.“
nû sie in des küssens entwert,
er nam niht anders dan sîn swert
unde getorst niht vürbaz,
- wan sie hât verwidert daz -
an sie niemer gemuoten,
er nam von der guoten
urloup dan unde reit,
daz er dâ niht lenger beit
vor scham, daz sie im verseit.
Als er nû ûf den mûl gesaz,
Sgoydamûr verhôt im daz,
daz er den mûl iht erwande
ze wazzer noch ze lânde,
swâ er hin wolte kêren.
dar nâch begund sie mêren
ir weinen unde ir klagen
unde began ez offentlichen sagen,
daz sie daz vil wol weste,
daz diu arbeit ze veste
dem truchsaezen waere,
unde wider kaeme laere.
her Key sich ûf den wec liez
unde tete, als ine diu magt hiez:
den mûl liez er selbs gân.
schier kam er ze einem vinstern tan,
dâ er durch muost rîten:
dâ hâte sieh vil wîten
daz tier gein sînem wege
gesamelt mit einer lege,
lêbart unde lewen
mit ginender kewen,
reht dâ er solde rîten vür,
daz er ein vil enge tür
gein dem wege gevienc,
der mitten durch sie gienc:
des vorhte sich der truchsaez vil sêre.
daz getier ze dem mûl die êre
durch sîner vrouwen willen erzeigte,
daz ez sich allez neigte
ze tale ûf diu knie vorn
unde liez sînen wilden zorn,
wan ez den mûl wol kant.
ûf einen smalen stîc ze hant
unde unvertigen gnuoc,
der sie ûz dem walde truoc,
der mûl sîn spur sluoc.
Den stîc kunde er wol gân,
wan er ez vor dick hât getân,
unde kam dâ in ein tiefez tal,
daz was innen zuo über al
sô vinster unde sô eislîch,
daz ich niht weiz, daz im glîch
iht waere, wan diu helle.
sîn grunt unde daz gevelle
gap einen toetlichen gesmac,
wan er alle vol lac
innen von kroten unde slângen,
unde hete dâ bevangen
zwên grôze lintracken,
die ûz iren kinnebacken
bliesen wildez viure,
dâ von was ungehiure
der wâz, der dâ von brach,
dâ von Key sô wê geschach,
daz er vil nâhe tôt was.
dô er vor der vreise genas,
dô wart im aber alsô heiz,
daz im diu hitz unde der sweiz
vil nâhe hete an getân den tôt.
als er nû Überwant die starc nôt,
dô began ine aber vriesen,
daz er dâ von verliesen
wânde den lîp vur wâr.
ine dûht diu klein zît sîn ein jâr,
daz er dar inne waere gewesen,
als er dâ vor was genesen,
er kam an ein eben,
reht disem tale eneben,
dâ schein heiz diu sunne;
unde vant dâ einen brunne
lûter unde gesunden,
dâ hete sich umb gewunden
ein schoener breiter sevenhoum,
unde hât im einen schoenen roum
alsô verre gereicht sîn vloum.
Key bî dem brunnen erbeizt.
sîn mûl was ersweizt:
dem nam er den satel ab;
dâ er in der Gnâden hab
nâch der vreise hât gelendet,
er wânde hân verendet
hie allez sîn ungemach.
der este er von dem boume brach
unde begie sînen mûl wol,
als man müeden rossen tuon sol,
mit wüschen unde mit strîchen,
daz im gar muoste entwîchen
diu müede, unde bereit wart,
als ob er vil lâng waere gespart;
unde liez ine trinken dar nâch.
wan im ze der reise was gâch,
er satelt wider ûf in
unde kêrte sînen wec hin,
dâ der mûl selb hin gienc,
vil schier er einen stîc gevienc,
der truoc in ze einer heide,
ein wüeste wegscheide.
als er nû ze einem wazzer kam,
dem was sîn vluz unde sîn strâm
swarz, tief unde breit;
swaz er dâ bî ûf gereit
hin unde her sînen wec,
er vant weder brück noch stec
noch harken ze varn,
noch enspurt er keiner muoter barn,
swaz er ie gereit dâ bî.
sô lâng reit nû her Key,
biz er von geschiht vant
einen stec smaler denn ein hant,
der was gar stehelîn.
daz was an den ecken schîn,
die sniten beidenthalben sîn.
Der mûl nam des Steges war
unde kêrte reht den wec dar
unde wolt dar ûf springen.
Key begund ine wider twingen,
wan er daz wazzer widersaz
unde gedâhte: „warumb tete ich daz,
daz ich mich solt trenken?
wie möhte ich des gedenken?
der stec ist sô gar smale:
ich müeste vallen ze tale,
sô möhte mich nieman ernern,
entriwen, ich wolt des ê swern,
daz ich von minne niemer vrô
würd, ê ich ertrünke sô.“
ze hant kêrte er hinder sich
wider heim den vil rehten strich,
den ine der mûl hât her getragen,
hie wil ich niht mê sagen,
wan dô die juncvrouwe vernam,
daz Key laere wider kam,
sie gienc vür den künec stân
unde sprach ine weinend an,
daz er sie noch beriete
eines kempfen nâch der miete,
als sie dâ vor gemeldet het.
nû wolt her lânzelet
gern ir kempf gewesen sîn.
sie sprach: „künec, hêrre mîn,
wellent ir nû nâch vröuden leben,
sô süllent ir mir ze kempfen geben
hern Gâwein, iwer swester sun,
den man mir nam zuo Anfrun
bî der Serre zer torriure;
der ist ein helt tiure,
anders wil ich keinen.“
nû bewegte ine ir weinen.
unde enbôt die rede Gâwein,
wie wol an sînem herzen schein,
daz er vor keiner vâre swem.
Als im nû diu rede geseit wart,
wie diu magt weinte unde zart
ir kleider ab unde ir hâr,
unde daz sie under diser schar
nieman ze kempfen wolte hân dan in:
er stuont ûf unde gienc hin
ze ir, dâ sie weinende saz,
unde sprach: „vrouwe, gehabt iuch baz.
sît ir mîn ze kempfen gert,
ir sült sîn werden gewert,
swie vrisch mîn wunden sîn,
ichn lâz ez durch deheinen pîn,
ich bring iu iwern zoum wider.“
mit dirre red gienc er her nider,
dâ er daz mûl stên vant:
(blôz gar, ân îsengewant
unde ân schilt, sunder sper,
wan nuor daz swert vuort er)
dâ saz er ûf unde reit dan.
Sgoydamûr diu wolgetân
tete im nâch vil manegen segen.
nâch dem mûl kêrt der küen degen
unde liez im gar den gewalt.
schier was er komen in den walt,
dâ diu tier inne wâren,
diu begund im vâren
dest wâr vil grôzer êre.
dann streich er vil sêre
durch daz eislich tal
unde kom schier an den val,
dâ daz tief wazzer vlôz.
nû sach er daz ver blôz
an aller hant übervart,
dâ von im starke leit wart,
daz im daz wazzer was verspart.
Daz mûl er alles gên liez,
bî dem stad ûf des wazzers griez
gienc er snelle nâch dem wege,
unz er in brâht ze dem selben stege,
dâ Key wider was geriten.
Er wart von im niht vermiten:
er tete dem mûl einen swanc,
daz er ûf den stec spranc,
sô er snellest kunde,
dar ûf er begunde
vil sicherlîchen zelten,
wan daz under wîlen selten
daz im der vuoz ab sleif
unde kûm halben begreif:
sust kom er übers wazzer hin.
einen wec truoc daz mûl in,
der was eng unde smal,
gên einen anger ze tal
von dem wazzer z’einem hûse,
(daz slôz ein saelic klûse)
daz vor aller werlt sicher was;
diu mûre was als ein glas
berhtel hôch unde glat
unde was niender dehein stat,
weder ûzen noch inne,
an ieglicher zinne,
sie waern mit houbten bestact
wan einiu, diu noch dâ blact.
darumb gienc ein tiefer grab
von oben unz in daz tal herab,
mit stein gemûret
der iemer wol dûret.
dar inne ein tief wazzer ran.
dâ was ein grôzez wunder an,
daz ez die mûr umbe treip,
daz sie dehein wîl beleip:
sie lief alsô snelle
alumb, wan ein welle
treip sie, daz sie niemer twelt,
reht sam ein mül, diu melt,
alsô diu âventiure zeit.
Nû Gâwein daz wunder sach,
daz an dem hûse geschach,
dez nam in michel wunder,
unde het daz hûs besunder
innen starc gern gesehen.
wann daz wunder waer geschehen,
er kert an der brücke dar
unde nam des vil rehte war,
unz daz tor gên im kam:
daz mûl er mit den sporn nam
unde rant in daz bürgtor
in sô gar glîchem spor,
daz er niendert an ruort
wan daz die porte zevuort
dem mûl hinden den zagel:
daz kom von einem türnagel,
der halber ûz der tür hienc,
daz mûl ein strâz gienc
in disem hûse ze tal,
unz er kom z’einem sal:
dâ bî gestuont er ze stet.
Gâwein der lût waret,
ob ieman drinne waere:
den het er der maere
vil gern gevrâget.
der alsô des lâget
unde nieman an der strâz was,
er gienc ûf den palas
durch schouwen in ein venster stân.
du kam ein getwerc dorther gegân
unde hiez in wilkom sîn.
„gnâde“, sprach ez, „vriunt mîn.“
Dâ sprach ez niht mer nâch,
im wart dannan alsô gâch,
daz es wider kêrt von im sâ
in die burc sîn alt slâ.
nû bleip er aber ein dâ.
In wunden, waz daz meinte,
in ein venster er sich leinte
unde wartet wider unde vür.
nû sach er z’einer tür
ein wol schoenen man gân,
unde truoc diu besten kleider an,
diu ie dehein man gesach,
an dem ein wunder sâ geschach:
ez wart verwandelt ze hant
beidiu lîp unde gewant
in sölh wandelunge,
daz deheins mannes zunge
ez niemer möht errecken.
sîn schoen began er decken
mit eislicher gehebe,
ich waen, daz iht lebe,
daz sô ungetan waere.
hie wil ich iu daz maere
niwen unde ze ende sagen:
von im was manic man erslagen,
der âventiur dâ wolt bejagen.
Ditz was ein pfaffe wol gelêrt
der sich alsô het verkêrt:
daz tete er von listen gar:
swie er wolt sîn gevar,
daz kund er wol geschaffen,
ez was von dem Pfaffen
michel wunder ergangen,
des nieman dörfte belângen,
ob ich ez allez sagen wolde;
er hiez von Micholde
der hövsche Gansguoter,
mit dem Artûses muoter
tougen von Britanje vuor.
Amurfinâ unde Sgoydamuor,
er ir beider oeheim was.
dise burc unde daz palas
het er alsô erbouwen
disen zwein juncvrouwen,
daz ez al umb lief alle wege,
daz nieman brück noch stege
in die burc möht komen.
als aber ieman dâ wart vernomen,
der enmocht niemer genesen,
hie lâzen wir dise rede wesen
unde heben unser maere an.
als er sich wandeln began,
Gâwein begund des warten,
ein breit helmbarten
er über den ruck gevienc,
die stieg er ûf den sal gienc
unde stuont vor Gâwein, dâ er saz,
unde sprach zuo im âne haz:
„wis willekomen, Gâwein her.“
„vil groz gnâde,“ sprach er,
„ob du ez meinest in guote.“
„jâ zwâr; wan dînem muote,
daz wizz, Gâwein hêrre.
dem hâstu gar ze verre
gevolget dar an, wizze Krist,
daz du her în komen bist,
wan dîn arbeit verlorn ist.
unde wiltu daz ervehten,
daz manegen guoten knehten
ir lîp hie an gewunnen hât?
als ez umb den zoum stât,
darumb du bist komen her:
ê man dich sîn lediclîch gewer,
du muost ê strîten manegen strît,
der dir einer den tôt gît
Gâwein, daz sag ich dir wol.“
er sprach: „ob ich sterben sol
darumb, daz muoz ergân,
oder ich muoz den zoum hân.“
hie mit er niht lenger beit:
als er die red het gereit,
Gâweins er sich underwant
unde nam in sâ in sîn hant
unde vuort in dan in einen sal,
von disem ein stieg ze tal,
dâ vant er micheln gemach:
ein tavel er gerihtet sach
von brôt unde von wîn
unde dâ bî anderthalben sîn
ein bett, daz wol gebettet was:
dar ob lac ein ciclâs
ûz sîden unde von golde gar.
Gansguoter brâht im snelle dar
wazzer in zwein hecken,
dar nâch satzt er den recken
zer tavel unde hiez in ezzen,
als schier er was gesezzen.
manic riht er im dar truoc.
dô er im gaz reht genuoc,
den tisch er von im stiez,
ûf daz bett er in gên hiez,
daz er dar an laege
unde sîner ruowe pflaege
wan diu müede tete in traege.
Ê er doch schiet von im,
er sprach: „vriunt Gâwein, nim
under zwein spiln ein spil,
diu ich dir beidiu teiln wil,
unde daz ich daz ander habe:
du slac mir noch mîn houbt abe
mit dirre barten, die ich trag,
unde lâ mich morgen bî dem tag
dâ mit slahen aber daz dîn,
oder slah mir morgen ab daz mîn
unde lâ mich hînt slahen ê.“
Gâwein sprach: „swie ez ergê,
sît sîn niht mac wesen rât
unde ez alsô dar umbe stât,
sô wil ich hînt der êrste sîn
unde wil dich morgen daz mîn
mir ab slahen lâzen.“
er sprach: „ich sî verwâzen,
Gâwein, ob ich iht bezzer ger.
nû nim hin unde gê her
ê du dich gar slâfen legst,
unde slac, swaz du iemer mögst
unde vürder mich unde dich.“
Er nam die barten an sich
unde stalt în mitten in den sal
unde sluoc in, daz sam ein hal
daz houbt in den sal scheip
unde er houbtlôs beleip.
als er den slac von im enphienc,
nâch dem houbt er suochen gienc
in dem sal, unz er ez vant:
er nam ez sâ in sîn hant
unde gienc dann unde sweic,
die stieg er her abe steic,
ichn weiz, wâr hin geneic.
Gâwein sich nider slâfen leit.
als schier ez dez morgens teit
Gâwein begunde wachen
unde wolte sich ûf machen
unde umb den zoum schaffen,
nû hoert von dem pfaffen:
der kom in den sal gegân
als gesunt sam dehein man,
dem er daz houbt abe sluoc,
die helmbarten er truoc
über sînen rük unde sprach:
„Gâwein, was hînt dîn gemach
iht guot, des vröuw ich mich,
lieber vriunt, ich mane dich
dîner gelübde, die du taete,
daz du die haltest staete
als du âbents mir gehieze.“
er sprach: „ê ich daz lieze,
waz solt mir danne riters nam?
ich tuon dir billich alsam,
sam du mir hâst getân vor.
ich sol gân daz selbe spor
daz du vor gegangen hâst,
sît du mich sîn niht erlâst.
wol her! sih, wâ ich bin!“
mit zühten stuont er vür in,
daz er sich niender ruorte.
die helmbarten vuorte
Gansguoter unde sluog zwên sleg,
daz er vaelet alle weg
unde im den lîp verschêrtet niht.
diu âventiur in beiden giht,
daz ez dar umb geschach,
daz er daz gerne sach,
wie manhaft er waere;
wan dirre zouberaere
het in vil ungern erslagen,
er het in ê übertragen,
wan er was sîn geswîe.
Amurfinâ, sîn amîe,
des pfaffen swester tohter was:
dar umb er vor im genas.
dâ wider was sîn muome
Îgern diu bluome,
künec Artûses muoter:
die minnet aber Gansguoter,
die er mit viedeln erwarp,
dô Uterpandagrôn starp,
unde vuort sie ze Madarp.
Als disiu rede geschach,
Gâwein ze Gansguoter sprach:
„sît du mich hâst lâzen leben,
wer sol mir den zoum geben,
darumb ich bin komen her?“
„Gâwein, lieber vriunt,“ sprach er,
„des bring ich dich wol inne,
wie man den zoum gewinne,
ê uns noch kom mitter tac.
du muost ê slahen manegen slac
ze ors unde ûf der erde,
ê dir der zoum werde,
du solt dich wol gerehten:
du muost vil schier vehten
unde zwein lewen wilden:
ob sie mit zehen Schilden
zehen riter solden bestan,
ine möht wol missegân;
du solt aber vor ezzen. “
sprach Gawein, der vermezzen:
„ich wil vehten zehant!
nû schaff mir umb îsengwant:
des bedarf ich, daz weistu wol.“
er sprach: „des ist daz hûs vol,
des gewinn ich vil unde genuoc.“
ze hant er dâ vür in truoc
wol zehen riter sarwât
dar ûz er in welen bat
swaz im dar under behaget,
wan er sach in unverzaget,
Gawein im genade saget.
Dô Gawein sah, der vremde gast,
daz im nihtes gebrast,
wart er wol sam ein riter gar.
Gansguoter truoc im selbe dar
aht Schilde, vest unde starc,
unde hiez in gewar unde karc
wider sie an dem strîte sîn.
ein glavîen gar staehlîn
staht er zuo dem Schilde hin:
daz tete er ûf sölhen sin,
ob im sîn swert geswiche,
daz er dâ mit ze stiche
stüend unde vaehte,
unz er im einz bedaehte.
dô er daz alles getet,
er gienc von im sâ ze stet
z’einr gruop, dâ er die lewen vant:
ir einen er snelle abe hant
unde zoch in mit im her vür
dar Gawein vor der tür
in der strâz stuont unde beit.
der lewe sölhe tobheit
unde sölch hochvart begie,
dô er in ûz der hant lie,
unde er den riter ersach:
die erd er zart unde brach
unde began sich allen riuhen.
Gawein wolt sîn niht schiuhen
unde began starc an in treten.
vor zorn nuoc er die keten
unde sluoc sich selb mit dem zagel.
er lief an in vil behagel,
daz er dâ nie widerwant
unde zart im gar von der hant
den schilt mit zorn sâ ze hant.
Gawein wart vil starc zorn,
daz er den schilt het verlorn;
ein andern er vil snelle nam.
an disen lewen vreissam
lief er mit dem swerte sa
unde sluoc im einen slac dâ,
daz er die keten schriet enzwei,
dâ von er lut unde erschrei
in eislicher stimme,
er lief an in mit grimme,
als er waer ein wilder hagel,
unde sluoc in vorn mit dem zagel
ûf den schilt, daz er gar zerbrast.
ein andern nam aber der gast
unde kêrt aber wider an in.
der lewe zart im den schilt hin
von der hant, daz er gar zerstoup,
dâ wider im Gâwein zekloup
daz houbt unz ûf den giel,
daz er dâ von tôter viel,
wan diu wund im zem herzen gienc.
den andern lewen dâr lie
Gansguoter an sîne stat,
wan sîn her Gâwein bat.
als der lewe dâr lâzen wart,
er begie michel hochvart
mit limmen unde mit grüwen,
mit schrîen unde mit krouwen,
dâr den lewen sach tôten,
diu ougen begunden rôten
in dem houbt sam ein viure,
mit zorn der ungehiure
an Gâwein an der stat spranc
unde nam im gar sunder danc
den schilt, den er ze scherm bôt
unde tete im sô grôze nôt,
daz er wânt wesen tôt.
Sîn andern schilt er gevienc,
den er vür ze wer hienc
unde bôt in dem lewen dar:
des nam er vil wol war
unde lief an in vil schier;
aber verlôs von dem tier
den dritten schilt her Gâwein.
nû was dâ niht dann der ein.
den nam er vur die hant,
der lewe im über Schildes rant
den halsperc vorn ab zart.
Gâwein in niht mê spart,
wan sîn was grôziu zît:
under in endet er den strît
unde stach in zem herzen in,
daz er viel tôter hin.
als er den lewen het erslagen,
er bat Gansguoter sagen,
wer im geb den zoum,
er sprach: „ez ist noch ein troum,
dâ mit du umb gegangen bist,
du sihest ê in kurzer vrist
daz bluot tief bî dir sweben,
ê dir der zoum werd gegeben,
wan wiltu mir gelouben?
sô gân wir ûf die louben
unde izz dâ ein lützel ê,
daz dir dîn kraft iht zergê,
wan dir sîn schier durft geschiht.“
des enwolt er im volgen niht,
dô wîst er in mit im dan
in ein kamer wol getân,
dar inne ein wunder riter lac,
der het einen tiefen slac
durch den lîp gên dem herzen
unde was mit dem smerzen
manegen tac alsô gelegen,
daz sîn nieman wolte pflegen.
unde sag iu, wan diu rede was,
daz er der wunden niht genas:
ez was ein sölich gwonheit,
sô im ein riter gereit,
der dâr nâch âventiur kam
unde riterschaft wider in genam,
ob er den mocht getwingen.
der mocht mit niht gedingen
wan mit dem houbte ein:
(ander sicherung dehein
nam er;) daz sluoc er im abe,
den lîp enpfalh er dem grabe,
unde stact ez an ein zinne.
ob er aber an der unminne
wart von ir deheinem wunt,
sôn wart er niemer gesunt,
unz im ein ander kom dar:
sô wart er sô gesunt gar,
daz im ein âder niendert swar.
Alsô Gâwein in die kamer gienc,
der riter in vroelîch enphienc
unde wart sâ zehant heil,
er sprach: „vil rîcher saelden teil
hât mir noch Heil behalten:
ich sol mit vröuden alten,
daz ir mir her komen sît.
ir müezent mit mir einen strît
vehten, des enist niht rât,
wan ez hie alsô stât.“
des was im Gâwein bereit,
zwei ors grôzer behendecheit
brâht in Gansguoter dar,
dâ Beuhardes was worden gar:
darûf sie gesâzen.
der schilt sie niht vergâzen,
die wurden ze halse gehangen,
mit zwein spern lângen
sie sich understâchen
alsô, daz sie zebrâchen
zingel unde satelbogen
unde kômen beide zuo der erde
[gevlogen.
ûf sprungen sie beide
unde vuorten von der scheide
diu swert mit glîchem muot:
dô muost von dem bluot
der stâl werden missevar.
sie hiewen von den renden gar
unz an die hant die Schilde;
sie warn beide milde
ze borgen unde ze gelten.
si entwalten vil selten,
sô wuogen sie die sleg,
unde suochten sich alleweg
von morgens unz an mitten tag:
dô galt ez gar mit einem slag
Gawein, den er dem rîter sluoc,
daz er in ze der erde truoc
unde het des strites genuoc.
Den helm er im abe bant,
unde die coiphen unde daz îsengwant,
unde sluoc im abe daz houbt,
als er in des betoubt,
er gap ez dem zouberaer:
dâ stuont ein zinne laer,
dâ stact ez Gansguoter an.
sie giengen vroelîchen dan
mit einander ûf ein palas,
dâ er des nachtes gelegen was,
unde entwafent sich an der stat.
Gawein in aber bat
umb den zoum, als er ê tete.
Gansguoter sprach: „disiu bet,
diu ist mit alle verlorn,
du muost ê verre baz bekorn
wie übel ez ze gwinnen sî.
ich hân noch hie nâhen bî
zwên dracken, die sint eislîch
unde sint des alters gelîch
unde sint sô ungehiur,
daz sie daz wilde viur
werfen ûz den backen:
mit disen zwein dracken,
Gawein, muost vehten ê;
von den geschiht dir alsô wê.
unde wil dir vur wâr sagen,
du muost zuo dem strîte tragen
ein wol veste sarwât
wan ez dir angstlîchen stât;
der gwinne ich dir hinne vil,
ob du mit in vehten wil.
ez ist aber dir ein swaeres spil.“
Gawein sprach: „her vriunt mîn,
unde solden sie nû wirser sîn
dan der tievel in der helle,
ich muoz ir geselle
nû wesen an dem strîte.
ein sarwât vil wîte
dic, dar under veste,
diu hinne sî diu beste,
die bring mir zehant her
wan ich ouch des selben ger.“
Gansguoter in der rede wert:
harnasch, schilt unde swert
brâht er im vil snelle dar,
daz vest was unde gewar,
dar m sich Gâwein gart;
als schier er bereit wart
in die vil liehten ringe.
„vriunt,“ sprach er, „nû bringe
der dracken ein ûf den rinc,
daz ich ditz teidinc
mit im snelle volende,
ê ich daz zît swende,
daz ich schier wider lende.“
Gansguoter brâht dar den wurm,
dô huop sich under in ein sturm,
als er ûf den rinc spranc,
Gâwein vast gên im dranc
unde bôt ze wer sînen schilt,
der wurm in dem ringe spilt
mit dem zagel vil manegen wîse:
dar under was Gâwein wîse
unde satzt sich nuo ze wer,
ob er im kaem in sîn gewer,
daz er in mocht gewinnen:
des lâget er mit sinnen.
als er des vil getreip,
sîn zagel er zesamen scheip
unde lief an Gâwein mit zorn-
mit einem eislichen horn
daz er obe an dem houbet truoc:
durch sîn schilt er ez sluoc,
daz ez an dem lîp wider want.
dem wurm sluoc er zehant
daz horn von dem houbet,
daz er dâ von betoubet
vor im sîgen began,
unde im der tôt an gewan
den lîp von der wunden,
dô er was überwunden
er bat im dar zuo lâzen
den serpant verwâzen,
der dises tievels bruoder was:
der was grüen sam ein gras
ûzen an der hiut decke.
dar inne rôte vlecke
von dicken, breiten squâmen,
die sich wol vürnâmen.
als er in ûf den rinc liez,
ûf Gâwein er mit zorn stiez
unde wolt in hân zerbrochen:
dâ mit wolt er gerochen
haben sîn nôtgesellen.
er wolt in nider vellen
mit dem zagel: dô vie er in,
(daz wart zehant sîn ungewin)
den sluoc er im sûber abe):
swie er waer sam ein nabe.
den schaden er vil snelle rach:
daz viur im ûz dem giel brach,
daz blies er dar unde brant
den schilt im gar von der hant,
daz er mit alle verswant.
Als er gestuont des Schildes blôz,
nû wart sîn arbeit grôz,
wan der wurm an in vaht
unde het in allen sô bedaht
mit sô ungevüegem viure,
daz er dehein stiure
vür wâr des lîbes triwet haben,
er muost sîn antlütz graben
under sîn arm von dem smack,
den der eitrige drack
an in mit dem viur warf,
dar zuo wârn alsô scharf
sîne klâ, daz er dâ zart
- swâ im sîn iemer state wart -
von im die starke sarwât
reht sam ez waer ein broedez blat.
dar under vorht er den tôt,
wan der drach tete im grôze nôt.
des muoste er sich wâgen.
Gâwein begunde des lâgen,
daz er ine ungewarnet vant.
er bôt im die linke hant,
die wolt der drach hân verslunden:
dô sluoc im Gâwein ein wunden
durch des halses kragen,
diu ine ze der erden muoste tragen
tôt, wan er was erslagen.
Von disem boesen wâze
wîst ine von dan ah der strâze
Gansguoter ûf einen sal,
darob hôrte er gar grôzen schal,
anders denn daz er nieman sach:
des wunderte in, daz er sprach
ze Gansguoter, waz daz waere?
er sprach: „du solt die maere
gar volliclîchen wizzen,
ê du noch sîst enbizzen:
ditz sint al die meide,
die du von irem grôzem leide
al zît biz her hâst erlôst,
unde habent noch zuo dir grôzen trôst,
wan du ir aller hêrre bist:
ir vrouwe dîn amîe ist,
Amurfinâ diu schône,
die dir vrouw Minne ze lône
gap ze torriure,
dô du die âventiure
suochtest zuo der Serren
sie vorhten, dir gewerren
die lewen unde die wurme.
nû du aber disem sturme
sô vur hâst gekêret
des hât sich gemêret
dâ von ir vröude deste baz,
diu vor was blouwec unde laz;
sie hâten angst umbe dich:
darüber vröuwen sie sich,
unde wil dir mê sagen:
daz tier daz du hâst erslagen,
unde der rittet-, der mit dir streit,
daz mac dir wol wesen leit,
wan ez gehoert dir allez an;
den schaden hâstu dir getân
umb niht durch dîn geswîen.
Amurfinê, dîner amîen,
ist sie swester, daz gloube mir,
durch die du solhen schaden dir
hâst getân, daz weiz ich wol,
wan ir ouch der zoume sol.
sie heizt Sgoydamûr diu meit.
du hâst aber dâ mit bejeit
sô rehten loblîchen prîs,
daz ez dich in deheine wîs
an dem schaden gar wenic riwen mac:
daz heil an dînem gewerbe lac,
ditz wirt dîner vröuden tac.
Ich sage dir von Sgoydamuor
diu nâch dir ze hove vuor,
unde Amurfinâm, dîner amîen,
unde von ir muoter Ansgîen,
diu was mîn swester vür wâr;
diu sie beide gebâr,
die hiez man von Îlern,
künec Artûses muoter, Îgern,
diu vuor mit mir von Karidol,
- daz wizzent alle liute wol -,
die vuorte ich gein Madarp,
dô Utpandagrôn starp.
Gâwein, der selb bin ich!
du solt gar eben merken mich
unde solt dîn muome gesehen,
mir möhte iemer sîn geschehen
kein liebe, daz mir waere
ein sô gar süeze maere,
sô daz ich dich gesehen hân.
du solt ouch nust verliesen dran;
ich wil dir ein gâbe geben,
dâ von du sicherlîchen leben
mahst die wîle du sie hâst
ob du ez niht under wegen lâst.
du komest ze Schastel Mervillôs,
wan dîn muoter ist vröuden lôs
umb dich gewesen lânge
mit kumbers getwange,
ich sagen dir, waz diu gâbe ist:
- ob du dir selbs sô getriwe bist,
daz du sie dâ wilt nemen,
sô mac dich sîn wol gezemen -;
ez ist ein rîchiu sarwât,
der diu werlt kein sô guot hât,
unde swes ein rîter bedarf,
unde ein swert alsô scharf,
daz sîn eck niht vermîdet
unde herten stahel snîdet
baz dan daz weiche blî.
kum dar, ob ez dir liep sî:
ez ist vil nâhe hie bî.“
Diu rede behagte Gâwein wol.
er hât sie niht gereit vol,
biz daz daz getwerc zuo gienc,
daz in zuo dem êrsten enpfienc,
unde sprach: „Gâwein, diu vrouwe mîn,
diu beitet in der kamern dîn,
dîn amîe Amurfinâ.“
als nam ine Gansguoter dâ
unde tete im guot kleider an.
er vuorte ine durch den sal hin dan
manic kamer unde gadem.
dâ horte er einen starken kradem
von rîchem gesinde;
darunder horte er linde
megde reden unde singen
unde groze vröude volbringen:
daz began im sêre wol behagen
unde bat im Gansguoter sagen,
waz solich vröude bediute
unde sô gar süeze liute.
under diu was er dar komen,
dâ er die vröude hât vernomen
von der rîchen massenîe,
dâ Amurfinâ, sîne amîe,
in einem kostlîchen palas saz,
als sie wolte haben gâz,
wan daz sie Gâweins beit
unde was sîner zuokunft gemeit,
als nû Gâwein in den palas trat,
sie wîchent alle von ir stat
zesamen unde swigen.
Amurfinâ von dem gedigen
gienc gein im unde kuste in:
alsô sancte sich in sînen sin
vrouw Minne, biz daz er sie erkant.
daz gesinde sâ in allez nant
unde enpfienc ine mit êren.
als muoste sich vröude mêren,
als denn die liebe wol kan gelêren.
Grôz vröude in dem hûse wart,
den vor der wec was verspart
von den zwein eiterdracken,
die in iren kinnebacken
die liute alle verslunden,
die sie ûf den strâzen vunden:
des lâgen sie vor ine verstoln
under der erde in den holn
unde getorsten niergent her ûz komen,
als sie nû daz hâten vernomen.
daz sie Gâwein hât erslagen,
des begunden sie gote gnâde sagen,
die rede süllen wir lâzen!
alsô bald sie gesâzen,
Gâwein in allen sagt,
sô bald ez am andern morgen tagt,
daz sie alle waeren bereit,
wol geriten unde wol gekleit:
er wolte sîn vriundin
ze sînem oeheim hin
vüeren, daz müeste sîn.
als nû der tac sînen schîn
erzeigte des morgens vruo,
sie wâren alle bereit dar zuo
wol gekleit unde wol geriten,
der rîter kleider wâren gesniten
ie von zwein pfellen.
mit zwênzic sîner gesellen
unde mit Zwelf meiden,
die er wol schuof kleiden,
schiet er von dannen unde Amurfinâ.
die andern liez er aldâ,
daz sie in dem hûse waeren,
daz enwolt er niht laeren.
den zoum er an den mûle nam
unde die schoene Amurfinam
unde Zwelf soumaere,
die vor die kameraere
ûf dem wege hin triben,
niht lenger sie dâ bliben,
gein Karidol sie strîchen,
sô daz sie nie entwichen
den rossen von iren rücken,
biz sie kâmen über die brücken.
waz sich mohte getragen,
waz sol ich mê dâ von sagen?
gein Karidol kâmen sie in drîen tagen.
Schôn wurden sie enpfangen:
gein ine kam gegangen.
als diu maere kâmen dar,
Artûs unde daz gesinde gar
über die brücke an dem burcgraben.
Ginovêr hât sich ouch erhaben
dâ mit maneger meide,
daz der süezen ougenweide
die von ir schoene kam,
vil maneger rîter zam:
daz manic herze enzunde.
nû kam an der stunde
Gâwein an die brücke geriten,
dâ man sîn hete vor gebiten,
mit sîner vriundinne.
mit grôzer minne
wurden sie enpfangen dô.
nû wart Sgoydamûr vrô,
dô sie an dem mûle gesach
den zoum, unde gewan ungemach,
dô sie ir swester hât ersehen,
unde wunderte, wie ez waere geschehen,
daz sie dar kumen waere.
sie enweste niht der maere,
wie ez waere ergangen vor.
sie kêrten gegen dem bürgetor
mit vröude, diu was rîch,
ie zwên unde zwên gelîch,
under rittern unde vrouwen.
dâ mohte man wol schouwen,
wie tugent dâ het gehouwen.
Der antvanc was êrsam.
Ginovêr nam Amurfinam
unde ir massenîe
durch gemaches bankeme
unde ir swester Sgoydamuor.
in wol hêrlîcher vuor
hiez sie ir dâ beider pflegen
unde liez des mâles underwegen,
daz sie niht ze tisch saz:
wan sie kund ir pflegen baz.
denn ieman dâ kunde.
der rede ir wol gunde,
Artûs, durch hern Gâwein.
nâch ezzen bat her Îwein
Gâwein sagen diu maere,
wie diu âventiure waere,
dâ mit er den zoum wider gewan,
als er in sagen began
sô manegerhand vreise
ûf dem hûse unde an der reise,
sie lobten got vil tiure,
daz er die âventiure
sô wol het überwunden
mit sînen vrischen wunden.
dô er ez allez geseit,
nieman karte ez in ein zagheit
hern Key, dô er wider kêrt,
swie man in vor hin unêrt.
als sie den zoum sâhen,
ûf ir triwen sie des jâhen,
ine dürfte darumb nieman versmâhen.
Als sie die rede volendten,
er bat den künec senden
nâch Ginovêr der künegîn,
daz sie kaeme dâ ze in
unde die vrouwen mit ir naeme,
der sie mit ir gezaeme,
unde dise swestern beide
unde ouch ir beider meide,
unde besamelent die rîter überal,
daz sie kaemen ûf den sal.
dâ hin kâment sie mit rîcher schar,
Ginovêr unde die rîter gar.
als sie nû alle nider gesâzen
unde ieglîchem wart gelâzen
ûf dem sale ein stat,
Gâwein sie alle swîgen bat:
er sprach: „ir wizzent al wol,
mit hulden ich ez sprechen sol,
daz mîn liebiu juncvrouw,
der ich aller gnâden getrouw,
die nam mich ze einem kempfen hie.
ir wizzent ouch alle wol, wie:
ûf ire minne unde ûf iren lîp,
daz sie solt wesen mîn wîp,
unde swaz ich tuon wolde
von ir, daz ich daz tuon solde,
ob ich sô wol gevaehte,
daz ich ir den zoum braehte,
den ich ir nû hân brâht her.
nû begere ich, daz sie mich gewer
unde iren lîp in mîne ger
gar setze âne wer,
ob sie mir der rede giht.“
sie antwurte: „ich lougen sîn niht:
mîn lîp, der sol iwer sîn!“
„nû hoerent, hûsgenôz mîn,
unde her künec ouch, mîn hêrre,
daz ez mir iht gewerre,
ob sie wolte wider wenken
unde mich hie nâch beschrenken:
sie hât daz selb gejehen,
diu gelübde sî alsô geschehen;
ir süllent mit mir dar zuo sehen.
Vrouwe, nement iwern zoum hin,
des ich iu willec bin,
unde tuont, als ir hâbent verheizen mir.“
sie antwurte: „hêrre, unde wellent ir
mich minnen, daz lob ich,
des bin ich vrô unde ergib mich,
her, hânt ir iuch des bedâht
vur wen ir ine habent brâht,
dâ volge ich iu gerne an,
ist er nû ein geborner man.
ich wil iu doch vor sagen:
ir süllent mich niht geben einem zagen,
wan keins mac ich genemen;
er müge denn mînen êren gezemen,
sô lâzent mich mîn strâze varn.“
„die hete wil ich bewarn,“
sprach er, „unde enden den strît,
her künec, die wîle ir nû hie sît
des lândes rihtaere,
unde wir beide sîn klagaere
sô sint wir mit dirre rede vür iuch
[komen,
als ir denn von uns beiden habent
[vernomen:
sô rihtent hie dise klage,
ir süllent wol nâch unser sage
einer urteil vrâgen:
des lâzent iuch niht betrâgen,
die wîle sie sich der rede bekant hât,
als ez nâch dem rehten stât.“
nû wart dâ ervunden
mit rehten urkunden,
die wîle sie sich im hât ergeben,
sô solde sie ouch sîns willen leben:
diu rede waere gar eben.
Die rede wart gevolget dâ.
nû rief er Gasoein sâ
unde Sgoydamûr ze im dar,
unde sagte in die rede gar,
wie ez umb ir swester ergienc,
mit der hend er sie gevienc
unde sprach: „lieber geselle,
ob sie ez selber welle,
sô bevilhe ich dir dise meit
ze einer solhen staetekeit,
diu niemer zergê,
unde ze reht ze dîner ê,
unde gib dir ze ir ein lânt,
dâ du hêrre über werdest genant:
dâ stêt ein kastel innen,
daz daz ieman müge gewinnen,
des bedarftu niht sorgen.
vrouwe, iu sî ouch niht verborgen,
daz er wol ist künegs genôz.
er heizt Gasoein de Dragôz:
dâ treit er die krône.“
sie sprach mit zühten schône:
„hêrre, sîn minne ich gern wil.
iwer tugend erkenne ich sô vil,
dar an ir iuch habent gevlizzen,
daz ir mit iwerm wizzen
vil ungern mich verstiezet.
waz ir mich tuon hiezet,
dâ wil ich niemer wider sîn.“
Ginovêr gap ein vingerlîn
Gasoein ze minne pfant,
daz stiez er ir an die hant,
unde kuste sie ungemant.
Nû wart dâ ein hôchzît grôz
- wan êr was dâ ein hûsgenôz -
von den zwein brûtlouften.
grôz êre sie dâ kouften
mit gâbe an varnder diet:
swaz ir von dem hove schiet
die wâren sô wol berâten,
daz sie des niht wandel hâten
von silber noch von gold:
swaz sîn ieman nemen wold,
daz gap man dar ungewegen.
dâ zwischen hiez Ginovêr pflegen
der geste mit grôzen êren:
daz endorfte sie nieman lêren.
sie kunde sîn sô vil,
daz sie allen vrouwen daz zil
ze den zîten mit miltekeit brach;
wan swem ir helfe durfte geschach,
der wart berâten sô ze hant,
daz alle sîn armuot verswant.
Artûs daz selb tete.
entweder tete er ez von ir bet
oder sie durch die sîne,
daz sie in zwischelem schîne
beide truogent sô glîchen muot;
denn von wem uns kumt allez guot,
von dannan kom ine ouch beiden daz.
wöllent ir ez noch wizzen baz?
daz was von wîbes güete:
diu kan der manne gemüete,
zuo allen vröuden kêren
unde alle tugent mêren
unde biutet solche grüeze,
dâ von ein eiter süeze
würd, swie bitter ez waere.
ez ist mir noch ein maere,
unde weiz doch die wârheit.
ez ist mir niht geseit:
ich hân ez bevunden,
wan ich trage noch die wunden
ungeheilet, sie ist aber gebunden.
Hie muoz ich lâzen blîben
die rede von den wîben,
der mich noch wol gezaeme,
ob ez mir niht naeme
die zît unde die tage,
unde daz ez mîn senende klage
mêret dar under.
unde ist daz niht wunder.
wan swer sîn leit an siht,
dâ von im ie wirser geschiht.
alsô ist mir. als ich
ze wîbes lop setze mich,
unde ich gedenke dar an,
wie wîbes güete manegen man
berâten hât, den ich weiz,
der sich ires lobs nie gevleiz:
daz derret mîner vröuden kern,
unde wil sîn doch niht enbern,
ich müez ine wol sprechen,
hie wil ich ez ab brechen
unde von der hôchzît sagen:
diu werte ze vünfzehen tagen
mit kostbaerer rîcheit.
An ein strâze kêrte er dô diu schoene was unde sleht: dâ begegente im ein guot kneht, der Gâwein  in sîn hûs bat. von dem wege einen smalen pfat sie beide mit einander riten, unde sie ouch niht lenger bîten, wan ez dem imbîz nahe was unde diu sunne nâhen jas. des îleten sie deste baz, wan diu ros wurden balde naz: von dem sweiz daz geschach, der von hitze von in brach. Gâwein  schier ein hûs ersach.
Der rîter vuorte ine ûf daz hûs, daz was geheizen Amontsüs, wan ez ûf einem berge lac. dirre rîter, der sîn pflac, als uns sagt diu maere, der was dâ burgaere von vrouw Saelden unde niht von im. er was geheizen Aanzim unde was ze ros ein rîter guot. beidiu guot unde muot want er nâch êren an,
daran er ie mê gewan, dan er dar an verlüre: wan im was Saelden türe alle wege entslozzen. ouch was er unverdrozzen: er kund mit êren zeren, swaz sie mocht ûf ine geweren. ez was ouch sîn gesinde dar an niht zuo swinde: ez volgete sînem willen mit. vil staeten wirtlîchen sit erzeigete er an Gâwein . sie hâten under ine zwein des tages kurzwîle vil. niht mê ich hie entweln wil, wan ich hân noch vil ze sagen, als ez morgens begund tagen, Gâwein  urloup nam. dô geleitet ine vil êrsam Aanzim gein einem wald unde hiez ine vil bald dar durch rîten vür sich nâch der hant den rehten strich, dar nâch er im gebôt swaz kumbers unde nôt
er hinder im venaeme, swie hart ez widerzaeme, daz er des niht erkaeme.
Dâr zuo er im noch mê seit, swaz im hinden nâch jeit, daz er des wênic naeme wâr: ez möhte im niht umb ein hâr geschaden noch gewerren; unde solt sich niht verwerten mit keinerhand ritterschaft: der würd im dâ überkraft in dem wald geboten an; ouch durch wîp unde man kein wîle blîbe underwegen. hie mit gap er im den segen. dô er ez im allez erzalt, dô reit Gâwein  in den walt unde liez ine wider rîten. er wolt ouch niht bîten lenger an der selben stat. ze der rehten hant ûf einen pfat, als ine Aanzim hiez, ze sneller reise er sich liez unde îlete gering nâch dem pfad. dô wuohs hinder im ein schad: mit vil grôzem schall sich ergap gar ze vall der walt unde began bresten, von stemmen unde von esten uobete sich ein grôzer schal, nû began der walt über al nider vallen vil dicke; dar zwischen kâmen blicke von einem starken schûre,
der was alsô sûre, daz er sneit unde brant beidiu holz unde steinwant, swaz er des vor im vant.
Ein geschraej kam nâch dem hagel, daz Gâwein  vil wassen zagel erzeigte noch unde bôt, wan er in vil grôze nôt dâ von gar balde geviel.
 von natûre der regen wiel unde brant sô ungehiure, als ob er von starkem viure mit vlîze waere erwellet. dar zuo hât sich gesellet ein gevelle von steinen, von grôzen unde kleinen, die gluoten sô ûz der aht, daz sie hart bedaht diu vlamme, daz sie wâren durchsihtic unde bâren einen sô grôzen liehten schîn als ein masse îsenîn, diu ûz der esse wirt gezogen, man was ouch des unbetrogen: sî enbranten, als daz viure tuot. hete daz Glück in niht behuot, er möhte dâ wol sîn belîben. dô dise vreise wart vertriben, dô began ez sêre snien: dem was, als von blîen die vlocken alle waeren, unde begunden in hart swaeren, swâ sie in an ruorten, sie zerbliweten unde zervuorten
sînen harnasch unde den lîp gar, daz er im vil hart swar: doch nam er es wênic wâr.
Von dem pfad kam er nieht. von starker brunst ein lieht began sich dar nâch ougen. dar nâch sunder lougen hôrt er nâch im ein geschrei: „rîter, haltent ûz! stechent enzwei wider einen rîter iwer sper, die wîle ir durch Âventiure her kumet an ditz ende! rîter ellende, vliehent niht sô sêre! durch ritterlîche êre haltent wider! iu ist ze gâch. jâ, jeit iu ein rîter nâch, der iuch tjost wolte wern. ob ir durch vrouwen ie mit spern keiner manheit begunnet, oder ie vröude gewunnet von reines wibes lîbe, unde ob iu von wîbe iemer guot sol geschehen: daz lâzent an dirre stat sehen, sô wil ich iu prîses jehen.“
Gâwein  reit im alles vor;
Ouch jagte er im nâch ûf der spor,
biz er ine dâ erreit,
unde manete in sîner manheit,
daz er ine tjostiur gewert.
under diu, dô er des begert
unde ine des mit vlîze bat,
den wait gein im ûf den pfat
reit den wec ein schoeniu magt,
diu sêre weinte unde klagt,
unde was zerrizzen ir gewant.
ein houbet vuort sie in der hant
eins ritters, der was erslagen.
daz begund sie Gâwein  klagen
mit wol jaemerlîcher klage.
sie sprach: „Gâwein , daz ich sage,
des lâzent iuch erbarmen
unde rechent den rîter armen,
des houbet ich hie vüere,
obe iu vröude ie geswüere
kein Sicherheit von wîben
unde lâzent mich niht belîben
durch got ungerochen.
an im ist zerbrochen
ritters reht unde triwe:
dâ von ist mîn riwe,
ich enwerd gerochen niwe.
Her Gâwein , lâzent schînen an disen sorgen mînen, daz ie an iu vunden ist. swer rât unde helf genist an iu versuochen kunde, wie wol von iwerm gunde dem von manheit geschach, wan wîbes leit ie zerbrach iwer vröude, biz ez gerochen wart, nû ensî mir niht vor verspart iwer helfe, diu manegen hât berâten, unde gnâden rât. dirre rîter was mîn amîs unde hât den hoechsten prîs, den ie kein rîter getruoc, darumb ine dirre zage sluoc, der von im begerte ritterschaft. er tete ez aber âne kraft, wan er under diu slief, dô er über ine lief unde sluoc im daz houbt ab, daz ich hie vor iuch hab: darumb ist mîn ungehab.“
Als sie nû dise rede gesprach, der hagel von dem walde brach, als er vor hât getân, nû lac im der rîter an mit vlêhen unde mit schelten; ouch gesweic sie des selten, daz er den rîter reche, sô bat der rîter, daz er steche durch ritterlîche êre; sô klagte sie vil sêre unde schalt sîn manheit, dô er ine beiden verseit den strît, als Aanzim vor dem wald het geboten im, unde reit ine vor ûf dem wege. er kunde aber ûz ir pflege deheinen wîs entrinnen, noch kein gnâde gewinnen von sînem schelten unde ir klage, wan sie beide ûf ine ze slage rîten unde riefen: „zage!“
Dar nâch erhuop sich ein [windesbrût, die gap ein sollich lût von donern unde von winden, daz Gâwein  began swinden sîn gehoerde von den ôren, unde began ine betôren sô hart ditz ungemach, daz er weder hôrte noch sach. dâ von der rîter unde diu meit, den er den strît het verseit, dâ zwischen verswunden. dar nâch vil schier begunden die winde alle geligen, unde was ein vinstere gestigen gein den wolken vür die sunne,
unde was ie doch sô dünne, daz man den tac mit vollen kôs. nû kam ein wîp vröudelôs  gein im ûf dem wege geriten, diu grôz klage hât erliten umb ein kint, daz was kleine: daz was mit einem zeine geschozzen durch sîn herze. ides selben kindes smerze tete dirre vrouwen wê, des rief sie lûte unde schrê:
„owê mir, liebez kint, owê!“
Vil hart jâmerec was ir wuof. nû hôrte er aber einen ruof, nâch im: „rîtter, kêre wider! unser einer sol geligen nider, wie sêre ir gâhent von mir. ob ir wellent, sô süllent ir durch swachen muot niht verzagen unde ritterschaft niht versagen durch aller rîter wirdekeit! jâ, bin ich sîn vil bereit, unde geturret ir mich bestên: hie ist nieman wan wir zwên. haltent unde vliehent niht! ob iu diu êre geschiht, daz ir mir gesiget an, sô sît ir ein saelic man unde werdent dâ von wert, nû lâzent mich werden gewert durch aller vrouwen minne nâch verlust oder nâch gewinne. Gâwein , unervorhter degen, lâzet hie niht underwegen, daz man ie an iu vant. sît aller manheit gemant, daz ich sô iht scheide hin,
die wîle ich her komen bin ûf sollîch âventiure gewin.“
Mit der rede began in der rîter [biten,
daz er mit im hete gestriten.
diu vrouwe daz kint vuorte,
an dem er den tôt spurte,
unde klagte im kumberlîche nôt
unde bat ine rechen den tôt,
den er an dem kinde saehe;
unde wie ez geschaehe,
daz begund sie im allez zeln.
nû solde er dâ niht entweln,
des streich er von ine beiden dan.
im volgeten nâch daz wîp unde der man
beidiu mit klage unde mit bet,
darumb er enweder tete
unde satzte sich vast ûf die slâ.
nû begunde daz weter aber sâ
alsô vor griwelîchen wüeten
unde steine, die glüeten,
vil dick nider vallen,
unde begund ein regen wallen
dar under vil nazzer,
unde begund sîn wazzer
brinnen vil sêre.
ze hant er niht mêre
weder daz wîp noch den rîter sach:
ich enweiz, wie ez geschach,
oder waz sie hinden ab brach.
Michel nôt unde ungemach leit er, wan er âne tac in disem grôzen weter reit. hinden nâch ein rîter jeit, der rief sô lûte: „rîter, halt!“ daz mit im der ganz walt in einer stimme erdôz. ouch was der rîter selp sô grôz,
daz nie rîter groezer wart. des weges er wênic spart, schier hât er ine erriten unde began ine mit vlîz biten, daz er im tjostiure ûf reht âventiure durch ritters prîs iht verzig. ob im daz Heil an dem sig vil lîhte sô gewaege, daz er im obe laege. des würd er wol geêrt.
Gâwein  sich niht kêrt an ine, swaz er ine gebat, vür sich hin streich er den pfat, sô er iemer beste kund; ouch begap in kein stund der rîter, der in schunde.
Ditz began in swaeren. ein jâmer klagebaeren vernam er nâh bî im dâ gegen im her ûf der slâ, den er ouch vil schiere sach. gar hart grôz ungemach ein rîter unde ein getwerc leit umb ein wol schoene meit, die vuorten sie gebâret. ir tôt sie beswâret, daz wol an ir klage schein. als sie nû kâmen ze Gâwein , sie bâten ine mit triwen, daz er sich liez riwen dirre schoenen meide tôt unde alsô jaemerlîche nôt niht ungerochen liez, wan ez ine tuon hiez Amurfinâ, sîn vriundîn: ze der rede sô waer er in ze kempfen geben ûf gewin.
Vil dick sie ine nanten unde klegelîchen manten, daz er dar an niht verzagte. den rîter, der im nâch jagte, begunden sie im zeigen, unde bôten sich im vür eigen daz er ir kempf wamre wider alsô grôze swaere, die wîle er ine waere gegeben ze kempfen ir klagendem leben, wenn ez im verboten was, dô leiten sie nider ûf daz gras die magt von der bâre unde hâten über ir vür wâre eine sô jaemerlîche klage, daz, al die werlt! ein zage sie müeste hân gerochen: sô het im zerbrochen sîn vröud ir jaemerlîcher ruof. an Gâwein  er daz selb schuof, wan hin ze himel reicht ir wuof.
Ze dem jâmer der rîter schalt: wie dick er z’einem zagen zalt Gâwein , daz er niht envaht! des wart sîn kumber manic slaht unde manicveltic sîn gedanc, wan ine ietwederz twanc, ir klagen unde sîn schelten, er wolt ez ine gelten, waer ez im niht verboten ê. dar zuo tete im ditz wê: ob er daz solt brechen, daz diu magt gebôt rechen Amurfinâ, sîn amîe, ouch der künec unde diu massenîe ine ze kempfen dar geben het. swelhez er der übergêt,
daz möhte man ze arge zeln. doch müez er ir einez weln: daz kund er niht gewenden; er müez ez doch enden, wan ietwederz möhte ine sehenden.
Sie strîtent beidesamt ûf in; lobes verlust unde gewin an ir ieglîchem er niht verlôs, swelhez er im ûz den zwein erkôs, wan ez zwô tugende sint, die alles arges sint blint: daz ist manheit unde staete, unde sint doch beider raete beidenthalben sîn gelîch, sunder schand tugentlîch: swelher einez er verbar, daz was mit dem andern gar getân, dô er einz getet. manheit gevolget bet, unde ist doch staete dar an. ouch wil vol staete hân gebôt unde vriundes rât. umb manheit ez alsô stât, daz sie staetikeit niht mac enbern. ob er schon der bet wil gewern, sô ist der rât niht verlorn, wan einz dem andern ist geborn; wil er aber den rât behalten, dâ bî müez er doch walten staete unde manheit. nû sî er ze eintwederm bereit, wan im enwederz lop verseit.
Ir jâmer ine sô hart bewac, daz an dem râte nider lac diu staete unde wart verborgen, jâ enwolt er niht sorgen, swie er kaeme dâ von,
daz im der rîter sô gedon dâ tete unde der megde klage.
 ich enweiz, wie ez iu behage: er wolt mit im hân gestriten. dô kam den walt dorther geriten an der selben wîle eine magt mit île 5und rief ine alsô bald an:
„waz wellent ir tuon? lât stân, her Gâwein , ir üebent schaden, dâ mit zehant würd geladen künec Artûs, iwer oeheim,
 unde alle iwer vaterheim. wellent ir den rîter bestên, der kumber müeze von iu ergên, der von Parceväl geschach, daz er dâ niht ensprach!“
ez wârn geneigt beidiu sper, wan in was dâ. beiden ger ûf einander an der ritterschaft. nû getrûwete diu magt tugenthaft die tjost niht undervâhen,
durch daz sie sô nâhen ûf einander beide hielten unde sich in die schilte vielten, ê diu tjost waere ergangen, einen kolben vil lângen,
den sie in der hend vuorte, ze beiden henden sie ine burte unde sluoc an einen boum dâ mit ûf von dem stam wol einen schrit, daz er ûf die erde brast  reht als ein vûlez bast. dâ. von huop sich als ê ein schrâ unde ein kalter snê, der beidiu vrôrte unde brant. der rîter darunder verswant  unde diu bâre dâ mit ze hant.
Diu magt stuont bî im dâ. er satzte sich aber ûf ein slâ, wie grôz daz weter waere unde schein schadebaere, dar umb liez er ez niht. wan ein degen lîhte über siht ein vreise, diu klein ist, der groezer ê vil manic vrist hât gehabt unde erliten. niht verre sie beide rîten, biz sie vernâmen vor in vil nâhe durch den walt hin von rittern einen grôzen strît: den sâhen sie in kurzer zît,
sie wâren schier komen dar. als sie Gâweins wurden gewar, den strît sie al liezen unde besunder ine hiezen allen tjostiure geben,
 ob er lenger wolte leben: des enmöhte kein rât sîn. einer sprach: „er sluoc den vater mîn: daz sol ich an im rechen unde sol mit im stechen:  daz lâz ich mir niht brechen.“
Ein ander aber vür den sprach:
„sîn triwe er an mir brach: ich sol mit im strîten.“
„was sol ich denne bîten?“,
sprach ein ander dâ bî,
„er sluoc mîner brüeder drî: des hân ich ze im bezzer reht.“ „swie gar ir an mir überseht! daz ich bin sîn rehter geschol,
daz wizzent ir hêrren wol“, sprach ein ander aber sâ., sô sprach dirre: „wizent ir, wâ er mich vor einem jâr verriet,
dô ich von Britanje schiet? des waen ich bezzer reht hân.“
„sô hât er mir noch mê getân,“ sprach aber dô ir einer,
„iwer sol mit im keiner
vehten anders denne ich:
er hât sô swaerlîch gelestert mich
an mîner swester, die er beslief!“
einer vür den andern rief
unde sich gein im in den schilt swief.
Gâwein  hât gar manic gedanc. vür sie alle ir einer dranc ûf einem ros, daz was rôt. den rittern allen er gebôt, daz sie alle stille swigen. dêswâr, daz wart im niht verzigen: sie swigen alle still, er sprach: „nû sî der will iwer aller gemein, daz ich mit im alein strîte vür iuch alle, unde wil daz ez iu gevalle, wan ich reht hân dar zuo, unde schinet daz vür iuch alle nuo. des ist vil unlougen: er vüert vor iwern ougen mit im mîn amîen, die schoene Samanidîen! daz tuot er mir ze schanden, unde möhte ich daz geanden, daz vernaeme man in den lânden.“ Hie mit er den schilt begreif, vast trat er in die stegereif, daz sper er under die arme sluoc. Gâwein  die rede niht vertruoc, er wolt getân hân alsam. die magt ine von der rede nam unde liez ine niht strîten,
sie hiez ine vür sich rîten,
wie vil der rîter gedrôt
unde im verhiez den tôt
unde alles nâch hinden jeit.
sus reit Gâwein  unde diu meit
vür sich hin durch den grôzen walt,
unde daz sie im liez keinen gewalt
sînes muotes noch der kraft,
unde daz er ieman ritterschaft
dâ gaebe in dem tan,
diu im dâ wart geboten an,
ê denn sie beide kâmen von dan.
sô lâng rîten sie beide, biz sie ûf die heide kâmen ûz dem walde: dô muost wider umb balde diu juncvrouw kêren. mit zühten unde mit êren bevalch sie Gâwein  got unde sagt im, sie waere ein bot: sie hete vrouw Saelde gesant dar, daz er sicherlîche gar mit ir durch den walt rite, wan sie sîns herzen site an manheit bekand, die zagelîche schand mit alle ie verbâren unde ein gruntveste wâren tugent unde staete, unde daz er iht taete wider Aanzim, irs bruoder, rât: daz waere gewesen ein missetât unde ein solîch swaere, dâ von der hof zergangen waere. hie liez sie diu maere.
Under ine wart ein scheiden an der stât von ine beiden, ir ieglîchez kêrt sînen wec.
ein rîter, der hiez Gîgamec, den sach er vor im gâhen, wan im was komen nâhen ein rîter, der in hart jeit. er was iedoch niht verzeit, wan daz ez im alsô stuont: vil dick liute durch guot tuont, daz man ine vür arc zelt, ich sage iu, wâr umb dirre helt disen alsô sêre vlôch: dem rîter, der im nâch zôch, hete er sînen bruoder erslagen: dar umb began er ine jagen unde wolte ine erslagen hân; dô entweich er im von dan wan er wider ine het getân.
Der rîter, der den andern jeit, als mirz diu âventiure seit, der was Aamanz genant: dâ von was er niht bekant, wan im sîn getouften nam ein glîchniss gar benam, diu nâch Gâwein  schein: ine hiezen den andern Gâwein  alle, die ine kanten, von reht sie ine sô nanten, wan er im was vil gelîch, sîn manheit unde diu lîch, dâ von man sînen namen liez unde ine niwen alsô hiez als ich dâ vor gesagt hân. sît disiu rede was ergân, daz im Gîgamec den bruoder sluoc, solhen haz er im truoc umb den bruoder allen tac, daz er nâch sîns lîbes bejac ûf râche vleiz, als ich sag.
Des hât er in gevazzet vür. nû des wart ez sîn gevüer, daz er sîn verirret wart, dô er noch ûf der vart jagt mit vil grôzem zorn, im wider vuor ein rîter vorn, der ine niht verrer jagen lie, wan er ine bî dem zoume vie unde habte in, biz er sich verbarc. sie wâren beidesamt starc, künsterîch unde manhaft: dô muoste glîche ritterschaft sie scheiden under ine zwein: des wart ander rede kein under ine, wan daz sie sich schieden, des verwaen ich mich, daz sie daz tâten umb daz, daz ieglîcher deste baz sîn sper vertuon kund nâch sîn selbes gund wan beide ein muot schund.
Zedoêch was er genant, unde was ein maerer wîgant, an allen tugenden glîch ganz, der strîten soll mit Aamanz, der der ander Gâwein  was genamt. ine was vil gâch beiden samt: des wurdent ir spere schier vertân, unde behabt iedoch den sig an Aamanz an Zedoêch. die wal er im iedoch verlêch, als ez ritters reht ist, daz er im umb sîn genist dâ swüere ritters Sicherheit, dô wolte Zedoêch den eit Aamanzen bieten deheinen wîs durch den loblîchen prîs,
den er an im het bejagt. als er im daz widersagt, daz erzürnete den recken, unde began im endecken sîn houbet von der sarwât, unde was des kein rât, er muoste im Sicherung jehen, oder schier daz an sehen daz er daz houbt verlür. daz er im selbs der einz kür, diu zwei leite er im vür.
Nû wolt er Sicherung weder mit hant noch mit zung nie gebieten durch keine drô. bî dem hâre ergreif er in dô, wan er mocht sîn niht vertragen, unde wolt im hân abgeslagen daz houbt. nû kam Gâwein  geriten zuo disen zwein unde bat ine die rede lâzen. dô sprach er als ein zornic man, der im selbs getriwet wol:
„wellent ir mir den selben zol,
her rîter, vür ine geben,
sô wil ich ine lâzen leben;
oder geturrent ir mich vür ine bestên,
sô lâze ich ine aber gên
vrîlîchen, swâ er hin wil.
ir müezent aber daz selb spil
von mir haben an der hant
unde vür ine sîn mîn pfant:
sô wirt ez dar umb gewant“
„Des der man getar, des ist vil. der ez von muote tuon will, sprach Gâwein , „des geloubent mir! dêswâr, her rîter, die wîle aber ir mir an geboten habent den strît durch einen vil kleinen nît, den ich mit niht hân geholt, unde der rîter den kumber dolt unde erlôset von mir werden mac,
sô sol ich im disen tac ze sînem dienst bereit wesen, die wîle er dâ von mac genesen, mir geschehe, swaz nû müge. komt ez mir an die selben züge, dâ ez im was an komen, ê mir der lîp werd benomen, ich gib lu ê Sicherheit, mir waere aber sêre leit, waerez nâch dar an gereit.“
Er sprach: „dâ wider wil ich swe: daz ich mich niemer wil ernern mit Sicherung eide. ê wolt ich vor leide dankwillen tôt ligen, unde solden ir mir an gesigen, ê ich mich nerte dâ mit, daz ich iu nâch ritters sit iemer sicherunge swüere. swar ich iemer danne vüere, sô het man mich vür einen zagen: sô waere ich senfter erslagen, sô ich waere ungenaeme unde den liuten widerzaeme, denne ich sust waere. alsolhe göumaere die mügent ir wol belîben lâzen. ê ich würd deheines ritters man, ich wolt den tôt ê gewis hân.“
Hie mit erhuoben sie den strît, der von ine vil lânge zît wart gevohten mit eilen, von disen kampfgesellen möht ich iu grôz wunder sagen, wie von ine beiden wart geslagen ze ros unde ze vuoze, wan daz von unmuoze ich niht mac verenden, wan ich muoz mich wenden ûf die Âventiure vürbaz. war zuo töhte nû daz,
ob ich ir einen swachte
unde den andern vrum machte
von spaehen Worten mit sage?
entweder dûhte mich sîn ein zage
nâch der maere urkund,
wan daz vrouw Saelde gund
hern Gâwein  des siges dâ.
hie mit ich den strît lâ:
mîn muot, der stêt anderswâ.
Dô im nû Gâwein  an gesigt, als man ze ritterschefte pfligt, er begerte sicherung an in, wan solher âventiure gewin was im lieber dan der tôt. Aamanz im niene bôt wan die bet mit staete, daz er im den tôt taete: er wolt im keinen eit geben, unde swie gerne er ine liez leben, sô wolt er doch genesen niht. zuo der rede kam von geschiht Gîgamec unde bat, daz er im an sîner stat Aamanz hieze swern, unde begund vast an ine wem darumb vlêhe unde bet.
Zedoêch daz selbe tete, unde buten im ir manschaft; vil grôzer âventiure kraft dar zuo sie im zeigten: dâ mit sie ine geneigten nâch irem willen vil gar. er enweste niht umb ein hâr, waz im hin zuo nû gewar.
Het er den nît gewest, der beidenthalp sô vest was nâch des andern tôt, er hete in solhe nôt in deheine wîse niht geselt. ze manne enpfienc sie der helt, ê er von dannen wolt scheiden,
er liez ine dâ beiden disen degen überwunden, sô daz sie ine gesunden ze lând rîten liezen unde niwan hiezen sweren ritters Sicherheit, mit dirre red er von dannen reit gein der âventiure sînen wec. Zedoêch unde Gîgamec er hie bî dem rîter lie. von Gâwein  lâz ich ez hie unde sage, wie dise gevuoren: die triwe, die sie swuoren, die liezen sie underwegen unde brâchen sie an disem degen: des veile sie der gotes segen!
Daz houbt sluogen sie im ab. nû was ez nâhe bî der hab, dâ Artûs sîns gejegdes pflac, unde was diu zît unde der tac an den andern tac gevallen, daz er mit den vürstên allen den wîzen hirz solde jagen, was solt ich mê dâ von sagen? ir hânt ez vor dick vernomen, wie ez dar zuo ist komen, unde waz diu hôchzît rehts hât, unde wie ez darumb stât, daz diu hôchzît darumb geleit was ze Karidagan ze Karadas. dâ wârn sie alle komen hin, der künec unde die künegîn rîter unde vrouwen, daz sie dâ wollen schouwen, wer den wîzen hirz valte, unde weihe man dâ zalte dar zuo, daz sie waere sô reht kussebaere under vrouwen unde meiden, von der rede wil ich iuch bescheiden: daz ensol iu niht leiden.a
Als nû der hirz wart gevalt unde dirre vröuden tagalt ein vroelîch ende nam unde Artûs vil êrsam mit gestên unde mit mannen saz ze Karadas unde az mit grôzen vröudenrîchen siten, nû kam vür den tisch geriten her Gîgamec vür wâre unde vuorte bî dem hâre des ritters houbt in der hant, der der ander Gâwein  was genant: wan daz gesidel an dem hove was verre von sînem palas ûf der erden under einer linden, er wolt niht erwinden, bis er vür den künec kam. er sprach, daz im niht enzam, unde dâ von zerstoert wart dirre vröuden hôchvart, als er ine die rede entspart.
„Künec Artûs,“ sprach er,
„ein Âventiure bring ich her
ze dirre grôzen hôchzît:
daz iu sunder strît
ze hove dirre tiure
kom kein Âventiure,
des beginnent ir mir selber jehen,
als sie nû hie wirt gesehen.
sehent hie daz houbt an,
daz ich hie in der hant hân:
daz ist Gâweins gewesen:
vor dem bin ich kûm genesen
unde hân im an gesiget;
von mir er erslagen liget
von gar glîcher ritterschaft,
wan er Sicherung kraft
durch sîn grôz manheit
mir endlîchen gar verseit,
dô ich den sic an im bejeit.
dô ich daz lâng vertruoc, daz houbt ich im ab sluoc, unde wolt in niht genesen lâzen: ich weste wol, daz kein man die red hete gegloubet, unde het ich sîn houbet niht her ze hove brâht. man wsende anders, daz ich het erdâht die rede durch hôhen ruom. ist nû hie ieman sô vrum, der ine geturre rechen, der mac mich dar umb besprechen: dâ ûz vor dem bürgetor dâ wil ich sîn beiten vor unde wil ine strîtes gewern. hie mit, künec, wil ich begern urloubs, daz ich rîte, unde wizzent, daz ich bîte, ob ieman mit mir strîte.“
Hie mit vor ine allen liez er daz houbet vallen ûf die tavel vür den künec nider. ûz der porten kêrte er wider unde reit sîne strâze. von Gîgamec ich lâze hie die sage vürbaz. swaz gesindes vor dem künege saz unde ouch der künec mit in, als nû Gîgamec reit hin, die heten daz wol gesworn, daz erz durch etelîchen zorn oder durch spot het getân, unde begunden ir gelehter hân: wan daz houbt was bedact, daz ez niht enblact was sô vil als umb ein hâr. ouch nam sîn dâ nieman war, wie ez gestalt waere, wan daz ditze maere under ine gienc über al:
beide hof unde sal hât dâ von grôzen schal.
Nû stuont einhalp dâ bî der truhsaeze, her Key, unde sprach: „wâr zuo touc dirre spot' wizzent ir, daz der wâre got alle dînc getuon mac? waz ob wir disen slac mit sünden umb ine verdient haben? maneger im selbs ein graobe hât [gegraben
deshalp, daz er sich dar an leides gar wênic versan, biz er die wârheit ervant. noch ist uns allen unbekant, wie ez umb daz houbet stât: wan der rîter, der ez brâht hât, der glîchet eime starken wol daz sîn rede wâr wesen sol, als er ez offenbar seit, ez enschînet kein zageheit an im, als ir habent gesehen, übel mac ez sîn geschehen, wan Gâwein  was sô manhaft: doch sô ist wider Glückes kraft niht, dem ez waege ist. wir ervinden in kurzer vrist sînen tôt oder sîn genist.“
Vil wart er umb die red gestöut, wan ez die vürsten unvröut unde mit al daz gesind.
Key ine allen vil geswind
dar über antwurt bôt,
wan ine ein herz senende nôt
vür sie alle het gevangen.
vür den künec kam er gegangen,
dâ daz houbt ûf der taveln lac
unde hât gekêrt den nac
dem künege unde Key daz vorder teil:
daz wart ouch sîn unheil.
vil leideclîch er daz dach
ab dem houbt vor ine allen brach,
dâ mit ez gar was bedaht. als er daz houbt hât enblaht unde daz antlitz ersach, ein michel jâmer dô geschach. under sîne arm er ez gevienc unde solhe nôt dâ mit begienc von klagen unde von weinen, unde began daz sô meinen, daz dâ triwe muost bescheinen.
Er wânde, daz ez Gâwein  waere, unde des wurden sîne swaere riwec unde jâmers vol, als er ez bescheinte wol. ze der erden viel er sâ ze hant, beidiu hâre unde gewant zervuort er allez darob, sô daz diu klage nâch triwen lob wol von der wârheit zam. vil dick er ez an den arm nam unde kuste ez gar âne zal. ie dar nâch einen schal huop er, der ze himel steic. als er darunder gesweic nâch dem küssen unde dem trûten, sô began er aber lûten sîn klage baz denne ê, unde von leides grunde wê dick jaemerlîchen rüefen. under disem starken wüefen nâch leides sît ein unmaht sîn kraft volleclîch bedaht, unde viel alsô vür tôt hin. nû wart ein schal under in, dâ jâmer vant rîchen gewin.
Als sie nû den jâmer sâhen, sie begunden alle gâhen unde von tischen springen, ouch gemeinlîchen dringen über Key hin, dâ er lac unde nâhe zuo dem tôde wac, aller krefte beroubet, unde hât ditze houbet
gedrucket ze dem munde,
als ob er ez an der stunde
het gekusset dâ vor.
alsô hât er ez enbor
sô vast begriffen,
unde swie imê waere entsliffen
diu kraft unde der sin,
daz ez im dâ nieman under in
möht mit iht gewinnen an,
biz er sich ze lest versan
unde sîn kraft wider gewan.
Alhie was wandelung, dâ herz unde zung vor nâch vröuden dienst ranc; daz die sô snelle dâ betwanc ein alsô vröudelôser last, vröude muost als ein gast von dannen scheiden, daz riwet mich, dâ mit uobete über al sich kumber unde unvröude dâ vil gelîch ûf einer slâ, unde gesweic manic süeze nôt von kurzwîle; reiner spot gelac unde Âventiure sage âne allen trôst; jâmers klage nam der vloiten süezen gesanc; der videln unde der harpfen klânc gemeiner wuof undervienc. owê, wie gar dâ zergienc der tambûren süezer schal, wan diu stat unde der sal in wêlicher stimme hal.
Under ditz jâmers schal, den gemeînlîchen über al uobten, die dâ wâren, her Key begunde vâren einer klage, diu sô senlîch was,
daz von ir ein adamas gar möhte sîn zerkloben. des heizet ine daz buoch loben unde sîn meister Kristiân. daz in sîn muot ie lie begân die tugent unde die manheit, wan er mit ganzen triwen kleit ditz edeln ritters tôt, als mir ez diu Âventiure enbôt: des hât er reht unde tete im nôt.
Key aber klagen begund unde zucte gein dem mund daz houbet vil dicke, vil jaemerlîcher blicke er ûf nam hin ze got unde sprach: „ez was von dînem gebot, hêrre got, daz weiz ich wol, ob ich getar oder sol diu wârheit dar umb sagen, daz der best rîter ist erslagen, der sper unde schilt ie getruoc, wan des waere gewesen gnuoc, ob ez ein her hete getân, waerestu niht schuldic dar an. diu rede ist mir wol bekant, ich weiz wol, daz in dîner hant alle diu werlt mit gewalt stât: des mac gewesen kein rât.
Gâwein  des engolten hât.
Hêrre got, ich hân gesehen, des ich vil manegen hôrt jehen, daz ich nû gelouben wil: der werlt kumber ist dîn spil unde ist dir liep ir herzenleit, waz touc dîner gotheit alsô meintaeter mort? unde getörst ich wol mîniu wort,
got, hin ze dir errecken
unde mînen muot entdecken
unde endlîch entbinden,
sô möhtestû enpfinden,
waz mîn zunge kan gesprechen!
nû muoz ich leider brechen,
daz ich, hêrre, nie gebrach,
wan ich ie mînen willen sprach,
wâ mir denne hin gezam.
sô bin ich dir doch tougen gram,
swie ich doch swîge, reiner got.
waer der tôt niht dîn gebôt,
den solt ich ouch schelten.
wie möhetstû vergelten
von aller dîner magenkraft
disen recken tugenthaft,
der von dir tôt ist gelegen?
dô du sîn niht woltest pflegen,
waz woltestu sîn dâ zuo slahen?
dâ von muoz mîn ouge twahen
mîne hiufel von vil manegen trahen.
Von im hât ich wirdekeit, diu ist mir nû gar widerseit. wâr zuo touc denne mîn leben? aller vröude ist nû ein end gegeben mit sînem tôde alein: wan Gâwein , der rein, was aller rîter êre, ein bild unde ein lêre lobes unde tugende, ein vaner wîser jugende, ein ingesigel der triwe, der milt stam sunder riwe, ein bluome aller ritterschaft, der zühte wurz unde kraft,
manheit unverwerter kern, vür alle vreise ein leitstern, ze aller nôt ein vürschilt, des herz ie dar ûf spilt, mit ungevelscheter staete, daz er ie dar nâch taete, als man in denne baete.
Wîbes güete hât verlorn, swaz ir ze triwen was geborn, wan er ir aller kempf was: vor sorgen dick genas von im manic schoen wîp, unde wart verderbet manic lîp von im, der des varte, daz er reiniu wîp beswârte. wer möhte sîn tugend alle zeln? künec Artûs, ir sollent ûf seln daz rîch unde die krône, unde gebent im daz ze lône, daz iwer vröud an im stuont, alsô vriunden vriunde tuont. waz touc uns vröud âne in? legent diu rîchen kleider hin unde die ritterlîche sarwât darüber! swaz vröuden man hât, diu sî mit alle verborgen: wan klagen unde sorgen sollen wir ûf uns borgen.
Edele vrouwen unde meide, ir sollent von dem leide iwer vröude gar lâzen, unde süllent den tac verwâzen, den ir hiut habent gesehen, dar an daz leit ist geschehen: daz tuot ir mit reht.
rîter unde kneht,
sît dirre grôzen swaere
mîne nâchvolgaere
unde klagent disen jâmers slac,
der alle die werlt bewegen mac.
dar zuo sîn die liehten tage
geladen zuo diser klage,
daz sie lâzen iren liehten schîn
unde iemer mêre dunkel sîn.
ich bite iuch, ir bluomen rôt,
daz ir dises heldes tôt
klagent mit mir dar an,
daz ir iwer varwe wol getân
vürbaz müezet verbern.
ouch wil ich an die vogel begern,
daz sie iren vil süezen gesanc
lâzent unde habent danc,
wan ine ir kumber ie betwanc.
Ir vrouwen, lâzet iwer sit an vröuden, als ich iuch bit, unde verpflegent ir alsô gar, daz ir mit al vröuden bar hie inne alle wege sît durch dise jaemerlîche zît, dâ wir inne sîn betaget, unde wil, daz ir den recken klaget mit alsô grôzen êren, als ich iuch kan gelêren: ir sollent lâzen rîche wât, diu iu wîben vroelîch an stât, unde iwer ziere zesamene binden unde daz stolz bewinden, daz ir iwern hâren tuot, unde lât allen hôhen muot! selwet iwer liehtez vel!
west bleich unde gel! riuhet iwer slehte brâ beidiu hie unde dâ! sît unvröuden gemant! niemer werd an iu bekam keinerhand vröuden Zeichen, iwern munt habent bleichen, der ie schein nâch vröuden rôt unde vil süezez lachen bôt. an iuch nieman minne ger! nû get alle zuo mir her unde sît der klage mîn gewer!“ Hie mit er hin seic, als er der rede gesweic, unde lac als ein tôter man.
Artûs huop sîn klage an unde mit im sîn hûsgenôz, unde nâmen ûz der schôz daz houbet hern Key, unde alle, die dâ stuonden bî, die begunden alle mit im klagen unde allen vröuden wider sagen, beidiu gesinde unde geste: des wart diu klage sô veste, daz sich vil manic herz brach, wan solîch jâmer dâ geschach, den nieman gesagen kund: wan alle mit einem mund sie gemeinclîche riefen, unde manege siuften tiefen von herzen sie nâmen. niht mê dan einen brâmen sie sich dar under sparten: sie zerrizzen unde zarten beidiu kleider unde lîp,
als ein liep senend wîp ob irem eingebornen kind pfliget, diu vil geswind iren lîp gar zerbricht unde welîchen spricht, ob ir dar an leit geschiht, daz sie ez ungerne siht. alsô kunden sie sich mâzen niht.
nâch dirre klage kam gegân diu guote unde diu wolgetân Ginovêr, diu reine, unde mit ir gemeine die vrouwen unde die meide, wan dise swestern beide, Sgoydamûr unde Amurfinâ: der was ir keiniu dâ., die andern wâren sust alle dar mit Ginovêrn gar vröuden bar komen ûz dem rîchen sal, daz sich keiniu dâ verhal, diu zuo der hôchzît waere. umb dise grôze swaere einer klage sie begunden, als sie daz houbet vunden under dirre massenîe ligen. dem wart von ine niht verzigen: sie kusten ez besunder, von klage michel wunder hôrte man dar under.
dô verlasch manic lûter vel, wan die trehen wâren sô snel, die dar über dicke runnen, dâ von ire ougen gewannen
ein roete, diu ine niht enzam unde ine ir gewonez lieht nam, daz sô ze vröuden was gestalt, daz ez wol hât den gewalt, swâ ez mit güete hin schein, unde waere ein herz als ein stein gewesen oder als ein stâl, daz ez niwan ze einem mal mit rehter güete an ersach: alle staet ez im brach, als vil maneger von im jach.
Vil gar diu rede verkêrt wart, ire kleider wurden ab gezart unde verworren ir schoenez hâr. mit al wart verworfen gar, swaz ie ze hôhen vröuden touc: ir keiniu sich dar an betrouc, noch der senlîchen klage, enstrît wâren sie bejage dirre klage mit vlîze: der wurden ire hende wîze vil dicke gewunden, dar under ze allen stunden ir brüste hart wol beslagen. ez gehôrt ie disen klagen kein man gelîches niht. von reht michel klage geschiht, swâ ein guoter ververt, der sich an êren hât gewert, daz den der tôt niht enschert!
dô disiu klage gesweic, Amurfinâ zuo seic unde Sgoydamûr, ir swester:
dô wart diu klage vester, danne sie was vor: daz houbet sie huop enbor unde dructe ez vorn an iren lîp.
 sie sprach: „owê, ich armez wîp unde du, vil liep, saeliger man! daz ich dîn ie kund gewan, daz müeze got erbarmen! owê, wer sol mich armen troesten ze mîne tage, wan ich von dir einen trage aller Saelden wirdekeit! daz ich dich ie in der welt heit sehen solt, daz ist mir leit.“
Hie tete mir daz buoch kunt: sie kuste ez wol tûsent stunt, ê sie sich sîn verloubet, unde gap dâ daz houbet ir swester, diu tete nû alsam. her wider sie ez aber nam unde begund klagen aber sâ, sie sprach: „wê dir Amurfinâ, wie hât dich diu Minne alsô betrogen: jâ nû wart diu rede nie belogen, die man lâng hât gesprochen, unde wart ouch nie zerbrochen: swem Minne ist nâchgebûr, sie werd im alsô sûr, swie man sprech, daz sie süeze sî; dâ ist ein bitter gall bî, diu ir süeze über ziuht. wol im, der sie vliuht! dem wirt von ir niht vergeben, dô sie mich nâch ir hiez leben, dô bôt sie mir die süeze. solhe sint Minnen grüeze -
ich warne sie douwen müeze.
Got, Saelde unde vrouw Minne, ze welhem ungewinne habent ir mich lâzen worden, dô ir mir woltent morden einen man von iwern schulden, der ie nâch iwern hulden mit aller wirdekeit warp, unde an dem muot nie verdarp. er tete ie daz best, swâ er kund oder west; er kund ouch unde west ez wol. owê, daz sîn enbern sol ich unde der tugend wert! nû hât diu Schand, des sie begert, al die werlt, âne widerstrît, die wîle er hie tôt lît, des tôt mir die riwe gît.
Gâwein , süezer amîs, waz hilft nû ieman hoher prîs, die wîle du der weit genomen bist! vater, geist unde süezer Krist, waz hân ich armez wîp getân, daz du mir ze leid einen man der weit hin gezücket hâst, unde sie vröudelösen last dâ mit in der riwe, diu alle tage niwe ist unde müez iemer wesen, dô du in niht lieze genesen, dô solt er nie worden sîn. lieber man unde hêrre mîn, du hast des engolten, daz diu liute niht enwolten, daz ie rîter würd geborn, dar an sô gar ûzerkorn
tugentrîcher hort lag, unde der sîn ouch pflac mit sô gelîcher wâc.
Amor, der Minne kint, ez schînet wol, daz du blint bist unde sô gar âne schäm unde an aller staete lam, unde daz dîn strâle ist sô scharf, den dîn boge in mîn herze warf: der haftet noch dar in, als ez dîn muoter Minn schuof mit ir untriwen. daz muoz mich nû riwen, daz ich ine sô gern enpfienc. dô iwer will an mir ergienc, dô solden ir mir beschirmet hân Gâwein , mînen lieben man, als ir Eneam tâte, dô er nâch iwerm râte umb die schoenen Lavîen, sîne süeze amîen, solde vehten mit Turnô: sô waere ich nû alsô vrô, als sie beide wâren dô.
Vervluochet sî der liehte tac, daran diu wîle ie gelac, dar inne mîn vriunt ermordet sî. beidiu boume unde zwî, die bluomen unde daz grüene gras, dâ der strît ûf was, die sîn mit al vervluochet! niemer werd beruochet von touwe, noch von regen, dâ er tôt sî gelegen,
diu stât, noch diu erde! diu zît niemer werde in des jâres zale gezalt! der verlornis sî gesalt allez, daz dâ waere, daz mînes vriundes swaere sach, dô er lac tôt, daz dô niht im in die nôt ir keinez sîn helfe bôt!
«Sêle, nû begibe mich! du weist wol, daz du unde ich Gâwein , dem vil süezen, nû mit volgen müezen. waz töhten wir nû hie ân in?“ hie mit entweich ir der sin, unde sanc ûf ir swester nider, unde geswachten sich gar ir glider, daz sie des wênic enpfant, daz ir daz houbt ûz der hant ir swester Sgoydamûr brach, als sie den jâmer ersach, unde gienc dâ mit ûf den sale, ein wuof ûf unde ze tale wart von êrst dô erniwet. unde sîn tôt dô beriwet, daz ich ez vil übel kund, ob mir ez schon diu muoze gund ze sagen, als daz buoch seit, wie besunder ieglîcher kleit, die maere mich vürbaz jeit.
Hie lâz ich die grôze klage unde kêre wider ze mîner sage, dô Zedoêch unde Gîgamec zuo der Âventiure den wec
im gezeigten durch einen walt unde er ine den rîter gesalt, als ine ir ieglîcher bat, er streich hin wec unde pfat, walt unde berge, daz er niergent herberge weder spurte noch enpfant, anders denn ein gar oedez lânt, darumb gienc ein breiter sê. nû hât er dick vernomen ê maere von dem selben lânt. von wannen er ez aber kant, des wil ich iu kurzez end geben, mitten ûf dem sê sach er sweben einen wasen breit unde lânc, der sich gein dem staden swanc, dâ sîn ros den sê tranc.
Einer Âventiure der wase pflac, der ich niht verswîgen mac: ez was umb in sô gestalt, daz er des sêwes hât gewalt. als man dann dâ suochte die übervart sô hât der wase ein solhe art, daz er zuo dem staden vlôz. waere er nît aller schanden blôz, der dâ versuochte daz wer, sô muoste er dâ âne wer bî dem staden blîben, unde begund wider trîben den wasen diu unde; ob man aber niht envunde kein schand an dem man, der daz ver wolde hân, sô waer er im der vart bereit unde vuort in âne alle arbeit, âne vuorlôn in daz lânt. der rede ine der wase mant, daz er daz lânt dâ von erkant.
Ze dem staden der wase swam. Gâwein  er ûf sich nam, daz er an im, daz ist wâr, niht verwidert umb ein hâr, unde brâht ine sanft über hin. an dem staden über liez er in unde kêrte sînen alten pfat. dâ vant er ein stat, diu was kluoc unde grôz, wan einer Sachen was sie blôz: daz er dar inne nieman vant noch über al in dem lânt, daz mannes bilde waere; sie was aber niht laere der aller schoenstên wîbe, die got ie von lîbe ûf der erde werden hiez. die grôze stat er verliez unde kêrte gein einem castel, dar enbor ein rotsche sinewel, die ûf was gedozzen; dar ûf was ez geslozzen: dar ûf kêrte er unverdrozzen.
Als er nû ûf daz hûs gereit, er wart mit grôzer wirdekeit von der hûsvrouwen enpfangen: diu kam gein im gegangen gar nâch mit hundert meiden, sî enwolt im niht leiden dâ bî nachtselde: daz erzeigte sie dem helde, wan sie ine vil gerne sach. vil minneclîchen sie zuo im sprach: „gote willkom, hêrre! wer hât iuch sô verre brâht an ditz ende? iu sol daz ellende wesen vrum, ob ir welt.
ir dunkent mich sîn ein küener helt, daz ir zuo mir komen sît. dêswâr ich hân bî mîner zît lützel rîter hie gesehen: des helfent mir die megde jehen, die ir dâ sehent vor iu stân. lieber gast, wir sollent gân, dâ ir iwer ruowe pflegent unde ditz harnasch hin legent: ez ist diu müede an iu schîn.“ er sprach: „gnâde, vrouwe mîn! die wîle ir ez wellent, sô sol ez sîn.“ Den gast sie bî der hant nam lobelîch unde vil êrsam unde vuort ine ûf einen sal, der was behenkt über al mit einem pfeller, der was rîch; ouch was ûf dem estrîch ein pfeller über al gebreitet unde dar ûf gespreitet von bluomen ein grôziu kraft, als ez die vrouwe tugenthaft durch ir selber er gebôt:
liljen unde rôsen rôt,
dise edelen bluomen wâren, darumb, daz sie bâren dem sale einen edelen gesmac. diu hûsvrouwe des gastes pflac,
dêswâr, mit grôzen êren, ê sie dann wolte kêren, sie gap im zweier ding die wal mit geding: diu gâbe was niht ze gering.
 Solt iu niht werden bekam beidiu bürge unde lânt wie sie geheizen waeren,
sô glîchte ez sich den maeren, die man sagt in schupels wîs: dâ von verlür ich grôzen prîs; bî den vrouwen an der Âventiure wa» siez lîht bî dem viure an dem abent vür ein dorfspei ze winter seiten, wan ir kel unde ire Zunge sint vil gezal unde prüevent dick gelehters schal: des sint sie ungehirme; als in ein kleine wirme gâhes in dem lîbe entspringt, einiu sagt, diu ander singt von vröuden durch die hitze unde spricht: „ich switze; mir ist, vür wâr, gar ze heiz; nement war disen grôzen sweiz, wie er ab mir rinnet! der mich noch ze reht minnet, ich gestrîte einer jungen wol.“ der die selben leite in die kol, er brennte ûz ir sweizes niht, den man gekiesen möht umb iht, wan sie sint kelter dan der snê. ir getöl tuot mir iemer wê. ir minne der tiuvel bestê!
Die rede ich hie lâzen wil,
wan mich riwet, daz ich sô vil von ine dâ vor hân geseit, unde ist mir hiut unde iemer leit, daz ich ir hie ie gedâht. unde het mich niht dar zuo brâht  die red, die ich geseit hân, sô het ich ez niht getân, daz ich ê die rede liez: als ich iu dâ von gehiez,
die wil ich nû volenden unde wil mich wenden an mîne sage alsô ê. daz lânt unde der breite sê die wârent beide alsô genant: daz lânt hiez der megde lânt; Aifaies der sê was geheizen; ouch hiez der was, dâ Gâwein  ûf über vuor, purgartor, diu burc Robur. diu vrouwe hiez Levenet: Gâwein  sie michel êre tete, dêswâr, gar sunder bet.
Als nû Gâwein  urloubs gert, des wart er wol gewert, daz er zweier einez nam, welhez im dâ allerbest gezam: daz lânt unde ir minne,
unde daz er dar inne iemer mêre hêrre waere, oder gar sunder swaere  iemer junc solde leben: der wolt sie im einz geben, welhez im baz behagt. der rede er ir gnâde sagt unde erwelte im die reine jugent, daz er mit der ganzen tugent iemer mêre leben solde, ein bühse von golde, diu was einer sache vol, die nieman mêre wizzen sol, gap sie im, daz er dâ mit sich baden solde nâch dem sit, als sie ine gelêrte: dâ mit sie in êrte. hie mit er von dannen kêrte.
ûf ein slâ er sich wand, diu ine wider gein lând ze reht solde hân getragen, er weste wol, daz michel klagen umb ine ze hove waere, unde wolt ouch diu maere den gesellen hân gesagt, die er sît her het bejagt. der wec truoc ine in ein lânt, dâ er grôz arbeit inne vant: von einem steine kam im daz, dâ von hete er vil grôzen haz, den er ûz dem gürtel sluoc, den Vimbeus der recke truoc, dâ er in im ze velde nam: daz was der gürtel lobesam, der dâ hin ze hove brâht wart, den Gyramphiel von gâhart worhte Vimbeus von Gardîn, daz er solde unbetwungen sîn ûf aller slaht ritterschaft. dâ hât aber des gürtels kraft vil gar beslozzen ein stein, unde âne in sô was vil klein der andern tugent unde mâht, wan er alein vil gar bedaht ir kraft, sô er bî ine lac. sô er ir aber niht enpflac, sô wârn die andern stein kraftlos, den stein er ûz dem gürtel verlôs,
dô Gâwein wider ine vaht einen ganzen tac unde ein nâht: dâ von gesigte er im an, daz er im den stein an gewan. mit einem slage, den er tete, er zerspielt im daz schiltbret unde erreichte mit dem ort vorn die rinke: dô wart verlorn der stein, wan er ûz spranc. unwizzent sunder sînen danc lief er Gawelu under sînen vuoz: ze hant wart im dâ buoz von sîner kraft der miiede gar, unde wart sterker viir wâr, denne er vor ie wtrrde. dâ wider geviel diu burde ûf disen, unde wart sô kranc, daz diu miiede ine zuo dem tôde [twanc.
dâ von Gâwein gelânc.
Den stein hât er alwege bî im in gewisser pflege, viir daz er ine im an gewan unde solher krefte dar an von der warheit enpfant. als er nû kam in daz lânt, dâ Vimbeus unde Gyramphiel,
- dâ von der giirtel im geviel -, beide wâren gesezzen, welt sîn dâ hân vergezzen
Vortûna, sô waer er tôt;
sust gewan er vil grôze nôt.
daz er aber sô endlîch genas,
diu helfe von dem steine was.
sie was ein gotinne
unde durch des mannes minne
hât sie den gürtel geworht,
wan sie nie wart âne vorht,
daz er den lîp verlüre von manheit,
dar nâch er jeit unde streit.
ûf solhe Âventiure
gap ir vrouw Saelde ze stiure
einen stein, der im niht schaden liez,
- dâ von, daz sie ir swester hiez -,
der der andern steine kraft beslôz.
als er nû bleip des gürtels blôz,
dô muoste er in sînen tagen
Âventiure von minne bejagen:
sie vorhte, er würd ûze erslagen.
Als sie diu maere het vernomen, wie Gâwein  in daz lânt waere komen, des vröuwete sie sich sêre: sie wolte die unêre rechen, ob sie kunde: ir vriunt sie des schünde, daz er ûf die sträz rite unde sîn an dem wege bite unde ine dâ in sîn hûs ladet, als sie im wolt hân geschadet, nâch der rede ergie ez aber niht. Gâwein  kam von geschiht ûf daz hûs hin gein gâhart eins tages, dô ez âbent wart, ûf gewisse nâhtselde halb: diu wart dem helde dâ vil tiure gezalt. dô er kam in iren gewalt, vil wol ine Garamphiel enpfie, wan daz ez niht von herzen gienc,
niwan in dirre wîse, ob ez ze hohem prîse ir vriunt möhte bringen an im von keinen dingen, wan er ir leit hete getân an Vimbeus, irem liebem man: dâ wolt sie gedenken an.
Sie mohte im doch niht geschaden. er wart aber doch swaerlîch überladen von einem valschen râte: sie sagte im, wie ze Anfrâte michel Âventiure waere, dâ man gar sunder swaere ritterschaft möht an bejagen, würd ein klein wurm erslagen; unde sô bald daz waer geschehen, sô möhte man vrouw Saelden sehen in ir grôzen herschaft; dâ von gewünne heiles kraft, der dâ der klûsen huote. nû wânt er von guote sie die rede hân gesprochen, sie wolt sich aber gerochen an im haben dâ mit. diu nâht verswant nâch irem sît, des Gâwein  kûme erbeitet: des morgens was er bereitet, als ez wol begunde tagen unde bat im dise vrouwe sagen, wâ er hin kêren sold; er jach, daz er wold sich versuochen dar an. von dem hûse durch einen tan zeigte sie im einen wec dar.
Gâwein  nam des rehte wâr unde satzte sich ûf die strâze. ze der klûsen unde zuo der sâze, dâ dirre wurm inne lac unde ir aller wege pflac,
kam er biz mittem tag.
was touc dâ von lânge sag?
dâ vant er weder hûs noch herberge:
von einem hôhen berge
was ein wildenaer gestigen
unde was den wec gein im genigen,
der truoc ein wilde zigen.
Den bat er im diu maere sagen, wie man dâ möht bejagen an der Âventiure den wert, er sprach: „rîtter, des ir begert, daz ist iu der gewisse tôt. ez kan vor diser starken nôt gevristên kein manheit. ir süllent daz endlos leit, daz râte ich iu, vil gar verbern unde süllent der Âventiure begern, dar zuo iuch muot unde kraft bewege.“ er sprach: „vriunt, alsolhe ege diu vürhte ich vil kleine, ze vorhtlîchem meine möhte man mir daz wol zelen, soit ich nâch iwerm râte welen. ich muoz versuochen daz heil, swelher arbeit teil mir gevalle dar under, ob ich lîht von wunder vor der Âventiure genise, sô ich des muotes staete wîse.“ hie mit liez er diu maere. hin kêrte der wildenaere unde Gâwein  gein der wart: daz gerou in vil hart, dô er die wârheit bevant. in einer hôhen steinwant vant er daz tier ligen: dâ von wart im verzigen der klûsen vrî durchvart. als er ez ansehend wart, daz ros er mit den sporn nam,
ein tjost wol lobesam nam er hin ûf gein dem hol, die undervienc daz tier wol: im gap Gâwein  hôhen zol.
Diu tjost wart mit al verlorn. daz tier mit unsenftem zorn her ûz an Gâwein  spranc; ein âtem breit unde lânc blies ez ûz sînem mund, daz sich mit al enzund Gâwein  dâ von sâ ze hant: schilt, ros unde îsengwant unde began allez ze brinnen. vor solher unminnen het er sich niht gewarnet. vil hart er erarnet daran disen hôhen prîs, niwan daz er als ein îs was, swie wol der harnisch brünne unde wart an im sô dünne unde sô gar untiure von disem starken viure, daz man ine möhte zerriben hân. alsô stuont er unde bran, biz er was ganz blôz, wan swaz der gürtel beslôz, der umb diu innern kleider was, dar zuo er ouch selbs genas: daz kam von dem steine: des tugende wâren sô reine, unde hât sô grôz kraft, daz im daz viure schadhaft niht an dem lîbe mohte sîn. dâ er in Vimbeus von Gardîn nam, dâ verworht er in unde truoc ine ûf den gewin: dar an betrouc ine niht sîn sin.
Als nû Gâwein  alles blôz bleip, der wurm ine gein dem hol treip unde wolte ine verderbet hân,
dâ von er an der stât gewan beidiu helf unde rât: er vant vil manic sarwât unde manic swert in dem hol,
(der was ez einhalp vol) unde vil gebeines dâ bî, daz allez gar was vleisches vrî unde was vil kleine benagen, mir began diu âventiure sagen, dô ich sie begunde lesen, ez waeren rîter gewesen,
die von dem tier waeren verdorben, die dâ wolten hân erworben den prîs der âventiure, die ez durch daz viure allesamt hinwec truoc lebendic in den luoc. hie mit sî der rede gnuoc!
Gâwein  ez niht alsô ergienc: ein kluoc swert er gevienc unde kêrte wider an daz tier. daz swert als ein helt zier er dâ ze beiden henden nam: die hûte unde die dicke squâm spielte er mit dem swert enzwei, als ez waere ein gebrâten ei. den slac ez mit vollen galt: ez blies ûz ein viure, daz der walt sich gar dâ von enbrante unde im daz swert swante dâ mit biz an daz gehelze. als er ez sach smelzen, er weich vil gevuoge vor dem tier gein dem luoge, dâ er die swert weste: einz, daz was vil veste, daz ergreif er dâ von geschiht. er sûmete sich dâ lenger niht: an daz tier kêrte er ze hant, dâ er ez vor dem hole vant,
als ez im hât gevolget nâch. im was an Gâwein sô gâch, unde wolt ine hân hin gezogen, ê denn ez sich gein im hât gebogen mit sînen scharpfen klân, unde wolt ine umb vangen hân  (sô waere er gar gewesen tôt) daz swert er im ze scherme bôt. dar in gienc ez als ein swîn: dâ von muost ez tôt sîn, wan er daz tier dâ mit durchstach,
daz ez oben zem ruck ûz brach: dâ von wart sîn kraft swach.
Als sich nû Gâwein  an im rach, ein michel wunder dâ geschach: daz swert von dem bluote unde von des eiters gebruote sich glîch vluges enzunde unde sô sêre brinnen begunde, als ob ez waere ein dürrez strô; dar nâch enzunte sich dô der wurm ouch unde bran.
Gâwein  manegen muot gewan,
wie er solde gebâren,
wan im diu kleider wâren
unde daz harnasch verbrunnen:
diu wâren ungewunnen
an der stât, daz west er wol.
harnasch was vil in dem hol,
sô gebrast im des andern gar:
alsô muost er sîn alles bar
ze vüezen ûf die strâzen gên.
er mocht niht lenger dâ gestên
von dem unreinen wâze.
er gevienc ein strâze
ze naehst bî der klûse:
dâ kam er ze einem hûse,
daz gar nâhe dâ bî lac,
des ein schoeniu magt pflac,
diu was genant von Lembîl Siamerac.
Ditz was an einem âbent spâte, mit michelem râte wart er dâ enpfangen, als er kam gegangen dar ûf nackent unde blôz. sînes namen er dâ genôz, der wol wîte was bekant: harnasch, ros unde gewant bereite sie im vil schier mit aller der gezier, diu dar zuo solde wesen; unde daz er sô was genesen vor dem wurme, des lobte sie got, unde daz was sunder spot, als sie im erzeigte sît. sie weste wol, daz ine nît ze der Âventiure hete brâht, wan sie des strîtes wol gedâht, den er mit Vimbeus streit, dô er den gürtel bejeit: wan sie was ze Ordohorht, dô in der Saelden swester worht. dar über im diu magt bôt ein alsô kostlîch kleinôt: ein rîcher wâfenroc daz was, vest als ein adamas, von einer slaht sîden, den nieman kund versnîden mit keinerhant stâle, daz er ir alle mâle, die wîle er in vüerte, gedaecht, unde seite im, daz er ine braecht ûz vil grôzer nôt, dâ er müeste blîben tôt, swâ er sîn niht trüege, unde daz ine mit zouber slüege Laamorz von Janfrüege.
Der rede er ir gnâde seit, wan er dirre arebeit vor im niht enweste. er wânde gar ze reste
endlîche sîn komen,
biz daz er ez von ir hât vernomen.
dô vrâgte er sie vürbaz,
wie sich solde vüegen daz,
daz Laamorz mit im strît.
sie sprach: „ich sage iu sînen sît,
unde wie ez umbe iuch ergât.
iuch hât ein haz unde valscher rât
ze dirre vreise geschundet her,
unde sage iu, von wem unde wer:
daz hât Gyramphiel getân
umb Vimbeus, iren lieben man,
der von iu wâr sigelôs,
dô er den gürtel verlôs:
des wolt sie iuch verrâten haben
unde hât iu dise graobe gegraben,
wan sie dise vreise weste hie
unde iuch unverzagten ie
an allerhand dingen.
sie wânde iu misselingen,
als sie iuch ze dem wurm sante,
daz er iuch verbrante
unde ir den lîp alsô verlüret;
ob ir nû den tôt dâ niht enküret,
daz iuch Laamorz erslüege,
als ir ze Janfrüege
sollen nemen die vürvart,
dâ maneger ie erslagen wart,
wan Laamorz daz zouber spart.
Des sollent ir alles wol genesen, weit ir anders in mînem râte wesen, als ich iu mit triwen râte dar zuo, ir kument dar morgens vil vruo, wan ez von Lembîle lît kûme vier mîle unde ist ein hûs starc guot unde von zouber sô behuot, mit starken listên gevrumt, daz kein rîter dar kumt in einem jâre z’allen zîten, er müeze dâ strîten
mit Laamorz dem helde,
unde müez die nâhtselde
dâ mit verdienen unde daz brôt.
der muoz ouch dâ blîben tôt,
hete er schon drîzec manne kraft,
wil er dise ritterschaft
in dem hûse mit im enden:
daz mac niht erwenden
wan der wâfenroc alein
unde der sighafte stein,
dâ von ir genesen sît;
dêswâr, sich muoz aber der strît
vil sêre lâng lengen,
wil er iuch gern pfrengen:
daz süllent ir wizzen vür wâr.
er strîte wol ein ganzes jâr,
daz er ungewunnen waere
unde gar âne swaere,
solde der strît in dem hûse sîn.
her Gâwein , lieber vriunt mîn,
ouch möht ez iu niht geschaden,
wie lâng ir waeret geladen
von im an dem strîte:
von zîte zuo zîte
vaehten ir ie baz dan ê,
iu tete keine müede wê,
noch ensnite iuch kein swert;
des selben würd er ouch gewert,
ob der strît iemer wert.
Darumb gib ich iu einen rât: 
ein schoene grasige hofstât 
neben dem graben vor dem tor,
 an einem bergelîn enbor,
 darhin sollent ir den kampf legen,
 unde sollent mînes râtes pflegen:
 ir gesigent im vür wâr an.
 ir sollent ine aber genesen lâzen,
 unde heizent iu daz kliwe geben,
 daz ir ine lâzent leben,
 dâ mit man über sê vert,
daz im sîn swester Îlamert
von lânoyer sande:
sô koment ir von dem lânde
(des sît gar unervorht)
dâ mit gein Ordohorht,
dâ vrouw Saelde behûset ist.
ir sollent aber wizzen disen list:
ez ist darumb sô gewant,
daz ir ez mit blôzer hant
iemer mögent gerüeren.
wellent ir ez von dannen vüeren,
sô sollent ir ez bewinden
unde wol zesamen binden
in disen wâfenroc vorn;
anders waere gar verlorn
daran iwer arebeit.
vriunt, daz sî iu geseit:
als iu denn gelinget,
unde ir ez alsô bringet
zuo dem unvurten sê,
sô sollent ir einen vadem ê
an iwern vinger heften
unde daz ander mit kreften
ûf den sê slingen,
sô beginnt er sich swingen
über den sê ze end ûz;
unde vürhtet iuch niht umb ein grûz,
daz iu der sê wese schad,
unde heftent den vadem an den stad,
(daz sî iu niht verborgen)
unde rîtet âne alle sorgen
über unde lât ez ligen:
iuch enwirt des vers niht verzigen.
koment ir dâ her wider geriten,
ir vindent in den selben siten
den sê: daz wirt niht vermiten.“
Der rede wart Gâwein  vrô. diu nâht verswant under ine dô von maneger kurzwîle. des morgens von Lembîle
Gâwein  vroelîche schiet.
dar nâch unde im diu magt riet,
began er sîn dinc orden,
daz er gar unerworden
die Âventiure bejeit,
als im diu magt hât geseit;
diu vröude tete in gering unde snel.
gein Janfrüege, dem castel,
was er vür wâre snelle komen.
als er dort hât vernomen,
alsô vant er ez allez dâ.
vil wol enpfienc man ine dâ,
unde wart sîn ros gestellet.
der wirt sich gesellet
mit rede ze dem gaste,
er sprach: „iuch hungert vaste:
wir sollen schier anbîzen.
ir sollent mir niht verwîzen
eine rede, die ich iu tuon wil;
wir zwên sollent ritterspil
ze ros ê vor imbîz
üeben, wan solih vlîz,
der enschendet keinen guoten kneht.
dar zuo ist ez mîn reht:
swer hie wil hân die spîse,
der müez in solher wîse
sî dem wirt alsô gelten.
welt ir nû den siten schelten
unde dâ von vür rîten,
sô müezent ir iedoch strîten,
rîter, gar sunder danc,
wan hie mac kein widerwanc
von keinem rîter geschehen,
er wolte vor dem kampf jehen
mir solher Sicherung,
daz die hende unde die zung
mir bieten rehte manschaft.
unde muoz disiu ritterschaft
hie in dem hûse ergân,
ob ir mich, rîter, wellent bestân,
oder iuch ze mînen gnâden lâzen.“
„Hêrre wirt unde vriunt mîn, ich sol nâch iwerm willen sîn, die wîle ich in iwerm hûse bin,“ sprach Gâwein , „daz ist mîn sin; unde sollent ie doch wizzen, hete ich hie angebizzen, ich vergülte iu ditz hôchgelt, ê ich vurch oder velt iemer kêrte hinnen, begerent ir sîn mit minnen, ich bin wol sô gewaere, ob ez schôn niergent waere iwer reht, als ir jeht. mich hât manic guot kneht ze ros bestanden, dêswâr, in manegen lânden unde hât an mir versuochet sich, daz er vor nie an mich keiner manschaft begert. ouch betwanc mich nie kein swert, daz ich würd sîn muntman, als ir nû mich suochent an sô lediclîch âne strît. sît ir aber sô gemuot sît, daz ir solich gelt wellent in die hant, dêswâr, sô wil ich kein pfant iu vor dem ezzen bieten: ich wil iu gemieten mit dem gewissen lôn vor ûf dem sand vor dem tor, her wirt, dâ nement iwern zol, dâ wil ich iuch gewern wol, die wîle ez alsô sîn sol.“
Ein wîle Laamorz dâ wider was: er wolt vor dem palas mit im gern gestrîten haben; dennoch muoste er über den [burcgraben, wie ungern er ez tât, wan Gâwein  wolt den rât der megde niht übergên.
mit rossen kâmen dise zwên ûf einen anger grüene. von disen helden küene mohte man wunder schouwen. ieglîcher wolt drouwen, daz ine iht der ander gewert. nû sehent, wie ein valk begert des wildes an der beize, alsô wâren in dem kreize ûf einander dise beide ein ander gar ze leide gîtic unde gevaere, des sie vil ungewaere beide dâ enpfunden, wan zwên müete schunden sie ûf einander gemein,
Laamorz unde Gâwein . des muostên vliegen Schenkel unde gar biz an die enkel sporn in diu ros heften unde die stefte von den scheften sich von den Stichen biegen, unde die Schilde ûf die erde vliegen unde an den renften durchbrestên: dô muoste sich engestên beide wirt unde gast, ieglîchem gar wênic gebrast des muotes: nâch des willen sie enkunden niht gestillen anders dan eins ieglîchen val: wan dirre haz ine glîch swal mit einem nîde über al.
Die satelbogen wichen von ir beider Stichen, unde lôstên sich der zügel bant; diu rosse vielen ûf den sant biz an die hehsen hinden unde muostên sich winden
ûf von den Stichen vorn: sie hâten beide verlorn die mâht unde kraft von diser herten ritterschaft. als nû diu spere wâren vertân, ieglîcher sîn swert gewan von der scheiden; mit nîde daz eck unde die snîde ieglîcher sînem gesellen bôt unde wolt im den gewissen tôt gern dâ mit haben gegeben, wan ir ieglîchs leben was in des andern âht, daz ir ieglîcher brâht vil gern, unde möhte ez sîn: daz wart an inen beiden schîn. diu swert harte klungen, dô sie zesamen drungen mit alsolhem hazze, wan beide ûz einem vazze sie solhen nît schancten. sie burten unde wancten, sie sluogen unde stâchen, an einander sie râchen; ine wuochsent ire herzensêre; beidesamt ûf ir beider êre sie rangen unde vâhten; vil glîch sie gedâhten. wan sie beide ein muot twanc. alsô vahte unde ranc ir ieglîcher den lângen tac, biz ine der âbent an lac, daz ir ieglîcher nie keiner ruowe [gepflac.
Ir ieglîcher den andern betrouc. ûz den helmen gar dick vlouc diu vlamme von dem viure. solche minne was vil tiure
unde nie, als Ethiocles
hât unde Polimides,
der ieglîcher wolt
mit triwen, ob er solt,
vür den andern sterben.
dirre einer wolt aber erwerben,
daz er vil wol genaere
unde dirre tôt waere
in disem strîte vür in:
dirre gesellen muot unde sin
stuont ungelîch dar an
wan einer dem andern gan
dann im des tôdes vil baz.
dort was minne, sô was haz
hie under disen zwein,
als denn wol an iren tücken schein;
die wârent beidenthalben arc.
diu güete sich ganz unde gar verbarc
in dem strîte an ine beiden;
ez was vil ungescheiden
under ine von keiner minne.
ir ieglîcher nâch gewinne
an sînem kampfgesellen streit,
wan ein muot sie beide jeit:
des muostên die Schilde
der erde unde dem gevilde
gar werden ze teil.
nâch gelück unde nâch heil
ir ieglîcher harte vaht,
wan ein muot sie beide bedaht:
des wert der strît maneger slaht.
Hie umb sie sô lâng strîten mit alsolhen unsiten, biz Gâwein  den sig gewan in dem strîte vreissam unde an ine sicherunge gert, oder daz er ine der bet gewert, die er an ine wolte gern, des wolt er niht enbern, oder er slüege im daz houbt ab.
Laamorz sprach: „rîter, swaz ich hab,
daz sî iwer erbeigen:
des wil ich iu bezeigen,
beidiu bürge unde lânt;
unde sît dar under gemant
ritterlîcher triwen,
daz ir mich lâzent beriwen
gein iu mîn missetât
unde mich noch genesen lât.
ich swere iu rehte Sicherheit
unde bin ouch alles des bereit,
des ir an mich begern weit
wan ich dem tôde was zuo geselt,
Gâwein , von iwern handen.
ich sol in allen lânden
iwer lop iemer mêren
unde iwern namen êren:
des sît ir wol von mir gewert,
die wîle iu die êre ist beschert,
daz ir an mir hânt gesiget
unde mit dem prîse mir ob liget.
die red het ich wol versworn,
daz ie rîter würd geborn
in der werlt sô guoter
von keiner slahte muoter,
der mir möhte gesigen an.
nû hât mich mîn tumber wân
betrogen, den ich gehabt hân.“
nâch der rede er begund (im ze wîsen ein urkund) im ûf ze recken die hend. nû hât der strît ein end unde enpfienc ine Gâwein  ze man. alsô kêrten sie beide von dan in daz hûs über die brück.
Gâwein  ine über rück
in sîn eigen hûs truoc,
wie wol er ouch müede was gnuoc,
wan daz er ez tougen hal.
in einen schoenen marstal
wart sîn ros gestalt.
vil guoter spîse manicvalt
wart Gâwein dâ vür geleit.
nieman disen wirt kleit,
wie sêre er waere wunt
unde alsô hart ungesunt.
der wirt muost sich ruowen legen;
er hiez aber des gastes pflegen
mit michelem werde.
ez enwart ûf der erde
ein gast nie gehalten baz.
des was ze minne worden haz,
wie wol daz übel mac geschehen,
wan ich die liste hoere jehen,
daz zwei widerwertige dinge
niht wol in einem ringe
sich mügen beide gewenden,
(ir eins müez schenden
daz ander vür wâr)
wie wol diu agleister ist gevar
beidiu swarz unde wîz.
wolte ich dar an mînen vlîz
legen, ich beschied ez wol,
niwan daz ich niht ensol
lenger daran entwellen:
ich muoz die Âventiure zellen
unde der müezekeit die rede sellen.
Als ez nû tagen began,
Laamorz, der küene man, behielt wol sîn triwe:
Gâwein  gap er daz kliwe, als er ez denn gelobt het. von dannen schiet Gâwein  gein [Laudelet:
daz was der sê, der alsô hiez. mit dem segen er den wirt liez.
schier was er komen zuo dem sê
als im geraten hât diu magt ê,
alsô tete er nâch irem râte.
nû was er vil gedrâte
dar über komen in daz lânt,
daz Ordohorht was genant,
dâ vrouw Saelde inne gehûset was.
einen wünneclîchen palas
sach er gein im schînen,
der was von sardînen
unde von jôchanden
mit listigen handen
erbouwen mit meisterschaft,
unde von rôtes goldes kraft
gemischet wol darunder
vil maneger hand wunder
nâch der hûsvrouwen willen.
dar nâch mit pillen
was geleit ein rîche lecke:
ez wâren diu vier ecke
von wol edelen smareisen,
dar inn von paleisen
kristallen vil wîze,
gevüeget wol mit vlîze,
beviengen ein meize;
vil edele krisopreize
dâ bî lâgent nâhen,
die wollen undervâhen
topâzie vil rîche;
nebent den lac gelîche
ein zîle von saphîren;
von jaspen von Assîren
ein lege dar under lac,
der ein ônichel pflac.
der ander« zîle pflâgen zwên
ônix unde sardonicên;
an der andern zîle dâ bî
die vil schoenen krisolitî
vil rîlîchen lâgen.
dâ bî der mûre pflâgen
die vil grôzen turîn.
ob der porten von einem rubîn
was ein rîche cibôrie,
dar ûf ein allectôrie
was vür berle gebolt
in rôt lûter weichez golt,
dar under prasem als ein gras.
diu porte was als ein adamas
vil staete unde veste.
an der mûre ze leste
under disen steinen allen
lâgent corallen,
cornîal unde amatistên
mit vil kluogen listên
nâch des wercmanns râte.
achitas unde achâte lâgen niden bî der erd vil gar ze gewerd,
Kalcedôn dâ engegen, als ob ez diu wâge het gewegen, unde sîn ouch der meister künd [gepflegen.
Ez lâgen ouch an den zinnen ûzen unde innen seravîn unde magnet, der sal ein gewelbe het, daz was sinewel unde hôch, daz den sal gar über zoch
âne deheiner ander hand tac:
dêswâr, ez was niht ze swach:
innen unde ûzen
von rîchen goltgrûzen
unde von edelem gesteine,
dâ mit ez gemeine
gezieret was über al
biz ûf die zinnen ze tal:
des schîn was ûzer mâzen klâr.
dar ûf swebte ein adelar,
der was von rôtem gold,
als ez zam, unde sold
sîn der edelen stein genôz.
er was breit unde grôz,
kostbaer unde tiure;
er brâhte michel viure
der sunnen gên ir liehtent schîn:
als sie sich an die glenze sîn
an dem morgen vruo wand,
sô wart in dem lând
von liehte solich wünne,
als ob ez mit al brünne,
wan die stein lûhtent dâ mit.
umb unde umb in einem snit
wol hundert venster wâren,
diu den tac dem sale bâren.
daz waere gewesen unnôt:
diu nâht nie kein vinstere bôt,
daz ez im het geschadet ieht:
die steine gâben sô rîchez lieht
von natûre unde von art,
daz der tac nie liehter wart,
sô er sîn tunkelheit hete gespart.
Ich gloub ez unde ist mîn wân, ez waere durch ougenweid getân, wan sie wünneclîchen zam,
 ...
daz sie die siechen tete gesunt. nû sol ich iu tuon kunt, welherhant diu venster waeren (daz sol iuch niht beswaeren): sie wâren mit swibogen alumb glîche ûzgezogen von einem grawen jôchant, dar zuo simze unde want. dar über von topâzien stiez, deswâr, ein vil rîcher schiez; darunder hât ein granat begriffen die undern stat. dâ die siule solden stên, man hât einen ônizen gesetzet zuo den vüezen. mit zwein siulen süezen was ieglîch venster geziert, an der varbe gehalbiert. ez wâren zwên unglîche stein: ein emetîn was der ein, der ander ein grüener jaspis. der venster türe wâren gewis glest unde niht tunkel von einem karfunkel: dâ von lûhte der palas. in dirre wîse al umb was der sal gar gemachet. ist er an iht verswachet, des würd von mir gelachet!
Als nû Gâwein den sal ersach unde der glast gein sînen ougen brach, er wânde, ez brünne daz lânt, wan im vor den ougen swant daz lieht von dem glast, unde gerou in vil vast, daz er ie was komen dar, biz er des dâ wart gewar, daz ez was ein rîcher sal. bî dem sê reit er ze tal einen wec, der was gemein. dô der sal gein im schein, dô began er sêre gâhen. schier kam er im sô nâhen, daz er die port begreif; dâ liez er die stegereif unde spranc vom ros vür daz tor. sîn ros bant er dâ vor vil geringe mit dem zoume an einen schoenen boume, der was edel cedrîn. daz sper unde den schilt sîn er nider zuo dem boume stacte. daz houbt er ganz endacte von der coifen unde dem stâhelhuot, als ein gewisser rîter tuot; an den hals er sie hie. daz swert er in die hant vie unde gienc in zuo der port, ein stege gein einem ort gevie er unde eine tür, dâ gienc er niht verre vür. ich waene, er iht dar an verlür.
Nû hôrte er manic stimme dâ. in die türe gienc er sâ, dâ vant er michel herschaft: dâ. saz in ir magenkraft ûf einem rad hôch erhaben, von gold geslagen unde gegraben, vrouw Saelde unde daz Heil, ir kint. von ir winster wâte ein wint, der daz rat umbe treip, dar under sie doch beleip an einer stât mit staete; wan sô der wint waete, sô lief snelle umb daz rat unde wandelten die ir stat, die an dem rad hiengen: swelhe stat sie geviengen, dâ muosten sie belîben. von mannen unde von wîben hie ein schar an dem rad. sîn walgern was manegem schad unde wart ouch vil manegem vrum: swelher kam an daz winster drum, der wart arm unde blôz; swelher aber herumb geschôz, der wart rîch unde glânz unde an allen dingen ganz, nû wil ich iuch bescheiden die rede von ine beiden, wan die wandelunge kam, daz sie solche ende nam. vrouw Saelde unde ir kint, daz Heil, die wâren an dem rehten teil gezieret von grôzer rîcheit beidiu lîp unde kleit, unde was nâch vröuden gar gestalt, ûf die ander sîte schînen sie alt, blint, swarz unde bleich:
von dem selben teil diu vröude weich
unde was jtemerlîch getân.
sie hâten ouch boese kleider an,
zerizzen unde alsô swach,
daz man den lîp dar durch sach.
ein geisel hât sie begriffen,
ir was der vuoz entsliffen
von dem rade her ze tal.
der palas was über al
an der linken sîten von ine val.
Als nû Gâwein  in den sal trat, dô stuont stille daz rat unde wart vrouw Saelde glîch gevar über al schoen unde klâr, als sie vor zem rehten teile schein, dar zuo disiu schar gemein jenhalp unde hie dissît begunden singen widerstrît ein lop ir wol schône mit vil süezem dône, unde begunden alle nîgen. nû hiez sie vrouw Saelde swîgen. dô Gâwein  sô nâhe kam ze ir, sie sprach ze im: „wîs mir,
Gâwein , unde gote willekomen! hâstu disen gesanc vernomen? dâ mit soltu sîn geêrt, wan ine ir vröude ist gemert.
Gâwein , durch dîn êre
sol ir aller sêre
durch dich sîn vertriben.
ir keiner komt mê geschiben
an daz winster teil an dem rad,
wan ich sie ze mînen vröuden lad
durch dîn zuokunft unde durch dich.
lieber vriunt mîn, sprich,
wes du wellest an mich begern:
dar zuo wil ich dich gewern aller saelden von mînem teil, unde gib dir sig unde heil an allen werltsachen, unde wil durch dich machen dînem oeheim, künec Artûs, sîn rîch unde sîn hûs sô êwic unde sô vest, daz im iht gebrest: er hab aller der werlt ze geben, unde müez êwiclîch sweben nâch sînem willen vil eben.“
Ir gnâden er dar umb neic. vil bald sie der rede gesweic. sie gap im ein vingerlîn unde sprach: „daz sol ein Zeichen sîn aller dinge saelikeit: die wîle ez hât unde treit
Artûs, sô mac niht zergên
sîn hof unde müez iemer stên
ganz von allen dingen.
du soll ez im bringen,
unde heiz ez ine behalten.
du solt ouch selbs walten
an allen dingen Wunsches gar.
hie mit iuch beide got bewar:
du maht niht lenger wesen hie.“
Gâwein  neigte ir unde gienc
wider ze sînem ros von dan,
dâ er ez vor hât gelân,
unde kêrte von dannen wider ze wege.
er reit in vrouw Saelden pflege
wider hin über den sê,
den er was geriten ê.
dirre Âventiure was er vrô.
Von dannen reit er daz hûs her nider. über den sê vuorte ine wider der wase, als er tete dâ vor. ûf eines alten weges spor liez er sich an der stund: als er gesehen kund, sô was er getriben wol unde niwer huofslege vol, darumb er sich dar ûf lie. ab disem wege kam er nie, biz er begreif einen walt, der wol nâch vröuden was gestalt von bluomen unde von grüenem klê, dar under ouch nâch vröuden schrê manic vogellîn unde sanc. ditz allez Gâwein betwanc unde diu sunne, diu vil heiz was, daz er erbeizte ûf daz gras under ein schoene linden unde begund sîn ros binden an einen ast hinden.
Dâ verdrôz ine der zît niht. ein rîter kam von geschiht darnâch ûf ine geriten dâ, der ouch bevangen hât die slâ: dem vuort man driu ors mit. ich waene ab, nieman mit im rit wan vünf sîner knehte mit allem dem rehte,
daz ein rîter haben sol.
des wâfen was als ein kol
swarz, wan diu sarwât,
dar an schein michel rât:
diu was wîz unde guot,
unde diu ros rôt als ein bluot,
unde wâren die knappen wol gekleit.
als er ûf Gâwein reit,
vil geringe lief er im engegen
unde bat ine sunder ruowe pflegen
bî im, dâ er waere gelegen.
Genâde er im der rede bôt, wan im was der ruowe nôt: er hât gestrîchen sêre. ouch vröute ine diu êre unde diu vriuntlîche bet, daz er ez deste gerner tete, die Gâwein an ine kêrte. dar gên er ine êrte unde erbeizte ûf die erd. mit michelem werd ein ander sie pflâgen: des kunde sie niht betrâgen bî einander umb ein hâr, wan sie mit kurzwîle gar dâ wâren under ine beiden, als sie kunden underscheiden ir ieglîchs gewizzenheit: wan beidenthalben wart geseit,
die wîle sie dâ lâgen, nâch iegelîches vrâgen von lânde unde von mâgen.
Dar under bat her Gâwein, daz er des het haele kein vor im: er seite, ze welher arbeite er der reise het gedâht, oder von wannen er dar wasre brâht: des wolt er gern wizzen. sô sprach der rîter gewizzen:
„daz sol ich iu sagen: ich wolt âventiure bejagen, diu mir bezeiget ist hie bî. man sagt, daz ein turnei sî bî einem castel hie nâhen, dâ wil ich hin gâhen ich waene, morgen an dem tage, als ich vernomen hân von sage: den hât grâve Leigamar geleit durch sîn tohter dar, unde swer dâ daz beste tuot, dem gît er tohter unde guot: diu ist schoen unde hôchgemuot.
Wellent ir nû des geruochen, sô daz ir ine wellent suochen, edeler rîter, mitsamt mir unde alsô, daz ich unde ir gelîch gesellen waeren? ich hoere an iwern maeren wol unde sihe ez in manegen wîs, daz ir rîtent durch prîs unde durch âventiure bejac. villîht unser einer mac die âventiure behouwen unde ouch die edelen vrouwen, ist uns Gelücke waege. ich bin ouch niht sô laege,
ich zime iu zuo gesellen wol. ich heiz von Montichsdol Quoikos der Britûn, unde ist Senpitebrûn mîn bruoder, der von ritters art, wan er den lîp nie gespart.
Heten ir den recken bekant, sô waert ir des gering gemant, daz ir mir dise Sicherheit unde geselleschaft niht verseit, ob uns villîht gelung. harnasch unde zerung des hân ich mê dan ze vil: ob ich darüber borgen wil, sô borge ich über tûsent marc. dar zuo sô sint diu ros starc, diu ich dar ûf gevüeret hân: ê wir dar an gestân, wir haben dar under bejagt, daz ein ander vil lîht den schaden klagt, die bet mir, rîter, niht versagt!“
Gâwein ine der bet gewert, die wîle er sîn mit ganzem vlîz begert. sie riten mit einander von dan den walt unde den dicken tan, biz sie kâmen ûf daz velt, dâ ir ieglîcher rîchez gelt gap von âventiuren, dâ mit sie sich stiuren wolten zuo dem lângen wege. in dirre kurzwîle pflege sie gar biz an den âbent riten: dô began Quoikos biten Gâwein, daz er ine liez wizzen, wie er hiez. der bet wart im niht verzigen, er antwurte: „mîn nam ist unverswigen,
wan ich mich sîn nie geschamt: Gâwein bin ich zewâr genamt, daz weiz diu weit allesamt.“
Bî disem namen kant er in, unde zalte im den rîchen gwin
...
von vrouw Saelden sîn geschehen, unde vröute sich sîn sêre. dar nâch iemer mêre sînen hêrren er ine nante, wan er ine wol kante an tugenden unde an muot; mit lîp unde mit guot diente er im wol ze reht: alsô tâten ouch sîne kneht, die wîle er was bî im dâ. zuo dem castel Sorgardâ wâren sie vil snelle komen, dar der turnei was genomen: dâ hâten mit schalle die lântvürsten alle, castel unde stât, ouch heide unde trat bevangen, als der wirt bat.
Nû muosten vür daz palas, wan die stat alsô vol was, Gâwein unde dirre rîten glîch an der selben sîten, dâ die vrouwen an sâzen zwischen zwein hôhen strâzen, vür ein cappel klein, diu hôch ûf einem stein gein dem palas was gelegen. Gâwein liez niht underwegen dar an sîn alt gewonheit: swâ er vür ein kirchen reit, dâ erbeizte er vür unde sprach sîn gebet, als ouch hie geschach. als er nû vür die cappel kam,
einen sprunc er zuo der erden nam; er nam ouch sîn swert in die hant, ab dem houbt er den heim bant unde endact sich von dem îsengwant.
Hie mit er in die cappel gienc. den rîter er hie vor lie unde die knappen vür der tür. ûz den venstern heten sich hervür die juncvrouwen geleinet unde warten, waz daz meinet, daz in die cappel Gâwein sô was gangen alein unde dirre was hie vor beliben. vil rede sie dâ von triben under einander her unde hin. dô sprach diu juncvrouw ze in:
„ich kan iu wol bescheiden
die wârheit von ine beiden,
wan ich mich ir wol verstân:
ez sint zwên koufman;
sie vüerent schätz unde michel guot,
unde ist daz ein karger muot,
daz sie als rîter varnt,
dâ mit sie sich vor roup bewarnt:
sus wellent sie sîn gewarnt.
Ir malhen die sint starke vol; ouch sihe ich an den bulgen wol, daz sie vol schatzes sint, unde möhte ditz sehen ein kint, daz ez niht ist sarwât, wan ez keinen klânc hât, als ez doch haben sold. von sicher unde von gold sint sie wol bestôzen. manegen bîgürtel grôzen haben sie noch verborgen, die sie mit grôzen sorgen helent bî ine vil tougen, unde getörstent sie sich ougen,
 sô vüeren sie alsô niht. iwer ouge schier gesiht, waz ine hînaht geschiht.“
Als sie die rede gesprach, Gâwein gein den venstern sach.
 als er wider was gegangen, er vorhte sîn belângen sînen gesellen, daz er eine beit, ûf saz er wider unde reit in die stat nâch einem wirt;
 unlâng er sich irt
biz er die herberg gewan
dâ ze einem vrumen koufman:
der schuof im rîlîch gemach,
dar an ine niht gebrach:
wan dirre bürgaer
was sô erbaer
sô vrum unde sô rîch,
daz dâ sîn gelîch
in der stat niht was gesezzen,
unde was ouch vermezzen;
unde stuont under dem palas
sîn hûs, daz sô hôch was,
daz man daz allez mocht gesehen,
swaz dar in kund geschehen,
swer ez gern wolte spehen.
Der juncvrouwen wâren zwô: diu eine marcte vil wol dô an dem lîbe ein ieglîchen gast, ir herz umb die rede brast, die ir swester hât gesprochen, unde het ez gern gerochen, wan ieglîcher ir behagt. sie sprach: „swester, daz ir sagt, daz ist gar lügelîch: die geste sint vil ungelîch an ir vuore koufliuten. jâ, ir müget wol triuten, ir einen mit êren. als mich noch kan gelêren mîn sin, sô bedunkt mich,
daz ir vil manegen schoenen stich von inen süllent sehen morgen, unde bin ich âne sorgen, den ir dâ ze rîter habent erkorn,
 ob ine ir einer mit zorn bestât, er sî verlorn.“
Sie sprach: „ich sol schaffen, daz du solich klaffen von vrumen rittern muost enbern.  wie getarstu iemer des begern, daz du noch süllest sprechen von tjost unde von stechen? wer hât dir daz erloubet? bî disem mînem houbet wil ich dir waerlîche swern: die wîle ez dir niht heizet wern mîn müeterlîn, sô sol ich alsô des erziugen dich mit manegem herten zwicke in dem tage sô dicke, biz ich ez an dir vertrîb, daz du mit keinem wîp dich mêre ze strîte setzest, du gebillest oder hetzest mêre dan ein vrabeler kneht, unde ist daz niht der meide reht: diu sollen swîgen al wege. dise meisterlôse pflege ich lîht ûf dînen rücken lege.“ „Kint süln reden alsô kint,“ sprach sie, „die niht komen sint noch zuo iren vollen jâren; dâ wider sollent gebâren nâch ir wîsheit die wîsen. vrouwe, wollent ir einen prîsen unde dâ bî den andern schelten,
(daz hân ich vil selten
von edelen juncvrouwen vernomen)
sô sît ir in die aht komen,
der die spilliute pflegent,
die sich der êren bewegent
unde die durch ir guoten muot diu liute scheltent umb ir guot, des sie anders niht bestât. ich waene, daz iu niht getân hât keiner diser recken, mîn schirm muoz sie decken, wellent ir niht reden baz: iwer minne unde iwer haz mügent mir niht erweren daz.“
Die rede ir swester swaere wart, unde sprach: „alsô tuot der hofwart: der billet ie mê, sô man in stöut, wan er sich des mit alle vröut, sô er wider mac gebîzen. alsô beginnet sich ouch vlîzen, daz sie steche, diu bin, sô man sie iemer trîbet hin, si beligei ûf der verte, dîn muot ist nie sô herte, ich hab dich snelle sîn erzogen unde wirt dîn hôchmuot betrogen, lâszestu niht dîn klaffen sîn. ez ist dick an dir schîn, daz du vurhtlôs bist, dir sol der besem kein vrist noch von dînem ruck komen, nû hâstu dich an genomen einer solhen vrîheit, daz mînem vater würde leit, daz man dir ez ê niht underseit.“ Sie sprach: „vrouw, den gewalt, den ir zuo mir habent gestalt durch iwere grôze hêrschaft unde solher ungenâden kraft, hân ich mit worten nie geholt, wan daz ich daz niht verdolt, daz ir iuch übersprechent. ich enweiz, waz ir rechent
zuo einem rîter, der nâch prîse vert. ich sol sehen, ob im erwert daz velt iwer amîs,
Viers von Arramîs,
der iuch morgen behaben sol.
ich waene, daz im werde wol
sîn hôchvart vergolten.
der, den ir dâ hab ent gescholten,
der sol mîn rîter wesen dâ.
im gehilft des niht sîn scharpf klâ:
er muoz vor im ûf den sant,
unde werdent die griffe verbrant
von sînem viure sâ ze hant.“
Die rede si ire swester niht vertruoc: einen ôrslac sie ir sluoc von zorn, der was alsô grôz, daz ir von bluote hin gôz beidiu nase unde munt, dâ von sie wol drîstunt nider viel ûf daz pflaster. den schaden unde daz laster muoste sie von ir dulden: darumb sie schulden vrouwen, rîter unde meide: ir enwas ab niht ze leide, wan sie ez gerne leit. die maere wart vil schier geseit ir beider vater, Leigamar: der îlete durch die tohter dar unde wolte die rede selber sehen war umb der zorn waere geschehen, wan er dâ von nie nihts het vernomen. dar zwischen was diu magt komen mit drîen wîben herab mit vil grôzer ungehab ze disem bürgaere, unde wolte dise swaere hern Gâweinen klagen
unde endlîch die red sagen, daz sie durch sînen willen waere [geslagen.
 Bî einander vant diu magt die drî, die zwêne unde den wirt dâ bî, an einer heimlîchen stat. der wîbe einz zuo dem wirt trat unde bat ine zuo ir vrouwen gên.  der wirt unde dise zwên snelliclîchen ûf sprungen, unde als sie zuo der türe drungen, vunden sie dâ vor stân die reine magt wolgetân mit weinenden ougen, unde verhal daz vil tougen. die enpfingen sie vil schôn: dâ wider sie ze lôn, ir süezez widergelt bôt unde wart iemittes vor scham rôt: daz tete ir niht unnôt.
Als si nû die magt enpfiengen, mit einander sie giengen herab in daz hûs sitzen. die magt sprach mit witzen:
„rîter, lât iu sîn geklagt,
daz ich vil sêre weinende magt
durch iwern willen vil sêre geslagen
[bin;
unde tete daz Vlursensephin,
mîn swester, in einem solhen haz,
daz ich iuch ruomete vil sere unde baz,
danne ich iren vriunt taete,
unde was dar an staete:
des hân ich engolten.
unde het ich iuch gescholten,
sô het sie mir niht getân.
nû wolt ich daz niht underwegen lâzen,
ich liez iuch des werden inne.
ir süllent durch ir minne,
des bit ich iuch vil tiure,
turneis noch tjostiure
niemer beginnen, ich wil iuch gewinnen hiute mit dem geding,  daz ir morgen ze ring ûf âventiure mîn rîter sît den turnei unde disen strît, unde rechet disen starken nît.
Gewerent ir mich des, daz ich beger, ein kleinôt sende ich iu her, sô ich ez allr best haben mac, ê denn morgen kom der tac. unde sît mit vlîze des gemant: ein rîter kumt ûf den sant, der heizt Viers von Arramîs, des herz vert nâch hôhem prîs unde vüert eines grîfen klâ. wirt er suochend die slâ hinder dem ros über den satelbogen, sô ist mîn wân niht betrogen, den ich an iuch gewant hân. her rîter, mac mîn bet vür gân, sô scheide ich vroelich hin: wan nâch verlust vröut der gewin mê, dan er dâ vor tuo.“
Gâwein lachte dar zuo unde sprach: „vrouwe, wizzent daz: ich rîche gern iwern haz nâch iwer bet unde, mac ich, baz.“ Under dem, als daz geschach, Leigamar in daz hûs brach hinden in ze einem tor, unde het daz hûs allez vor bestellet mit huote, daz mit lîbe noch mit guote ieman dar ûz mohte komen, ez enwaere im allez genomen. disen rât unde disen sin riet im Vlursensephin ir swester ze leide. mit diser reinen meide was der wirt unde sîne geste.
ir aller keiner weste, waz diu rede waere, biz daz der burgaere in dem hove dâ vernam mit gewâfenter hant gemeinsam sînen hêrren unde die sîne: doch erschein er in der pîne niht in zagelîchem schîne.
Gein dem hove er vast dranc. Gâwein als ein lewe spranc unde was der êrst vor der tür; die rîter vazte er sich vür: mit dem swert, daz er truoc, ûz dem hove er sie sluoc, daz er sie nie entwelen liez, biz dem wirt ein vrid verhiez sîn hêrre, grâve Leigamar. dô seite er ine, daz er dar durch niht anders körnen waer, wan daz ein ahtaer dar inne watre verspeht. dô sprach dirre guot kneht:
„nieman anders ist hie, wan als ir seht.“
Als nû der vrid under ine bestaetigt
[wart,
dô gerou disiu galte vart Leigamarn vil sêre unde diu grôze unêre: wan er hât schiere ersehen, daz im unreht was geschehen, unde gienc zuo her Gâwein. er sprach: „rîter, disen mein unde die vil grôze unzuht, die ich von gâhes muotes vruht an iu nû begangen hân, dar umb lâzent mich bestân swelhe buoz ir selber welt, wan ich an iu, tiurer helt, missvarn hân, unde niht an mir. iwer gesell unde ouch ir
wârent wider mich verrâten, unde die, die den rât tâten, die tâten ez umb einen haz; sie möhten mir hân gerâten baz.“
...
Er vergap im diu rede dô. des wart Leigamar vrô. er gienc mit ine in daz hûs unde vant dar in Quebeleplûs, sîn tohter, die kleine magt, als sie iren kumber hât geklagt mit drîen iren wîben: wan sie muost dâ blîben; sie enmohte niht widerkomen, als sie denn den strît hât vernomen, unde was alsô gesezzen, daz sie ir hât vergezzen. als nû Leigamar sîn jung tohter ersach, er enpfienc sie unde sprach:
„süeze tohter, sage an,
was hâstu hie inne getân,
oder von wannen bistu komen her?“
der rede wart berihtet er,
umb welher hant swaere
sie dar komen waere.
dô lachte er von dem maere.
Hie mit wart ez gescheiden. daz kint mit iren meiden wider umb ûf daz hûs gienc.
Gâwein sie iren ermel lie
hie niden ze einem kleinôt;
dâ bî sie bat unde gebôt,
daz er bî im naeme war
eins ponders in der êrsten schar:
Viers hiez er von Arramîs, unde waere ir swester amîs, umb den sie waere geslagen. würde der ze der erden getragen von einem starken vellesper, unde daz er des waere gewer,
sô waere ir kleinôt wol gewant, unde solt wizzen, ze hant ir minne würde sîn pfant.
Alsô bleip diu rede hie mit.
 die geste nâch ritters sit sich bereiten begunden, sô sie aller best kunden, ûf ditz ritterlîch spil: wan ir was ze mâle vil,
5 die durch ir willen kamen dar, die wîle sie ir vater Leigamar wolte geben nâch gemeinem maere eime, der der aller best rîter waere, sunder alles widerreden.
 nâch prîse begunden streben alle, die die maere vernâmen unde von iren lânden dâ her zuo kâmen, zwên edele vürsten über mer die brâhten ein michel her,
Poidas unde Îger.
Cavomet von Arabîe mit rîcher massenîe kam ze dem turnoi. zwên brüeder, Melde unde Efroi brâhten michel ritterschaft. darüber kam mit grôzer kraft Laamez von Babilôn, der daz zepter unde die krôn truoc dâ ze Baldac; unde der, der dâ Syrien pflac, sîner swester sun Aschalonê, der volgete disen über sê; unde ein jungelinc von Syriâ, ir beider mac, der was ouch dâ, der Vâruch was genant. vor dem castel ûf den sant	l
sluoc man ûf ir aller gezelt, dâ mit wart ein michel velt bevangen unde ein wîter rinc:
 wan dâ was manic jungelinc, die dâ alle an einem ring lâgen unde einer cumpanîe pflâgen von brüedern unde von mâgen.
Ein vil michel amît,
 daz dâ breit was unde wît von Schilden umb die geste geslagen, daz was veste von wâpen, daz was misslîch, undereinander vil unglîch,
 swie ez ein gesind waere. Cavomet, der maere, ze wâpen einen anker vuort, dâ mit er suochen wolt den vurt an dirre juncvrouwen;
 sô wolte sie erhouwen mit einem swert Melde, daz vuorte er ze velde durch ir edele minne.
Efroi nâch saelden gewinne vuorte Vortûna ûf einem rad, unde daz wart manegem schad, wan er ritterlîchen reit.
Îger durch bescheidenheit ein sense vuort, diu was breit.
Poidas, der jungelinc, brâhte ouch an den rinc ein wâpen, daz gelobt wart: daz was ein rîcher lêbart, ûf zobel von harm gesniten; unde alle, die mit im riten, daz selb wâpen leiten, einen adelar breiten vuorte Laamez von Babilôn, der nâch der megde minne lôn mit sînen gesellen was verdâht. Aschalonê ein wâfen brâht, daz was ein poi von gold, dâ mit er sich wold
der megde in gevancnis geben beidiu mit guot unde mit leben. Vâruch vuort ein olifant, darumb, daz sîn eigen lânt dâ von deste baz waere bekant.
In der stat nû manic rîter lac, der ich aller niht genennen mac, von mislîchem lânde, die mir alle niht ennande diu vabel an dem buoch. iedoch ich gesuoch ir etelîchen dar ûz, wan man sol die goltgrûz lesen ûz den griezen: darumb ich niht wolt verliesen, ob ich der namen niht enseit, den doch vil grôzer manheit disiu âventiure giht unde ire namen verswîget niht, die von verren dar wâren kômen, als sie daz hâten vernomen, wie disem rîchen gelübde was. zwên gesellen von Agardas, Hardifius unde Elimas.
Ein wâpen vuorten dise recken; daz ir muot solt endecken;
...
sie ze velde brâhten:
daz was ein einhorn.
wie gar lîhte dem wart zorn,
daz hânt ir vernomen ê.
der grâve von Bigamê
unde Sorgarit, sîn bruoder,
die truogen diu ruoder,
wan in dem mere was ir gewalt.
Heimet, ein recke balt,
unde dar zuo sîner gesellen drî,
Rains, Greins unde Engrî,
die truogent alle den lewen.
ein reck guot, von Ansgewen
Mitarz, unde Kleir von der Voie,
der beider wâpen was ein moie. ein ander reck was ouch dâ,
Lorez von Jassaidâ, mit schoener cumpanîe.
Barûz unde Enfrîe Marmoret unde Klamorz,
Anfoies unde Vorducorz,
Ludufis unde Ploiborz:
Dise wâren sîne gesellen. die nû hoeren wellen, waz ir aller wâpen waere den sage ich ditze maere, als ich ez in welsch gelesen hân: daz was ein gar wîzer swan. der andern was dennoch ein genuoc, der ieglîcher sîn wâfen truoc, swaz im aller best zam; wan dise gesellen, von Aram des herzogen gesinde:
Brians unde Azinde,
Anschoes unde Emerit,
Roides unde Meranphit Videlaz unde Jambruz,
Samoriz unde Saniz,
Skaarez unde Gymarz,
Klerdenis unde Sagarz,
Neiliburz unde Azet,
Malpardons unde Karet,
Vamgainziers unde Pafort,
Susavant unde Stiport,
Vinc de Seminis,
Agariz unde Gentis:
dise vuortent alle die vlüge:
ob ich dar an iht lüge,
waz gieng mir der müewe nôt?
swaz mir ie diu vabel bôt,
darumb würd ich niemer rôt.
Nû was ez komen dar an, daz sich ein ieglîch man ze velde solt bereiten ze disen arebeiten
an dem andern morgen, vil gar unverborgen manie helt ze velde san, der sîn hosen schuoht an, dar über sîn schellier; ein wambeis unde ein collier muost er haben dar nâch: hie mit was im niht gâch; ouch sô muost ein halsperc wesen [dâ bî,
dar nâch zwên knappen oder drî, die im die coifen stricten unde daz wâfen alsô schicten, daz ez im waere behend; dar nâch an dem end gehôrt vür die brust ein blat: was er iht an der rîter stat, dêswâr, sô muost sie dâ vür: des gewan er michel gevüer, ob er wolte stechen, ouch sol er niht zerbrechen, ein wambeis sol dar über sîn, oder ein wâfenroc sîdîn: sô vüer er wol in ritters schîn.
Er bedorfte ouch wol starker sper, was im anders ze tjostiure ger: sô wart er versûmet niht, unde was sîn ros behende iht; was dar zuo sîn stahelhuot beidiu gering unde guot unde gezieret mit einem kleinôt, sô enwas niht mê nôt, wan daz er schilt enpfienge ze halse, unde hienge ein swert an den arm.
unde was er dan niht sêre arm der künste nâch des herzen, von dem möhte einen smerzen
ein tumber lîht gevâhen,
wolt er ûf ine gâhen.
naem er des Schildes in
gein dem kinn, daz waere ein sin:
sô möht er der erde
mit michelem unwerde
ze teile gevallen.
nû lâzen wir solich kallen
unde reden von ine allen.
Dise helde ze velde truoc ein muot, der was kluoc genuoc: des wâren sie snel bereit, ein garzûn ein maere seit: ein reck waere ze velde komen unde het einen tjost genomen wider einen stolzen Rabinîs; dem het er einen swachen prîs an dem puneiz gegeben: er lieze ine ûf der erden sweben hinder dem satel ûf der slâ, daz er alsô het geglunkert dâ, daz ine der wint niergent vuort, unde mit alle den vurt het begriffen ûf dem sand unde ûf truckenem lând, ê er sîn spere verswand.
Quoikos der maere was inneclîchen swaere, als er die wârheit vant. sînen helm er ûf sîn houbet bant unde stal sich von Gâwein. nû kom ein rîter alein geslichen der geste neben einem vôreste, der hâte geneigt sîn sper: im was ze tjostiure ger; den het Quoikos ersehen, über velt ein tougen schehen
snel er gein dem recken nam.
 der reck was von Aram des herzogen geselle, ein ritterlîch velle Quoikos an im schuof, daz er gein des rosses huof ûf den sant ze tale vlouc, daz ine der val alsô betrouc, daz im der wê sîn kraft erlouc.
En rîter den tjost ersach, der vil leitlîchen sprach:
„einen tjost hân ich ersehen; von wem sie aber sî geschehen, des enweiz ich niht die wârheit, wan ich hân in arebeit die vlüeg gesehen vür wâr.“ nâch diser rede kêrte er dar, dâ er die tjost ersehen het. Malpardons unde Klaret den recken ersâhen unde begunden beide gâhen gein dem selben über velt. dar gein ûf den selben gelt kêrte er sunder vorhten. diu spere sie entworhten mit rîcher tjostiure: dô was minne tiure durch hôhes prîses stiure.
Noch enwesten die rîter niht in der stat umb die geschiht, wan ez verholen was ergân. nû bereiteten sie sich dar an, als ob sie wolten ze velde.
Efroi unde Melde kâmen her ûz mit glîchen spern unde begunden tjostiure begern. gein den was geriten ûz Marmoret unde Barûz von iren gesellen verholn, unde heten sich ze velde verstoln, ob sie ieman dâ vünden,
die ine der stat günden, dâ sie möhten an gewern zwô tjoste unde diu spere verzern. des vunden sie an der stat. dâ wart Vortûna unde daz rat vil rîlîchen durchstochen: dâ wider wart durchbrochen der einhorn Marmoret.
Barûz ouch daz selbe tete Melden unde durchstach daz swert, daz ine der stahel lützel wert, ieglîcher vant, des er dâ begert.
Ditz vernam Viers von Arramîs unde sprach: „ich soi den hôhen prîs an etlîchem letzen unde sol ine gesetzen gar gering von mîner hant hinder daz ros ûf den sant, der hie waenet gewinnen mîn vrouwen ze minnen, der ich lâng gedienet hân unde noch ûf den selben wân lônes von der reinen ger; sô mîn schilt unde mîn sper wirt suochen daz velt, ich geswache etlîchs gezelt, des hêrre sich vermezzen hât, wie er mich mit ritters tât welle ze velde schouwen unde mîns herzen vrouwen welle vüeren über mer: er vindet mich niht âne wer; swie wîte sweime sîn ar, wirt sîn mîn klâ gewar, er ziuht in vil lîhte ûz der schar.“
Dar under lief ein garzûn her: „wâ nû rîter unde sper!“ rief er, „ich hân gesehen hie einen rîter, der ein sper gevie unde einen schilt ze halse nam: ich waene, in einer tjost gezam:
er gebârt wol desglîchen;
sîn ar ist sô rîlîchen,
ez ist Laamorz von Babilôn.
swer nû rîcher minne lôn
welle enpfâhen, der sûme sich niht.
ein poie rîch unde lieht
haltet im eneben bî:
ich waene, daz ez der recke sî,
de Syriâ Aschalonê.
ein elyphant als ein snê
der schînet bî ine beiden dâ:
daz ist Vâruch von Syriâ.
wâ nû, rîter! wâ, wâ, wâ!“
Der swan hât die rede vernomen unde was mit drîn gesellen komen gein disen vieren ûf den sant: ein tjost huop sich sâ ze hant vil ritterlîchen under in; sie wart aber âne rîchen gewin, wan diu spere wurden vertân. dô kêrte ze vride wider der swan wan im wolt der lêbart versatzt hân die widervart: daz was der junge Poidas, der mit einem tropel was an die lâge dar geriten, dâ von sie grôzen kumber liten, wan sie gar übersâhen ir gesellen, die vil nâhen hielten in einer cumpanîe, wan Lidofitz unde Enfrîe pflâgen der massenîe.
Als sie nû ersâhen ir arbeit, ze helf ûf die ponder reit der einhorn mit zorn. gein den hât überkorn der anker ein tjostiure,
Cavomet, der reck tiure von Arabîe. mit einer storîe sie zesamen hurten, diu spere sie zervuorten an disem rîchen puneiz.
Vorducorz unde Ezdeiz
êrst ir arbeit enpfant:
dô wart ir banier gewant
vil rehte dar gegen:
dô wart mit Stichen unde mit siegen
erhaben ein bataille,
dâ von die wîzen maile
diu spere gar durchstâchen
unde sich selbs zerbrâchen,
unde kleinôt unde die schilde
wurden ze teil dem gevilde:
des wâren sie alle milde.
Dar under huop sich rîlicher schal von garzûnen, dar zuo diu vloiten hal lûte mit dem tambûre, wan die recken ze dûre sich hâten verlâzen. die lewen noch versâzen ditz spil unde die scharpfe seinse; wan Heimet unde Greinse,
Rains, Egri unde Îger die vünf hielten ze wer unde ze huote ir gesellen, schier sach ein rîter veilen ze sunder tjoste daz swert; der Saeden rât des selben gert, des recken bruoder, Efroi: dô muoste sich der turnoi gemeineclîchen heben an. vil maneger arbeit gewan, ê sich daz spil het verlân.
Viers von Arramîs sprach:
,,ein red ist mir ungemach: ich sihe dort den adelar sweimen mit gewalte dar unde den anker dâ bî: ich waene, ine des ze muote sî, daz sie nâch tjost wellen varn, unde möhte ich dem arn beschrôten sîne wîte vlüge, ob ich ine gâhes bezüge, daz gezaeme mir von herzen wol, daz ich ouch versuochen sol, mac ich ez sô beruochen; ouch sol der anker suochen den vurt ûf dem sande; der poie mit dem elephande, die sense unde der lêbart die werden niht mê gespart. wol dan, wir süllen ûf die vart!“ Ein sper er under den arm nam. man rief: „Schêvalier Aram! hie kumet, der des aren gert!“ einer tjost wart er dâ gewert von Laamez, dem aren, dô dise beide wâren komen an des vrides end, dô worhten sîne hend den Babilôn ûf den sant, daz der are daz trucken lânt im selbs vür den luft erkôs.
 dâ von Cavomet verlôs ze hant sînen rîchen muot: er warf den anker ûf die vluot. durch disen starken widerwint dâ enhafte er niht in dem sint,  wan er was ze gering. gerne ûf dem ring reit Viers von Arramîs:
Cavomet, den Rabinîs, er mit dem anker sande
ze truckenem lânde: dâ bleip er an der schande.
De Syrie Aschalonê tete diu grôz schande wê, dem recken mit der poien: Mitarz mit der moien gert er ze tjostiure der gewert der âventiure den recken vil schier; ein kostlîch banier er under den arm gevienc; ein tjost dô ergienc, diu gar bald was geschehen. dô muost man die poien sehen gestract ûf der erden ligen; ein banier kam zuo gesigen, diu dâ beschutt den degen.
Viers von Arramîs dar gegen sînen gesellen ze helfe reit; vil grôzen prîs er bejeit:  daz was Quoikos leit.
Er sprach ze hern Gâwein:
„sie rîtent alie âne ir alein. recke, warumb tuont ir daz? wie wellent ir der megde haz  wider den helt gerechen? sehent ir ine dort stechen, slahen unde vâhen? er ensol iu niht versmâhen. er hât manegen dâ entworht:  er ist gar unervorht
unde grîfet vast mit sîner scharpfen klâ umb sich beidiu hie unde dâ, unde mac nieman wider in. rîter, wellent ir niht dâ hin,
 sô wizzent, daz ich trûrec bin.“ Gâwein ein vellesper begreif unde nam einen umbesweif gein Viers von Arramîs, der under ine alien den prîs
 het bejagt mit tjostiure,
den er greif, den brant er mit viure von sînes speres end, daz dirre waltswend hinder dem satel dâ beleip  unde nider zuo der erden scheip, dar in sîn klâ die griffe nam. zwênzic gesellen von Aram beschutten ine mit alle: doch sô muoste er von dem valle  hern Gâweine blîben dâ;
sicherung bôt er im sâ. alsô wart verhouwen sîn klâ.
Ein garzûn dar under lief unde vast nâch tjostiure rief.  Vâruch mit dem elephant den stach nider ûf den sant Gâwein an der stund: darumb ine nît enzurnd der grâve von Bigamê,
 unde tete im sîn schade wê, unde sînem bruoder Sorgarit: der was im des willen mit; die beide diu ruoder vuorten. ze hant sie ine ruorten mit zwein wol starken spern, dô muoste Gâwein gewern den einen sîner begirde; unde Quoikos was der vierde: der nam den einen vür sich, dô wart der zweier ietweders stich mit grôzer kunst wol an geleit, den prîs unde sicherheit Gâwein unde Quoikos bejeit.
Die vlüge dô ze velde vlugen,  die manegen ûz dem vriden zugen. ûf dem veld dâ über al, dâ huop sich ein michel schal von speren unde von swerten; dise hie stechen begerten,
 sô râmten die ze vâhen. darnâch sach man gâhen drî oder zwên dâ her, die vuorten schilt unde sper; dar under liefen garzûn,  die baniere unde trunzûn unde kleinôt truogen; dise harte sluogen mit kolben ungevuogen.
Mit den sich Gâwein bewar.
 dâ mit wart stênde gar sunder vride der turnoi.
Leigamar von Ansgoi ungewarnt ûf Gâwein stiez. mit einem sper ûf den griez warf er in an der stunde.
Quoikos in begunde nâch sicherunge noeten: nû vorhte er sich ertoeten unde bôt sie im an der stet: wan Klerdenis unde Azet die wolten an im haben teil, unde daz was im ze unheil gar nâhe dâ ergangen: des wurden ouch gevangen sie beide unde ire gesellen zwên: dâ von mohte niht ergên der turnoi, des muoste er stên.
Nû der swan daz erkand, daz der hêrre von dem lând,
 Leigamar, waere hin gezogen, er kam vil snelle ze veld gevlogen mit zehen sîner gesellen. dô sach man rîter vellen, vâhen unde dringen,  unde hôrte diu swert klingen ûf schilde unde ûf helm, unde sach den dicken melm ûf mit kreften stieben unde die schild zerklieben  von den kreftigen stichen. dar under entwichen den rossen ir krefte, unde lâgen die schefte ûf dem velde zerströut.  vil maneger wart unervröut, ê denne sich daz spil zerliez; vil maneger ûf dem griez durch Gâweins hende nam unsaelic gelende. hie hât der turnoi ein ende.
Als nû der turnoi zergangen was, dô sagte man ûf dem palas den vrouwen diu maere: wie Leigamar waere unde Viers von Arramîs, der helt, von einem recken ûzerwelt ûf dem turnoi gevangen; unde swen er möht erlângen mit sînes speres orte vorn, der waer mit al verlorn; der helt der waere unbekant unde waere sô umb ine gewant, daz ine nieman künd erkennen unde ouch genennen an wâfen noch an kleinôt, dan daz er vlamme rôt ze wâfen ûf swarz vuort, daz man sie vil wênic spurt,
unde ze kleinôt ein ermel wîz, dar an leite er grôzen vlîz, daz er im würd zerhouwen; hete er gedienet der vrouwen, diu möhte ine gern schouwen.
Dô ditze maere Vlursensephin vernam, vor leid sanc sie hin umb iren vater unde umb ir amîs, unde verstuont wol, daz den prîs ir swester rîter het genomen: dâ von was sie sô erkomen. dâ wider was diu kleiniu magt von den maeren, diu man sagt, gar vröudenrîche. diu zwô swestern ungelîche sich vröuten an den maeren: daz die ein began beswaeren, dâ vröute sich diu ander dar an. als nû disiu rede was ergân, Gâwein ze herberge reit mit vil grôzer rîcheit unde Quoikos der Britûn. spilliute unde garzûn volgete im ein menige mit, als ez ie was ir sit durch den vil rîhen gewin: dô hiez Gâwein under in diu gewunnen rösser teilen hin.
Die rîter alle widerumb riten in die stat nâch gemeinen siten unde schuofen dâ ir gemach. nâch ezzen underrede geschach umb die gevangen über al. von dem castel her ab ze tal kam der wirt, grâve Leigamar, unde mit im ein rîche schar, die Gâwein al gevangen het. als ez nâch dem rehte stêt, wart ez dâ verendet: die zwên wurdent gesendet, Leigamar unde Viers von Arramîs,
der kleinen meide in solher wîs,
daz sie mit in taet,
swes sie ir herze baet;
die andern wurdent dem wirt geben:
des muoste er iemer mê leben
âne alle armuot,
wan sie im sô grözez guot
gâbent dâ ze loesung,
daz ez keine zung
möhte wol vürbringen.
niwan, als noch ist, gedingen
mit im mocht ir iegelîch:
was er arm oder rîch,
sô muost er geben des gelîch.
Des morgens wart im diu meit umb die âventiure geleit: daz was erteilt vil gar: der urteil grâve Leigamar volgete, daz er gerne tete. dô begert mit reht unde mit bet Gâwein von inen allen, daz inen daz solde wol gevallen, daz er sînen gesellen, der wol mit ritters eilen ze rehter manheit erschin, mit irem willen gaebe vür in: ze dem waere sie wol gewant er hete bürge unde lânt unde waere staete an einer stat.
Gâwein des sô lânge bat, bis er sîn gewert wart, dô wart mit grôzer hôchvart ein hôchzît besprochen: diu werte ein wochen: daz wart niht zerbrochen.
Dô ditz allez was getân,
Gâwein schiet von dan unde kêrte sîne strâze: daz was ine âne mâze ze Anschoi mit triwen leit.
Gâwein gein einem walde reit,
der was dic unde lânc: dar inne hôrte er süezen klânc von jegern unde von hunden. nû hete er gern ervunden, wer dâ waere an dem gejeide. ein ruche wegescheide er im selbs durch den walt nam, bisz er ûf die spor kam reht, dâ ditz wilt was entworht ûf einem schoenen gras. wol zwênzic rîter vant er dâ unde einen hêrren, der was grâ: in hât niht betrogen diu slâ.
Gein Gâwein sie giengen alle unde enpfiengen alsô bald sie in ersâhen. nâch dem enpfâhen bâten sie ine erbeizen: des enwolte er ine nit verheizen, wan daz er ine gnâde seit unde mit der rede von inen reit einen wec, der ûz dem wald gienc. an irem gejegede er sie lie. schier was er kôrnen ûf daz velt: dâ sach er gar ein schoen gezelt ûf einer breiten ouwe: dar inne was ein vrouwe unde vier schoene meide, die hâten von der heide vrische bluomen dar în getragen, als ich daz buoch hôrte sagen, diu was durch den meien dar kumen, wan ir leben gar was ze vröuden gestalt, unde was gar in ir gewalt der werlt vröude mit wunsche gesalt.
Die vrouwe ein gotinne was unde was künec Artûs bas unde tmoc die rîche krône dâ ze Avalône.
Enfeidas was sie genant.
vil schier sie Gâwein kant von verren her üf dem veld. als er nû von dem gezeld sînen wec abe kêrt, dâ mit sie ine êrt, sie stuont ûf im engegen unde enpfienc rîlîchen den degen. von sînem rosse er ab spranc unde sagte ir vil grôzen danc des gruozes, den sie im bôt, wan er muost iren munt rôt küssen an der stund mit willigem gund, des sie ir herze schund.
Dar nach sie nider gesaz unde sprach: „rîter, wizzent ir daz, daz ir mîn nâher mac sît? mich dunkt gar lâng sîn diu zît, daz ich iuch jê gesach, sît mir daz grôz leit geschach an mînem bruoder Utpandagrôn, vür den nû der sun diu krôn Artûs ze Britanjen treit. ich sage iu: ir sît gar verkleit; sie waenent iuch alle tôt sîn: dar umb hât ein jâmers pîn daz gesind umb iwern willen bevangen, unde sint abe gangen der künec unde diu künegîn unde die gesellen mit in ir vröude, die sie solden haben; diu ist sô gar begraben, sît ir ze hove niemer pfligt, unde hât diu klage sô gesigt, daz sie der vröuden obgeligt.
Dar zuo wil ich iu maere sagen: iuch beginnet der wec tragen ze einem castel hie nâhe bî, daz ist geheizen Karamphî: dâ gewinnet ir vil grôze nôt,
aber ir geligent dennoch dâ niht tôt:
des sînt gewarnt von mir.
ich riet iu aber ê, unde woltet ir
mir volgen unde dem râte,
daz ir ê noch vil spâte
suochet nachtseitle anderswâ,
ê denne ir noch hînaht belîbent dâ,
wellent ir anders niht belîben
hie bî uns wîben:
wan ir vreise gewinnet:
iwer herz aber sinnet
ze vreise, die ez minnet.“
Hie wart niht mê gereit, mit urloup Gâwein von dannen reit sîn alte strâze alsam ê: diu vorht beswârte ine niht mê denne die liebste maere, ob im daz geseit waere: niwan daz ine beswârte daz, daz beide nît unde haz die vröude hette besezzen, die Artûs, der vermezzen, mit sînen gesellen uobete ie, daz er die dar umbe lie. die vreise vorhte er ze niht unde die angstlîch geschiht, daz im was geseit vor. snelle reit er die selbe spor, biz er ze der brücken kam an daz tor.
Dâ wart er ingelâzen. oben vor dem turn sâzen ein getwerc unde ein meit: sie spilten mit behendecheit schâchzabel üf einem bret.
Gâweins sie wol wâr tete,
als man ine în geliez.
mit grôzem vlîze sie ine hiez
ir dâ willkom sîn.
dar nâch tete sie im schîn,
daz ir der gruoz von herzen gienc:
einen samîtmantel sie gevienc unde desselben ein surcôt, der was lîht unde rôt, unde hiez sîn sarwât in ir kamer an ein stat ditz twergelîn legen unde ir gewarlîch pflegen, unde hie mit kleiden den degen.
Ir gebot muost dar an ergân. mit dirre meide wol getân er ûf vür den turn gienc, wan sie ine des niht erlie unde spilt mit im daz selb spil. dar under retten sie vil unde gâben rîlîche zabelwort. nement war, in dem walde dort als Gâwein die rîter vant, under ine was einer, der ine wol kant, der des alten hêrren sun was: von Karamphî Angaras hiez er; dô er sich bedâht, der rede er nieman inne brâht. er îlete ûz dem wald von dan unde mit im sîne man, zwelf rîter, guote helde, gein dirre nachtselde, dâ er sich Gâweins versach: dâ von gewan er ungemach umb alte schult, diu dâ geschach.
Ein alt Sprichwort giht:
„alt schult lît unde rostet niht“. daz wart hie wol schîn, wan Gâwein hât den bruoder sîn in einem turnoi erslagen daz was vor manegen tagen geschehen, dô er was ein kint, unde wart im die maere sint, dô er gewuohs ze man, geseit; darumb er im nâch jeit unde wolt ine gerochen hân. mit vrâge er suochen began,
wâ er erbeizet waere.
schier sagt man im diu maere,
daz er waere ze Karamphî
in dem hûse dâ bî
unde wolt die nacht belîben dâ.
der rede vröute er sich sâ
unde satzte sich ûf die rehte slâ.
Vil gering was er komen dar mit sîner ritterlîchen schar, unde kâmen ungewarnet ûf in. daz was gar nâhe sîn ungewin worden, wan diu reine meit, diu an der helfe niht verzeit: als sie sie zuo loufen sach, vil gering spranc sie ûf unde sprach: „werent iuch, rîter, anders ir sît tôt!“ ze dem bruoder umb die selbe nôt diu juncvrouwe ze hant lief, mit den armen sie ine umbeswief unde liez ine niht von der stet. nû erwuschte her Gâwein daz zabel bret under dem ze were, wan in der juncvrouwen gewere was sîn swert unde sîn sarwât. an die rîter er mit alle trat unde nam sie vür sich ze slage; er tete niht als ein zage, der dâ vliuht oder Schirmes ist gevage.
Ûz dem palas sluoc er sie; darunder maneger enpfie biule unde wunden, den Angaras gesunden in daz hûs brâht het. diu juncvrouw Seimeret die tür hin nâch zuo sluoc unde mahte sie vest gnuoc mit rigeln unde mit slôzen,
...
unde liez in dâ niht mê stên. ûf den turn hiez sie ine gên unde gienc sie mit im dar ûf,
wan ein grôzer zuolouf wart in dem hûse vür die tür, unde riefen wider unde vür:
„wâfen über den mordaere!“, als nû Angaras diu maere umb sîns bruoder tôt gesagt, iedoch sô was er unverzagt, dar zuo trôste ine ouch diu magt.
Grôze boume sie geviengen, dâmit sie alle giengen als ine gebôt Angaras, an die türe vür den palas unde woltent sie ûf brechen unde an dem gaste rechen vil gering ires hêrren zorn. dô was diu arbeit verlorn: wan under des sîn vater kam. dô er diu maere vernam, des gewan er einen swaeren muot, als ein vrumer wirt tuot, der umb des hûses êre ahtet vil mêre, denn er ûf den schaden tuo, unde der triwe hât dar zuo, der bedenkt daz âbents unde vruo.
Nû muost Angaras lâzen den strît, unde wart der haz unde der nît alsô dô gescheiden unde verendet under ine beiden, sô daz er des swüere, daz er im gar ervüere innerthalp einem jâre  gar âne aile gevâre
daz sper unde den rîchen grâle, oder dâ wider ze dem andern mâle in die gevancnisse kaeme: daz er der einez naeme,  swelhez er der wolte. die wîle ez sô wesen solde, er gelobte ez mit triwen. alsô began sich dâ niwen
rîcher vröuden manie spil unde wart der gelübde zil ze jâr unde ze tage geleit. dâ geleite ine ab diu reine meit, Seimeret, als ich vor seit.
Sîn wart dô gepflegen wol, als man lieben gesten sol tuon, von einem vrumen man. des morgens vruo reit er von dan unde stalte sich ze wege. bald kam er, dâ ein gelege was gewesen ûf einer heide. dâ vant er zwô meide ob einer vrouwen weinen, die er under ine leinen sach in ir einer schôze, unde hâten marter grôze, wan sie mit al tôt schein. nû vrâgte sie her Gâwein: waz solich klage waere, unde bat im ir swaere ze erloesen unde ze sagen, sie sprâchent: „rîtter, daz wir klagen, daz bringen wir ze end, ob uns got ieman send, der sich dar nâch wend.
Diu vrouwe, diu hie tôt lît, diu was ze einer hôchzît her komen mît ir amîs, der hât ze mâle grôzen prîs hie mit ritterschaft bejagt, die wîle ez hînt morgen tagt, biz nû an dem lesten; dô kam von den gesten ein swarzer reck geriten her, der vuort ein ungewonez sper,
 daz was ein glavîe breit, diu ze beiden sîten wol sneit, wan ir stâl was spiegelvar. des wart mîn hêrre gewar. wan er vridens niht engert,
der tjost er ine gewert,
als er manegem hînt hât getân:
dô nam ine der swarze man
gein dem herzen unde stach durch in,
unde hât ine leider alsô hin
gevüert sunder unsern danc,
als er ine von dem rosse swanc
mit der glavîen, diu was lânc.
Von dem leid ist sie tôt gelegen. nû helfent uns, edeler degen, daz wir sie heim bringen: wir mügent gar übel ringen mit einem tôden wîbe. daz wellen wir mit dem lîbe verdienen iemer mêre, unde wellent iwer êre darumb iemer breiten, daz ir ze den arbeiten uns wîben helfent sô vil, daz ir ein vil kleinez zil sie vüerent der heide. sô gên wir mit iu beide ze vtroze, die wîle wir mügen; wan ez uns nie ze disen zügen, edeler rîter maere, kam: des müezen wir sîn sorgesam. vride ist uns unde vröude gram.“
Nû erbarmete ine der meide bet: darumb er iren willen tete unde nam daz tôt wîp vür sich, gein sînem wege den rehten strich über die heide er gein dem walde kêrt unde hete die reise gern gewert, hête er getorst. als er nû kam vür den vorst, er vrâgte die meide bî einer wegescheide, weihen wec er soit kêren. den begunden sie ine lêren. dâ hin kêrte er mit in, als ine beste sîn sin
den wec beleiten kund.
under des sich begund
daz tôt wîp rüeren
unde üfrihtic vüeren
ir lîp unde ir hend,
unde brach daz gebend
von ir houbet vil schier
unde alle die gezier,
diu an iren kleidern vor lac.
Gâwein dâ von erschrac,
als man von tôden tuon mac.
Er liez sie nider ûf daz gras, dâ ir klage vil jaemerlich was, unde rief ine vil dicke an; sie sprach: „Gâwein, mînen man möhtet ir noch rechen wol; er brinnet dort als ein kol unde habt der rîter bî im dâ. dirre wec unde dirre slâ diu treit iuch rehte zuo in, dar zuo ich iwer geleit bin, wellent ir iuch nû erbarmen über mich vil gotes armen unde über disen grôzen mort!“ als sie nû vol gesprach daz wort, sie viel nider unde schrê unde bat ir herz wesen wê; dâr zuo zerreiz sie ir gewant unde warf ir beide hand gar gering zuo irem hâre; mit vil grôzer vâre began sie sich roufen vür wâre.
Dâr zuo die zwô meide mit grôzem leide beide klagen begunden; ir hende sie wunden mit jaemerlîchem sêre unde hâten manic kêre über die vrouwe, dâ sie lac unde dirre grôzen klage pflac: der wârn sie beide ir gewet;
ein klage ietwede tete,
der ir wol was ze prîsen.
kleider unde rîsen
sie von dem lîbe zarten.
gar wênic sie sparten
ir brüste vor harten siegen;
ez bleip ouch niht underwegen,
ez würd ir lângez valwez hâr
ûz der swarten sô gar
geroufet unde vervellet
unde ir antlütz geswellet
von ungevüegem weinen.
wie sie daz kundent gemeinen,
daz begunden sie bescheinen.
Nû erbarmten ine diu schoenen [wîbe,
daz sie ire minneclîchen lîbe sô verdachten unde kolten unde sich des niht enwolten mit ihte gemâzen; er bat sie ez lâzen. daz enkund niht vervâhen, die wîle sie ine sâhen daran alsô strengen, daz er niht wolt hengen ir bet, der sie bâten. nû mohte er niht gerâten: er muoste ir bete volgen, wan er was ie erbolgen reiner wîbe unsaelekeit, unde was ir leit sîns herzen leit. swâ er daz mocht verswenden, dar nâch began er wenden lîp, sin unde muot dar zuo hab unde guot, wan er was nâch êren vruot.
Wan er des niht mocht enbern, er muoste sie ir bet gewern, sîn muot ine des niht erliez: er gienc zuo in unde hiez sie swîgen; er wolde, wâ er möhte oder solde,
iren amîs gern rechen,
daz sie niwen wolde sprechen,
wâ er die stat vünde,
dâ er den rîter künde
ûf solher âventiure ersehen,
von dem der mort waere geschehen.
des began sie im mit vröuden jehen.
Als er nû die rede hât getân, die vrouwe began ir klage lâzen unde mit ir dise meide. dô wart von dem leide nâch vröuden gestalt ir muot. swâ Saelden gunst alsô tuot, dâ ist ir wandelung mit gar gemeiner zung ze loben unde ze êren; swâ sie beginnet kêren vröude an daz winster teil, dâ hât sich daz Unheil ze nâhe gesellet ze ir. des müezen vil dicke wir nâch ungnâden enpfinden: darumb müezen swinden mit unvröude unser tag, unde leben mit jâmerklag, als ich nû von den vrouwen sag.
Unvröud vlôs dâ rîchen gewin. ûf stuonden sie unde giengen hin an die stat, dâ der rîter lac, über den dirre mordes slac was ergangen dâ vor. ein rîter swarz als ein môr hielt ob im, dâ er bran. der selb môr hâte an ein klein lîhtez îsengewant, unde hât in der rehten hant ein glavîe, diu was breit, unde wol ze beiden sîten sneit als ein wol snîdent scharsach. ein liehter schîn dâ von brach; luter als ein spiegelglas diu varwe von dem stahel was,
 wan er was schoen unde herte. des ritters geverte was nâch zorn gar gestalt, sîn wâfen was swarz einvalt.
Gâwein niht mê entwalt.
 Er sprach: „reck, sagent mir, ob ir wellent, warumb habt ir den edelen recken erslagen, den ich mit triwen hoere klagen die vrouwen, die mit mir gênt unde hie gegenwürtic stênt unde zîhent iuch mordes daran? dêswâr, unde hânt ir daz getân, sô haben ir missevarn: wan mort unde schâch sol man sparn  dieben unde roubaern. ez sol iuch niht beswaern, ob ich daran niht wâr sage, wan alsô hât mir diu klage kunt getân von disen vrouwen,  unde sich nie verhouwen
mit solhem ungewonem ritters sper, des sît gewesen ir gewer, sît ir ez habent brâht her.“
„Mort,“ sprach er, „her guot kneht, als ir selbs von mir jeht, daz zaeme übel einem degen: des wil ich niemer gepflegen. die wîle ich ez aber bin angeseit von der vrouwen, diu hie kleit, unde sie des einen gewizzen kempfen hât, sô wil ich mich der missetât bereden, als ein rîter sol: daz kan ich unde mac ez wol volbringen an dem lîbe, ê ich alsô belîbe von ir in der inziht. vil dicke komt von geschiht, daz ein dinc misserâtet,
wirt ez niht ê bestâtet  an dem houbt dan an dem drum; ouch wirt ez vil manegem vrum ahtet er sîn dinc mit wîstuom.“
Er sprach: „ir hânt wâr gesagt. ir leit hât sie mir geklagt.  mac ich, daz wil ich rechen unde wil ez niht zerbrechen; wan ich an iu hân gesehen, des mordes waere niht geschehen, daz weiz ich nû, von keinem sper,  hetei ir die glavîen her niht brâht ûf des heldes tôt: dâ von hât er die grôze nôt erliten; daz ist mordes gat! darumb sî iu an der stat  umb sînen tôt widerseit: wan ich wil die arbeit durch daz reht vil gern lîden, unde wil daz niht vermîden: sie muoz ouch mich zersnîden!“ Hie mit muost ein tjost ergên. ûf einander dise zwên mit grôzem zorne ranten. vil gelîch sie wanten diu spere ûf die rende, unde ietweders hende leiten sie mit vâre.
Gâwein vil ungewâre
sînen stich dâ an leit
von dem kinne zweier vinger breit
herab gein dem rande,
dâ mit er ine ze dem sande
alsô tôden sande.
Ein michel wunder dâ geschach: dô daz bluot ûz der wunden brach unde ûf an daz spere spranc, ein vlamme sich dâ von erswanc, unde began mit vil grôzer kraft
ze hant brinnen der schaft von sô liehtem louge, daz nie dehein ouge keines liehtern enpfant, biz ûf Gâweines hant: dâ mit der rîter ouch verbran, unde swaz er harnaschs an hete, unde sîn ros dâ mit. swie wol die glavîe snit, ir verbran stil unde stâl sô gar zuo dem einen mâl, daz sîn niht was beliben, unde daz man ez mocht zertriben hân als ein dürrez strô. des wurden dise vrouwen vrô unde danketen im alle dô.
Si begunden sich hart vröuwen der râche unde mit al stöuwen an ine alles jâmers muot, als ein vrô herze tuot, daz leides gar vergizzet. als ir selbs wol wizzei, wie der wandelung ist, alsô het hie in kurzer vrist sich verwandelt ein jâmers last, daz unvröud ir herz brast unde wart dâ ein vremder gast.
Gâwein des michel wunder nam, daz ine vröude nû sô wol zam, die sie ê widersâzen. er bat sich wizzen lâzen die meide besunder ditz vil grôz wunder von dem rîter unde von in: wan ez enkunde sîn sin mit niht wol ervinden, daz er sach vor im swinden die rîter in dem viure. nû ersûfte vil tiure
diu vrouwe unde sprach:
„ich sage iu, von wannen ditz [ungemach den rittern von êrst geschach.
Ein gesleht hete sich verworht, wan ez got niht entvorht durch ir grôze hôchvart: darumb ditz erteilt wart von gotlîcher magenkraft, daz sie mit solher ritterschaft solden gar ein ende geben ir gar übeltaetigez leben. dar zuo wâren sie geborn, unde waere mit al verlern beidiu sêle unde lîp dar an. unde was dirre swarz man dar zuo geordent von got, daz er was sîn vrônebot unde ir aller wizenaere; dem was ez gewaere von dirre glavîen. des mocht sie niht gevrîen keinerhand helfe noch trôst, daz sie des würden erlôst, sêle unde lîp würden endôst.
Niwan, heit, als ich iu sage, unde mohte ine mit speres bejage kein reck gewinnen ze velde von unminnen, der des geslehts niht enwaere: sô hete diu grôze swaere iemer mê ein ende. nû habent iwer hende dise saelikeit erhouwen. des wirt iu von vrouwen unde von manegem edeln degen gewünschet der gotes segen: wan ir hânt ditz lânt, daz ie was des tôdes pfant,
erlôset mit iwerm lîb, dâ von mir armen wîb michel liep ist geschehen, als ir selb habet gesehen, noch wil ich iu mê jehen:
Ez was lâng gewîsseit, daz ditz werende leit sô lâng weren sold, ob daz got iemer wold, daz Gâwein kaeme in ditz lânt: sô würd ez von sîner hant erlôst âne allen strît. nû ist ez gar manic zît in dem jâmer gestanden, daz her ûz vremden lânden ist vil manic recke komen, dem hie der lîp ist benomen, unde dem vil gar missegie, der âventiure suochte hie, biz iezuo, daz wir sîn erlôst, iuch hât got her ze trôst disem lând gesendet: des ist unser leit erwendet unde hât Heil hie gelendet.
Ich wil daz gelouben wol, swaz ieman geschehen sol, daz daz allez geschiht. uns mohte manic recke niht erloesen von der arbeit. niwan von iwer manheit sint wir erlôst: daz wolde got! ir sît sîn gewisser bot, unde hât iuch dâr zuo erwelt. ir sît ez, Gâwein, der helt: daz weiz ich nû vür wâr. mit vröuden müezet ir iemer gar
ân aller hande kumber leben, als ir uns vröude habt gegeben, diu uns vil lânge was erwert: nû sîn wir von iu ernert unde alles leides behert.“
Gâwein besûfte tiure dirre grôzen âventiure, diu im dâ widervuor, unde die klegelîche vuor, die er hôrt von den wîben. er mohte niht belîben bî in lenger an der stat: von in er urloubes bat unde gap in minneclîchen segen. sie bâten sîn got pflegen. dâ mit er von den vrouwen schiet. ûf einen wec er geriet, der in gein dem walde truoc: der was getriben genuoc: dar ûf er die spor sluoc.
Schier kam er in einen walt, der was dic unde kalt von boumen unde von schat: dar inne vienc er einen pfat, dar ûf er sich ze hant liez, ûf einen rîter er gestiez, der under einer linden lac, des ouch ein juncvrouwe pflac: in der schôze lac er. dâ was weder schilt noch sper, wan ein pfert was ze im gehâft. in vil grôzer unkrâft schein er, als man von ûzen sach, unde was dirre ungemach von einer grôzen wunden, diu was ungebunden:
dâ von was er ersigen
des bluotes unde der kraft verzigen.
alsô vant er den recken ligen.
Ir sült ouch wizzen daz:
Lohenîs von Rahaz
was der rîter genant.
umb in was ez sô gewant,
daz er ûf râche tete,
daz er dâ lac an der stet,
unde sage iu, wanne diu rede kam:
er was Gâwein gram
umbe ein kleine sach,
die ich iu kunt mach
zehant an dirre stunde:
er was zer tavelrunde
hûsgenôz unde geselle.
dâ verdiente er die kelle
von einer grôzen unzuht,
 die er von der minnen vruht an einer meide begienc, dar umb in Gâwein vienc unde hiez in durch die missetât nâch des gesindes rât  büezen, als der site stât.
Ein site in dem hove was, als ich ez an dem buoche las, der was alsô veste unde was durch die geste  allermeist ervunden
unde ouch durch die kunden, als ez zam der krône wol. der hof was alle wege vol edeler meide unde vrouwen:
 swer die wolte schouwen heimlîchen oder tougen; daz was sunder lougen;
swenne sie sich wolten ergangen, daz wart in niht vervang zewàr niwan ze guot; swes in dâ was ze muot, daz was sunder huot.
unde sage iu mê dâ von: die meide wâren des gewon unde was daz dâ noch ir sit, daz ein magt einem rîter mit wol ein ganzes jâr reit, daz sie kein wirdikeit dâ mit an iren êren verlôs; ob sie ir selber niht enkôs unde in ir minne wert, ob er ir sô begert, daz ir diu vriuntschaft behagt, sô wart von im diu selbe magt  über irn willen betwungen niht. ob er ir dar über iht tete von keinem twancsal, als daz maere von im erhal, er wart ze âhte getân,
 unde beidiu guot unde man wart im widerteilet, unde wart ûf in geveilet daz rîche unde diu krôn, unde muoste vil unschôn,
 sô er iemer begriffen wart, umb die starke hôchvart in der kellen sîn verspart.
Ez waere, ob daz ergienge, daz ein rîter gevienge  nâch einander âne twâle, daz er zuo keinem mâle vervaelet niht dar under, zwênzic rîter besunder,
der in loesen wolde:
 die man der meide ze solde vür ir laster solde geben, daz sie mit guote unde mit lebet solde tuon, swes sie lust sunder alle âkust;
er müese aber daz selbe lânt rûmen siben jâr ze hant: sô mües er ir minne pflegen, ob sie minnen wolt den degen, iemer mê unz an irn tôt.
vür der nôtnunft nôt die buoze künec Artûs gebôt.
Nû hât von Rahaz Lohenîs vil starke grôzen unprîs begangen an einer meide, die er ûf einer heide, dâ sie mit im reit, betwanc ân irn willen unde über danc. die nôtnunft diu schoene maget dem künege dâ ze hove klaget, wan er was gesinde dâ. dô vienc in Gâwein  sâ unde warf in in die kelle, daz er der hunde geselle durch die unzuht waere. mit kumber unde mit swaere was er vierzehen wochen dar inne belochen: daz wart niht zerbrochen.
Die rîter hâten alle, dêswâr, von sînem valle
unde durch die magt wol geborn ze Lohenîs herten zorn unde michel unminne: des lac er dar inne unerlôset sô lâng
in dem starken getwang, unz in Gâwein  ze lest ûz der Schanden gruntvest lôste, als ich hân geseit,
dô versprach in diu schoene meit, umbe die er leit die schand, unde muoste von dem lând unde von dem hove kêren mit vil grôzen unêren;
dô wart diu hûsgenôözschaft im versagt von der ritterschaft unde von des küneges magenkraft.
Ditz was gewesen siben jâr, daz in diu tugentrîche schar ûz ir geselleschaft verstiez. daz leit er niemer mê verliez sît ûz sînem herzen komen, als er nû daz het vernomen, daz Gâwein  dâ waere, daz leit unde die swaere wolte er an im gerochen hân: dô getorste er sich niht wol dar an kêren ze offenem strîte: unde ein wunden wîte hiez er im mit listen machen, ich enweiz von welhen Sachen, an im, daz sie sminc was,
unde sich dar ûf daz gras
liez vüeren unde zum wege legen,
dâ Gâwein , der küene degen, hin vür rîten solde: dar umbe, daz er wolde sich rechen, ob er kund, mit listên er begund dâ werben an der stund.
Als in her Gâwein  ervant, den recken er mit nibt bekant, swie lânge er in het gesehen: daz was von zouber gar geschehen. nû erbarmte in sêre unde ie doch vil mêre der juncvrouwen weinen, diu inz began bescheinen, zwâr vil michel triwe, wan sie vil grôze riwe erzeigte umb sîne nôt: dô wânde er ine wesen tôt unde kêrte sâ ze im baz.
Lohenîs von Rahaz ze im mit untriwen sprach: „Gâwein , mîn ungemach lâzent iuch erbarmen durch got, wan ir mich gar sunder spot vil waegen zuo dem tôde seht.
nû tuont als ein guot kneht, an dem man triwe speht.
Erbeizent ze mîner wunden, diu ist noch ungebunden, unde helfent mir sie binden,
ob ich noch müge enpfinden deheines lebens trôst an mir. edeler rîter, sô tuont ir, des ir lôn von got enpfâhent unde von dem ros hernider gâhent.“ als er die rede hât getân,
sîn ros hafte er bî im an unde kniwete ûf daz gras vür in unde als ine zem bestên sîn sin lêrte, dar nâch er ine bant, unde wolt dâ mit sâ ze hant sînen wec wider sîn geriten. nû began er Gâwein  biten mit vil jaemerlîchen siten.
Er sprach: „Gâwein , tiurer helt, aller tugende ûzerwelt, erzeigt mir iwern gewonen sit unde lât der bet, die ich bit, mich werden von iu gewert: wan swes man ie an iuch gegert, des habet ir selten ieman verzigen. ich muoz anders schier tôt ligen, wan ich enmac niht genesen, lâzent iu durch got bevolhen wesen die schoene Emblîen, mîn vil liebe amîen, unde vüerent sie mit iu hin, sô bald ich begraben bin. ich engan ir nieman alsô wol, die wîle ich ir niht haben sol: dêshalp sie ist iu edel vil, dar an ich iuch nihts hil: ir vater was künec Emil.
Einer andern bet ich ouch beger, sît iuch got hât gesant her mir ze gnâden unde ze trôst, durch got, der iuch erlöst unde alle die kristenheit, daz ir mir die iht verseit: daz ich enpfâhen müeze die gotes spîse süeze, sînen wâren lîchnam, ê mir der tôt vreissam mîn herze abe brech,
die wîle unde ich sprech: wan man sagt, daz hie bî ein einsidel wonend sî, unde der ouch ein priester ist: dar sîn wir in kurzer vrist komen; lîhent mir daz ros dar: daz bringet iuch wider vür wâr mîn amîe: des sînt âne angst gar.“ Gâwein  als ein gewizzen man der bet im versagt dar an mit micheler vuoge, als doch nû genuoge vil ungern tâten.
„ez möhte mir lîht gestâten,“ sprach er, „diu rede, die ir tuot; unde waere mîn ros sô guot, daz nie keins bezzer wart, hete ich geleistet mîn vart, unde waerent ir denn bî mir, sô tete ich gerne, swaz ir dar an zuo mir wolte, als ich von reht solde: sust ist ez unbetlîch. ein ieglîch rîter mîns gelîch, der durch prîs suochet diu lânt, dem touc niht sîn îsengwant, als er ze den vüezen suochet den sant.“ „Die wîle daz niht mac gesîn, sô habent dar an gnâde mîn: dort her rîtet ein ackerkneht, daz ir mir doch daz beseht, ob er mir sîn runzîn welle lîhen durch iwern pîn, daz man mich dar bringe: sô ist mîn gedinge,
daz ich nâch vil wol genese, ob ich von dem einsidel wese gespîset unde gebîhtet: wan vil manegem gelîhtet, als er die spîse enpfâhet, dâ mit er sich genâhet gote durch die bekêrung, swan ez spricht sîn zung, er begere der wandelung.“
Als er die rede gesprach, Gâwein  gar gering umb sach, ob diu rede alsô waer. sehent, wâ ein kneht undaer lîbes unde der kleider under der rede der beider her reit die herten strâze! unde sage iu, welher mâze dirre kneht geschicket was: sîn varwe was als ein gras, grüen unde swarz dar under, als ein unkunder; sîn hâre daz was wahs als einem swîndahs: dar ûz ein boeser tropfe trouf, (unde ragete allez über sich ûf) der ez nazt unde besouf.
Gelest wache was sîn vel; dar under tunkel unde gel sîniu ougen beidiu wâren, diu ninnen unde swâren von wâre, unde von gruoben diu hiufel sich erhuoben vil hôch vür die wintbrâ. daz antlütz was anderswâ, als ob ez genouwet wtere
unde waere vleisches laere: wan daz vorhoubet vorn daz het sich ûz als ein horn gespitzet unde hôch erbolt: daz was gewunden unde erholt von âdern swarz unde grôz, der sich in einander slôz ieglîch alsô waehe, daz man vür wâre jaehe, ein netze waere dar über gezogen, diu ôren wâren ûf gebogen als einem grôzen hofwart.
natûre hât an im verspart alle menschlîche art!
brâ unde wintbrâ wâren rûch. sîn nase grôz unde gelûch: bî der stirne man sie kûme sach, (von einer gruoben daz geschach, diu sie in die stirne zôch,) hie vor was sie sêre hôch, vlach, gewunden unde breit;
dar ûz ein loc hâres reit mit michelem geverte, unde möhte man von der herte, man hete ine gevlohten wol, unde hienc ouch al zît vol tropfen von dem unvlât,
daz der lîp durch die nase lât. sîn munt was tünne unde wit; über die lefse brach enstrît ein nezze ûz dem mund über willen ze aller stund, daz er nihts erwern kund.
Über bart unde über gran diu nezze im al zît ran,
dar under was diu hût geblaet. im stuont der bart, als er gesaet waere ûf sîn wange; er was von gedrange niht nâch der dicke gestalt, man het ine allen wol gezalt. dar zuo was er wol vinger lânc unde hât niergent einen gelânc niht mêre denn ein scharpfe âl. die zene wâren über al schertet unde ab genagen:
wan vier heten ûz geslagen gein einander an dem end wol breit zweier hend: die wâren rostic unde swarz als ein vermischet harz,
daz swarz ist unde rôt; ir waere einem hunde nôt, der bein nüege vür daz brôt.
sîn kinn was lânc unde smal, daz houbt grôz über al, oo der hals mager unde klein unde was bis ûf daz kragebein mit druosen bevangen unde grôzen âdern lângen beidiu hinden unde vorn:
die wâren sûmelîch ersworn; daz ander was belochen von breiten ziterochen. man mocht an im vinden beidiu vorn unde hinden zwên hover, diu wâren grôz: der ietweder nider schôz ze tale bis an daz nider lît: dar über hie diu wambe mit
nâch der wazzersühte sît.
Geblaet was sie unde gelûch, unde dâ ein ende nam der bûch, dâ was er sô enge, daz ê wol âne gedrenge durch zwô hende waere gezogen, die arm stuonden im gebogen: die enkund er niht gerecken noch von im gestrecken durch keinerhant sîn gemach: wan sie im wider unde vür brach ein krümbe bis an die hend. sie wâren als zwên brend, die ein viure übergangen hât, dâ sie niht bedacte diu wât. als was er an dem lîbe gar gerunzelt unde missevar unde aller schoenheit bar.
Hende unde vinger, die enkost ich niht ringer, denn sie wâren geswollen; dar über was bewollen die hant wol zweier vinger breit, ich waene, er selten besneit die nageln an den vingern vorn: dar under verwirdic horn gedrungen unde gehertet lac. der nagelwurz er selten pflac: diu hâten vil gar bedact sîn nagele, daz sie ir niht enblact vor ir dâ mitten umbe iht, dâ man sie aller beste siht sô sie daz vleisch dacte niht.
Dar zuo wâren sîniu bein lânc, mager unde klein,
dâ man sie durch die hosen sach, krump, sal unde swach; die vüeze kurz unde breit, daz man kûme mit bescheidenheit die zehen daran kôs: die wâren gar nagelôs unde unden mit al vlach. diu verse hinden ûz brach unde was geschict als ein spor, sie stuonden ob der erden enbor. diu kleider, diu er an truoc, diu wâren boese genuoc ûz einem harwe gesniten, unde hâten michel riwe erliten von starticlîchem an tragen, sî der nutz gar erslagen, sît ich ez allez sol sagen!
dâ eneben unde ze ballen was im gar durchvallen daz geschuohe an den vüezen. ich enmac iu niht gesüezen an im iht als umb ein hâr, sît ine die natûre sô gar von ir schulde het verswachet, dâ er von ir gemachet wart ze einem unbild. sie was im vil wild, dâ sie im solde wesen gezam reht menscheit sie im benam unde worhte ine z’einem conterfeit, dâ man tiuvel unde menscheit vil wol mohte kiesen an. der menscheit doch an gewan im den sige ein valscher schîn. natûre wolt unschuldic sîn
an im, als sie selbe jach, dô sie ine von êrst an sach.
„ich enworht dich niht“, sie dicke [sprach.
Der selb kneht ein pfert reit, daz vil kûme den wec überschreit: daz was müede unde laz, unde wil iu sagen, wâ von daz kam, daz ez sô traege was: ez hât vuoter noch gras nie gezzen bî sînem leben; im wart ein wênic distel geben:
dâ bî muost ez belîben unde sîn zît dâ mit vertrîben, ouch mit staeticlîchen slegen, wan ez was vil gar erlegen: daz tete im niht unnôt, wan ez im der zadel gebôt, der gar an sînem lîbe lac unde sîn gar wol mit vlîze pflac: daz was im ein grôzer slac.
Ich sage iu, wie ez was getân:
 sîn varwe was als ein swan, niwan daz ez sich het beleit, unde was diu unreinikeit dar an gestanden manic jâr: wan ez wart vür wâr nie gestrigelt noch begangen, ez was, als ob ez waere gehangen ein ganzes jâr vür wâre, sô dürre unde undâre; sîn houbet was lânc unde grôz
unde endelîch des hâres blôz, als ob ez übergangen het diu rûde, dâ von ez ergêt. sîne ougen wâren im erglast. vil kûme ez sô vil gegrast mit den zenen, daz ez sich ernert, wan ez was dar an behert der krefte, diu dem tadel wert.
Ez was ein vil alter mort. ein zan stuont hie, der ander dort, unde wârn die dünne unde lânc; der under vür die andern dranc ûz dem goumen, der wolveszan. dar under was im dick gebran die schüle unde wangevleisch gesniten; ez het ouch niht vermiten, ez waere aber gewahsen wider, unde dar zuo alliu sîne lider hât tadels vil besezzen; nihts was daran vergezzen,
daz nâch laster zôch, ez was hinden satels hôch, dar gein was ez nider vor: deshalb enmocht ez niht wol enbor an allen vieren gestern als ez wolte gên,
sô began ez webeln hin unde her; ouch was im vür wâr niht ze ger ze gên: des bin ich gewer.
Ich waen, michs ieman lucke.
bûchstoezic unde bogenrucke was ez unde het daz curvei;
sîn knieschîben teilten enzwei
beinwahs unde spat.
an den huof ez niergent trat:
ez gienc ûf den ballen.
an sînen vüezen allen
was ez harte agenhuof;
die büege wîte underschuof
diu maug unde daz gespranc.
harslihtec unde kranc,
murdic unde ungesunt,
ez was von allem dem tadel wunt,
daz ie rossen missezam:
krump unde genicsam,
kellic unde unêrsam.
sît ich ez sol kosten, sô was ez gebrosten nider hinden ûf diu lit. spurholz was ez dâ mit, unsûber vor der nas, diu im niht geschorn was, unde hât doch dar an niergent hâr. ouch wizzent, ez was gar bar des zagels unde der isen. man mocht niht geprîsen des wedels noch der ôren vorn; diu hât die rûde sô beschorn, daz man dar an niht hâres kôs. swâ mit ie ros sîn lop verlôs, des vant man an im genuoc. ez mohte weder wagen noch pfluoc geziehen noch gedenen: sich endorfte daran nieman senen, daz er ez sîn mohte gewenen.
Ez enzeltet noch endrabt: vil kûme ez sich enthabt, daz ez niht zuo der erden schôz, wan ez des lebens verdrôz. ez enlief noch enspranc: an allen vieren ez hanc. ez schûft noch engie: diu müede ez vil kûme lie gestên ûf den beinen. swâ ez sich mohte geleinen oder gestiuren mit iht, dar an sûmet ez sich niht. im was ie vil tiure ûf werder tjostiure sneller sprinc unde widerwanc;
er mohte gewinnen stund lânc, der ez solde rîten berge oder lîten, mos oder strâze. die rede ich hie lâze,
 wan ich schiuh die unmâze.
Ein gereit ûf dem pferde lac, daz wol gein sîner tiure wac, unde was im gezaeme. boese unde ungenaeme was ez vür wâre über al. ein satel als ein schüzzel smal, der dürre was als ein bein unde alles leders alein, sunder er was geworht von bast unde was vil vast ûf einander gebunden, unde was dar în gewunden
ein seil ungevüege vür daz vürgebüege; unde was vür die stegereif ietwederhalben ein reif gewunden von einer gerte. diu stigleder wâren hert von dem selben gevert. Daz ich dar an nihts verhel, sô sage ich, daz daz panel von einer matten was gesniten. ouch was dar an niht vermiten, diu geinleder waeren von wîden vil swaeren ûz eichînen ruoten; des satels unden huoten zingel, gewunden von schouben. ich wil daz wol gelouben,
daz er lîhte vallen mohte, ob er dar under tohte, daz man ez rennen solt, der dar ûf sitzen wolt: wan sich hete vil snelle des dürren strouwes welle ûz einander gelâzen. nû sî er verwâzen mit rosse unde mit hâzen!
Im was ze einem zoume  von bast vil kûme
ein zoumelîn gevlohten, daz wol zwô miuse mohten gar lihteclîch zerbizzen hân, ob man sie beide dar an  gein einander hete gebunden
dem runzîn in den munt ze drîn strenen drîstunt. sus reit er die strâze her.
nû was Gâweine gar sêre beger: durch daz wunder unde des ritters bet gein im gienc er an der stet unde vrägete ine der maere, von wannen er geriten waere, oder wâ er hin het gedâht, unde waz nôt ine her het brâht ûf disen wee, sît er sô gâht.
Ine beswârte unde betrâgt, daz in Gâwein  het gevrâgt dirre maere, von wannen er rite, mit vil grôzem unsite, als ein arger schale tuot, der boese ist unde unvruot, er im antwürten began unde sprach ze im, waz er daran
 in ze vrâgen het, wa er hin wolte? er wolte noch ensolte im niht sagen umb ein hâr, von wannen er rite oder wâr er hin wolte kêren, unde began ine unêren mit scheltworten hart vil. daz nam Gâwein  vür ein spil unde begerte sîner vrâge ein zil.
Mit übel unde mit guot  kunder in ze keinem muot nie geweichen kein stund daz er im ze wizzen gund sîn gewerb unde sîn arebeit. dô er ez im lâng verseit  unde niwan rief unde schalt unde michelen gewalt an Gâwein  erzeigte, vil sanfte er ine neigte von dem runzîn ze tal,
 daz er zuo der erden den val
von im dâ nam sâ ze hant, daz er sîn unsanft enpfant. dar umb er vil lute rief unde in den wait von im lief.
 er began ine aber schelten
unde gesweic dar under selten, daz wolte er im niht gelten.
dô daz von Gâwein  geschach, unde ez Lohenîs ersach  unde diu schoene Emblîe, sînes herzen amîe, ir pfert sie vil snelle vienc, dâ ez bî dem zoume hienc. dar ûf sie vil snelle saz.
 Lohenîs was niht ze laz:
vil snelle er von der erde spranc, ûf Gâweins ros er sich swanc unde vuort ez her unde hin, gein im unde vür in,
unde rief: „Schêvalier Lohenîs! Gâwein  muoz den unprîs unde schantlîchen slac nû gelten, ob ich iemer mac, die er ân mîn schuld wider des gesindes huld
begie durch sînen grôzen gewalt, daz er mich der kelle salt unde ze einem meintast zalt.“
Mit diser red er hin reit.
 nû het sîn valscheit
Gâwein  nâch niht ersehen, wan daz er hôrt jehen ûf ine grôze missetât, als man vor vernomen hât, bis er ine sach von im jagen unde allez guot wider sagen: dô verstuont er sich des listes wol. Untriwe, du bist hol
aller tugend unde êren!
 wâr sol nû Gâwein  kêren ûf disem boesen runzîn? noch wirt aber an im schîn, waz sîn herz mac beringen, er mohte ine niht betwingen  mit disen valschen dingen.
Schier hât er sich verstanden, dô sie beide von im wanden diu vrouw unde Lohenîs, welher aht unde welher wîs  er dise rede meinte: daz er im bescheinte vil grôzez hazzes zorn dâ mit. darumb er sîner vröuden sit niht verwandelte umb ein hâr:
	wan daz ist endlîch wâr: er kunt sich aller ding wol enthalten, als man reht sol. des wart an disen dingen schîn: er nam ez im ze deheiner pîn,
daz er alsô betrogen wart, wan daz reht hie die hôchvart gelücke an dem sige verspart,
Als ez sît an im ergie. daz snoede runzîn er gevie ze hant bî dem zoume unde zôch ez vil kûme ze einem stock bî im nahen. ez enwolte ine niht versmâhen er wolt sitzen dar ûf, die wîle er umb sust noch umb kouf kein anderz haben mocht; swie übel ez im toht er mohte sîn doch enbern niht. die rede vil dick geschiht, daz ez manegem vrumen man von ungelück kumet dar an
daz er manic dîne liep hât, daz er von reiner missetât het niwan durch unrât.
Iedoch er des niht vergaz: dô er ûf daz runzîn gesaz, er bedâht die untriwe, unde was daz sîn riwe, daz man ine alsô solde sehen, man weste dan, wie ez waere geschehen; sô hete er ez deste geringer verkleit. wie sêre ine diu arbeit dar under muote dâ von, daz er des was vil ungewon, daz er solhe pferde rit unde dâ mit den kumber lît. dar über hât er manegen gedanc, dâ mit er vlîzeclîchen ranc. unde was daz niht unbillîch, wan ez dem sînen ungelîch was an güete noch an lîch.
Als er ein wîle gereit, der kneht, von dem ich vor seit, dem er daz pfert hât genomen, der was im hinden nâch komen, er rief Gâwein  nâch unde schalt, die wîle er vor im den walt reit, daz er ine dâ nie ze keiner wîle verlie, alles hinden ûf dem spor, swaz er mocht geriten vor, bis er an die heide kam. sînen wec der kneht wider nam in den walt als ê; über Gâwein  er den roup schrê baz dan vor, unde treip sîn ie mê.
Des nam Gâwein  gar wênic war, waz der kneht rief, unde waz im war: er reit vür sich die heide.
ein schoeniu ougenweide Gâwein  an der stunde vant: ein castel unde ein lânt, daz schoen was unde guot, über ein vil breite vluot, ûf einem berge, der was hôch, dammb ein plânîe zôch, diu wünneclîch ze sehen was. weize, korn unde gras, obez, bluomen unde rebe, daz was des gevildes gebe, daz umb daz rîch castel lac. dem wîten lând dâ von pflac sie dâ bieten süezen gesmac.
Ez spricht diu Âventiure, daz rîch unde tiure vest unde gewaere ditz castel waere von velsen unde von graben, dâ ez was überhaben gewahsen von natûre. mit türnen unde mit mûre was ez alumb bevangen, mit breiten steinen lângen, von marmel gesliffen, was daz werc gar begriffen: von grüen, wîz unde blâ, dar under allenthalben dâ gemüschet wol von gold. Gansguoter von Michold daz alsô schaffen wold.
Gevenstert unde gewelbet was umb unde umb ein palas: der was wol vünf hundert, unde wârent dâ gesundert mit siulen manegerhand varbe, unde wâren ouch begarbe dâ mit alumb ûzgezogen,
mit armbrusten unde mit bogen, von kunst dar under bestalt.
 die hâten micheln gewalt: sô man diu venster zuo tete, sô liezen sie nider ze stet beidiu senewen unde strâle. wenn man sie ze keinem mâle wolte wider ûf tuon,
ez waere urliuge oder suon, sie spienen sich aber sâ ze hant. sust was ez darumb gewant: daz wart Gâwein  sît bekant.
Gâwein  reit mit ungemach, wan er an dem pferde brach beidiu bein unde hende, ê denn er ez an daz ende halben wec hât getriben. er was doch vil nâhe bliben des nachtes ûf der heide, waere im niht ze leide eins strîtes dar gedâht, der im rîlîchen trôst brâht. daz kam von Lohenîs haz. einen recken er von Rahaz ûf Gâweins ros sande, dâ ez von im ze lânde aller snellest komen kund, den er mit vlîze schund, daz er Gâwein  slüege unde im niht vertrüege die schande unde daz herzeleit, daz er von im ze hove leit, als er im dick het geseit.
Ouch seite er im die maere dar zuo, wie er in hete betrogen nuo, unde wie lîht er ine gewinnen wölt, ê er sich reht versinnen
möhte ûf dise ritterschaft. er weste wol, daz ritters kraft waere ze vuoze ûf der erde gerechent ze kleinem werde, wie küene ein rîter waere. alsô getaner maere seite er im alsô vil, bis er im ditz hert spil durch sîne liebe gehiez, daz er ez ouch niht enliez.
Ansgü der rîter hiez.
Ze Madarp ûf der vurt Ansgü zwei sper vuort, als ine Lohenîs lêrt.
Gâwein  ouch den wec kêrt. er west aber des râtes niht, bis er ine dâ von geschiht nâch im sach vast rennen unde ine willeclîchen nennen, unde bat ine, daz er bite tjostiure nâch ritters sîte. des mohte er ine lîhte erbiten, wan daz runzîn nâch drîn triten verstuont ie drizec dar nâch, darüber was dem recken gâch, der mit im wolt strîten: er mohte ine gar lîht ernten, sunder sînen danc muost er bîten.
Ez enwas doch niht sunder danc, niwan sô vil, daz sô kranc was daz pfert, daz er reit; umb daz er ungerne beit, wan er sich des ûzermâze schamt, vil schiere wâren sie beidesamt ûf dem wege zesamen komen: dâ wart ein tjost von ine genomen, diu schad was unde vrum.
daz anegenge unde daz drum wil ich iu sagen gar:
Ansgü bôt im sîn sper dar,
wan Gâwein verbrunnen was daz sîn.
dô hielt er daz runzîn
bî dem zoume an der selben stat,
daz nie vürbaz getrat
noch hinder sich einen vuoz,
alsdenn doch ein ros tuon muoz,
daz man twingt mit sporn.
ez hât hinden unde ouch vorn
den gîren Sicherheit gesworn.
alsô muost er halten, die schilte sie stalten nâch gewarsamkeit vür die brust. dô wart ir begird unde ir gelüst ûf beider sîten wol versuocht unde sêre wol beruocht mit künste die Stiche, daz ine niht geswiche schilt, ros, noch daz sper. von sîner stat enneher nam Ansgü den puneiz, des er sich mit alle vleiz, daz er wol würd an geleit, gelücke unde manheit Gâwein dâ ernerten, als sie ine dick werten, des im durft geschach.
Ansgüwen er von dem rosse stach mit sînes speres ort vorn, daz er viel in die dorn unde alle kraft het verlorn.
Als diu tjost ergie, daz ros Gâwein snelle vie, dâ von er jenen geworfen hât. ein dinc vil dick ergât, daz diu Sprichwort Sprechent: swaz diu liute ab gebrechent
eteswenn mit unreht, daz ez mit verlust wirt gespeht; swaz man mit unreht gewinnet, daz ez schiere zerrinnet, sprechent joch diu kleinen kint, diu noch gar swaches sinnes sint. daz selb an Ansgüwen ergienc. Gâwein sîn ros gevienc: des wart er von herzen vrô. ûf daz ros saz er dô unde liez daz runzîn stân: er hete ez anders niht getân, waere ez im niht sô ergân.
Ansgü wol halb tôt lac, wan im zuo dem tôde wac des Stiches kraft unde der schaden, dâ mit wart er sêr überladen. Gâwein rief hinüber nâch dem ver: daz hât in sîner gewer ein vrum rîter, Karadas, der bî dem vlûme gehûset was under disem rîchen castel. nâch der stimme was er snel unde was dar über schier, mite sîner knappen vier komen her ûz an den stat. ûz der nêwen er dâ trat, den verigenlôn er im geben bat.
Gâwein sprach vil schôn:
„waz süllet ir ze lôn haben umb die übervart? swie ez iu ie gezollet wart, des wil ich iu niht wider sîn.“ er sprach: „vriunt unde hêrre mîn, swer hie die übervart hât, der sol mir ros unde sarwât ze verigenlôn bieten, oder er sol mich gemieten mit sô ritterlîchem bejage,
edeler gast, als ich iu sage: er sol hie an der wüere, ê denn ich ine übervüere, erbeiten tjostiure. diu wirt im niht tiure, der vindt er hie gar snelle vil. ob ine Glück vürdern wil unde ob im denn gelinget, daz er den heit twinget, den sol ich haben vür den zol, sô bin ich gewert wol, ob ich ez iu sagen sol.“
„Der zol ist swaere,“ sprach er, „doch zweier eins ich iuch gewer, rîter guot, an dirre vrist, sît ez sô geteilt ist. iedoch dort ein rîter lît: sît ir dâ von gewert sît, den habent iu ze veres reht; wan mich der selb guot kneht gar gern wolt hân erslagen: dô lie mich mîn heil bejagen an im ritterlîchen sic, unde viel er in des seiles stric, den er mir hât geleit, sust hân ich an im bejeit ditz ros, daz was vor mîn. ir lâzent den rîter iwer sîn, sô sint wir beide gewert.“
Gâwein  wart niht entwert, des er an dem verigen begert.
Des recken er sich underwant unde vuort sie beide sâ ze hant in sîn hûs über die vluot. dô wart beider gemach guot von disem tugenthaften degen. er hiez ir mit êren pflegen ze bett unde ze tische, hüenre unde vische,
zam unde wiltprât,
mit michelem rât
hielt er sie mit dem ezzen.
ir wart ouch niht vergezzen
an dem trinken umb ein hâr:
daz was lûter unde klâr,
süeze unde dar under scharf.
in dem vaz ez sich ûf warf,
sô man ez in schancte;
swer ez im niht entwancte,
dem vulte ez diu ougen.
ez was sunder lougen,
daz ez niht bezzer mohte wesen:
ez was an der zît gelesen
unde mit den vazzen bewart
unde boeser gerwen enbart,
dâ von ez nieman beswârt.
Er pflac ir als ein guot wirt, der dar an niht verbirt, wâ mit er mac oder kan gewirden einen vrumen man, daz er daz vil gerne tuot. guot gemach unde willeger muot wart ine von im erzeiget dâ. des âbents nâch dem ezzen sâ gienc Gâwein  in einen palas, der gein der bürge erhaben was, dâ er mit sînem wirte gesaz, darumb daz er deste baz daz castel möhte geschouwen. nû was von juncvrouwen umb unde umbe an dem sal daz rîch palas über al in den venstern besezzen durch bankenîe nâch ezzen; daz k/eine was vergezzen,
Sie wâren schoen unde wol gekleit. dar under saz ein schoeniu meit, an der nâch vröuden nihts gebrast.
unde vrâgete den wirt der gast, wie ez stüend umb die meide, die schoene ougenweide gâben von dem sale herab, unde wer diser rîchen hab vrouwe oder hêrre waer, unde diu magt êrbaer, diu dâ saz under ine, an die natûre sô rîchen sîn vür die andern hete gewant? dô sprach der wirt sâ ze hant:
„daz sol iu werden bekam.
Her gast, die burc, die ir seht, die erbûwete ein vil guot kneht, der was Gansguoter genant, er brâht her in ditz lânt von schatz vil grôzen hôrt, der ein vrouw an gehôrt, diu diu schoen bluome Îgern hiez, diu allez ir erbe liez durch ditz heldes minne. diu was ein küneginne unde truoc ze Britanje krôn; ir man hiez Utpandagrôn, unde heizet ir sun Artûs, der stat, lânt unde hûs ze Britanjen mit gewalt hât, alsô wîte sô daz rîch gât, noch bis her an dise vrist, als uns dick gesagt ist, unde betriugt uns niht valscher list.
Sie brâht die meide al her: des was Gansguoter gewer, wan ez von zouber ergienc. ditz hûs er alsô hie vienc unde hiez ez Salîe, von nigromancîe hât er ez gemachet unde mit listen sô besachet, daz ez nieman wol gewinnen kan.
darüber mac kein man
über nâht dâ belîben
under disen reinen wîben,
er sî denn der schanden âne,
der noch nâch mînem wâne
in der werlt nie wart geborn,
der sô gar sî ûzerkorn:
wan diu rose ist hie niht âne dorn.
Würd aber ein rîter vunden, dem sîne tugende des gunden, daz er eins nâhtes dâ belîbe, daz ine diu schand niht vertribe, dem gaeb man die schoene meit mit sô ganzer Sicherheit, daz sie waere sîn amîe, unde hûs unde massenîe, lânt, liute unde gelt, walt, wazzer unde velt, man unde dienstman: wan diu vrouwe ist ir an, der daz lânt ist unde wir sîn: von Orcanîe Jascaphîn der reinen megde vater hiez. dâ von ir muoter verstiez ir vetter, daz ir vater liez.
Mê wil ich iu darumb sagen: die Âventiure wolte bejagen vil manic reck êrsam, der boesen lôn dâ von nam, wan er sînen lîp dâ verlôs, sô er im die ruowe erkôs ûf einem bett, daz dâ stât, daz ein solch natûre hât: swer dar ûf ruowen wil, der vindt unruowe vil, hât schand an im keinen wert: wan sô wirt er gewert des tôdes an der stund, im wirt vil manic wund geslagen durch sînen lîp,
daz er daz lânt unde daz wîp ê iemer möhte verswern, möhte er sich dâ mit ernern, ê er ez alsô wolt âne wem.“
„Her wirt,“ sprach her Gâwein ,
„ist des zwîvel kein,
diu rede sî alsô wâr:
welt ir mich denn geleiten dar?
ich saehe daz hûs vil gern
unde die bluome Îgern,
dar zuo die vil reine magt,
dâ von ir mir habent gesagt,
unde die schoenen juncvrouwen,
unde wie innen zuo waere erbouwen
daz hûs unde der rîche sal,
unde wolt es sichern über al
daz wesen unde die heimelîch.
die wîle ez ûzwendic ist sô wünneclîch,
sô wolt ich ez ouch innen
gar kunde gewinnen,
ê denn ich kêrte von hinnen.“
„Lieber vriunt unde her gast, ez ist ein kumberlîcher last, daz ir solher Sachen begert, dâ von iuch weder schilt noch swert niemer wol erneren mac: wan ez ist des tôdes slac âne helfe unde âne rât, der sîn keinen muot hât, daz er die Âventiure bejag. iwer bet ich iu niht versag: ich bring iuch ûf daz hûs wol. die rede ich aber verdingen sol, daz ir iht belîbent dâ unde mit mir wider sâ herab ze hûse kêret, daz mîn leit iht werd gemêret, daz mich dick hât gesêret.“
Die red wart hie gelâzen. niht lenger sie dâ sâzen,
sie giengen slâfen dâ mit. diu nâht verswant nâch vröuden si under dem wirte unde dem gast, als nû der tac erglast, ûf mahten sie sich beide, nû sâhen sie über die heide ein magt unde einen rîter dar sêre îlen gein dem übervar, unde riefen sêre nâch der ver. der wirt sprach: „nû sînt ze wer, her gast, man wil iuch bestân: des mac ich kein wîs verlân: ich muoz iuch vüeren zuo in. got der geb iu saelden gewin! bereitent iuch! wir sollent dâ hin!“
Vil gering er gewâfent wart unde maht sich dar ûf die vart gein sînem kampfgenôzen. daz schif wart gestôzen über daz wazzer an den stat. beide ûf einen breiten pfat der heiden sie dâ hielten, dâ sie vil wol wielten behender tücke. kunst unde gelücke, getürstekeit unde mannes muot diu sint dem manne gewisse huot: diu wâren nur Gâweine mit. wâr umb wellent ir, daz er bit, er enliez loufen von sporn sîn ros unde daz sper vorn lügen gein dem rande? zesamen ûf dem sande dâ ir ieglîcher rande.
sîn sper under diu arm sluoc Gâwein : daz was starc genuoc, des sîn geselle wol enpfant, wan er dâ von ûf den sant wart geworfen vil snell. diu magt Mancipicell,
diu alsô was geheizen,
dô sie Gâwein  sach erbeizen,
an ine sie vil snell lief,
den recken sie an rief,
daz er ine genesen liez
unde im sw era hiez
triwe unde Sicherheit.
dô hiez Gâwein  disen eit
sînen wirt von im enpfâhen:
wan er was vil nâhen
tôt von dem valle.
sîn ros unde in mit alle
Gâwein  vür sich nam
unde vuorte ine über wazzers strâm:
des belip diu magt sorgsam.
Nû was ergangen der strît, ouch was ez imbzzzes zît unde was dar zuo gar bereit.
Gâwein  niht lenger beit:
den wirt er sîner gelübde mant,
daz er nâch imbîz ze hant
mit im ûf daz hûs rit
unde dar nâch niht lenger bit,
als er im am âbent dâ vor verhiez.
der edel wirt daz niht enliez,
er volgete sîner bet dar an.
rîchiu kleider er gewan,
Gâwein , dem vil rîchen degen,
diu hiez er ine an legen,
unde ein pfert, daz was guot
unde gar rôt als ein bluot,
mit einem geziuge, der vil kostlîch was.
alsô hiez ine Karadas
rîten gein dem palas.
Niht lenger sie beide biten: den wec sie gein dem hûse riten, schier kâmen sie ze dem burctor, dâ saz ein stelzaer vor, der hât ein stelzen silberîn. an im was vil lützel schîn deheiner hande armuot,
beidiu rîch unde guot was allez daz, daz er an truoc. daz burctor er gering zuo sluoc, als er sie hinzuo rîten sach. dar zuo er gar zorniclîch sprach: „varent vür! waz suochet ir? solher geste ich wol enbir, ouch enbirt ir mîn vrouwe wol! swelher dörpel ist schänden vol, von der porten ich den trîben sol.“
Het er den wirt niht bekant, er waere an Gâwein  ze hant geloufen mite einem stab, den er mit grôzer ungehab gein im vil dick swanc. doch kam er âne sînen danc mit sînem wirt ze der porten în. gein einem palas kêrte er hin, ze einem kluogen marstal bî einem wünneclîchen sal dâ liezen sie diu pferd stên bî einander; dise zwên die burc umbgiengen, daz sie nie dar inne verviengen kein wîp noch keinen man; wan ze leste kâmen her gegân zwên knappen unde ein schoeniu meit, rîlîchen wol gekleit, diu im des gastes gnâde seit.
alsô muosten sie dâ beide mit dirre schoenen meide gên ûf einen palas, dâ daz wunderlîch bett was ûf geworht mit listen, dâ vor sich gevristen nieman mocht wan der ein, der sich vor allem mein von kintheit her het behuot. gewan er nie valschen muot ze keiner hande schande unde sich ouch nie gewande
zuo einem werke, daz im waere umb iht lasterbaere, sô mohte er wol dar ûf ligen. anders wart im verzigen ze der ruowe sîn lângez leben: wan sâ ze hant wart im gegeben dâ von der gewisse tôt. daz was ein senlîchiu nôt, daz kunst den list ie gebôt.
Dar ûf vertriben sie den tac, dâ ir disiu maget pflac, bis ez an den âbent kam. vier knappen sie zuo ir nam unde diente im zuo dem ezzen wol, als man lieben gesten sol tuon von miltem muote; dar an sich vil wol huote disiu vil reine magt. daz man von truhsaezen sagt, daz sie dâ dick râtes jehen, dâ sie michelen manegel sehen: der rede hie niht geschach. diu magt dâ nihts übersach, ez waere grôz oder swach.
Als nû der tisch erhaben was, hern Gâwein  bat Karadas, daz er rite unde bite unde morgens aber wider rite, wolte er ez baz schouwen, unde dar zuo der juncvrouwen urloubs von dannen baete,
(daz wâren sîne raete) unde sînen lîp niht wâgt, der rede in betrâgt unde sprach mit zühten schôn:
„got iu von himel lôn des râtes unde der triwen! sô müest mich iemer riwen daz bette, daz ich hie sih, dem ich grôzer tiure gih,
solt ich niht ligen dar an, die wîle mir es disiu magt gan, dar an nie rîter ruowe gewan.“ „Des entuont niht, lieber gast! wan manegem vor dar an gebrast, der sich des selben ouch vermaz, unde het im selbs michel baz getân, hete er ez lâzen varn: wan nieman kan daz bewarn, er muoz den lîp Verliesen, wil er im ruowe kiesen an dem wunderlîchen bett. ich getorste wol ze wett den lîp dar umbe setzen, daz ez beginnet letzen noch hinâht alle iwer tag, geloubent ir niht mîner sag. des troeste ich iuch zuo bejag.“ „Hêrre unde lieber vriunt mîn, nû lâzent solhe rede sîn! unde sol ich verderben, sô müez ich doch sterben eines tôdes unde keins mê. die wîle ich sîn mit staetikeit beger unde sîn niht wil enbern, durch got, sô lâzent mich sîn gewern! jâ weiz ich ein red wol, daz ich doch sterben sol, ze welher zît ez ergê; ez stirbet vor sîns tôdes ê ie deheiner slaht man: sô mac daz selb mir ergân. geschach ez aber nieman ie, sô mac ich wol genesen hie, wan heil den küenen nie verlie.“ Alliu sîne bet was verlorn: mit leid unde mit grôzem zorn Karadas von dem castel schiet. Gâwein  daz sîn muot riet, daz er sich an daz bette leit.
mit trüeben ougen gienc diu meit von im unde sparte zuo den sal, dâ sie die vrouwen über al mit jâmer bî einander vant umb disen küenen wîgant: den wânden sie geligen tôt: wan vor im maneger den tôt von disem bett hât erliten. mit disen jaemerlîchen sîten des tages sie vil kûme erbiten.
Lützel slief sie die selbe nacht, dar ûf hât vil klein aht Gâwein , wie ez im ergie. ê ine der slâf gevie, daz bett began sich ruoren, unde die schellen alle vuoren, daz sie luten vil hell, darnach alsô snell diu venster zuo sluogen. manegen schuz ungevuogen diu armbrust unde die bogen, die vor wâren ûf gezogen, die tâten an der wîle: straele, bletten unde pfîle, wol vünf hundert an der zale, in daz bette über ale mit kreften sie liezen: dô muost er des geniezen, daz im dâ von niht gewar, wan er aller schanden bar  was gewesen bis dar.
Als nû der schal wart vernomen, der von den schellen was komen unde von den scharpfen strâlen, dô begunden sîner quâlen die vrouwen harte weinen unde michel triwe bescheinen umb disen tugentrîchen gast, der sich in des tôdes last von sînem muote het gesalt.
des leides klage manicvalt
her Gâwein  vil wol vernam,
unde was dem kumber mit im gram,
unde west doch niht, waz ine wâr,
wan daz sie mit leide gar
wâren alle bevangen:
des begund ine verlângen,
wanne diu rede waere ergangen.
Hie mit er ze hant entslief, dar nâch vil snelle rief der wehter an der zinne. nâch der Âventiure gewinne verslief er den morgen: sô begunden aber sorgen diu vil reinen wîp umb des edeln recken lîp. als ez nû tagen began, vier juncvrouwen wolgetân unde vier knappen mit in die giengen ûf den palas hin unde wolten disen recken haben under in tougenlîchen begraben, sie wânden ine tôt wesen, wan nie keiner was vor genesen vor im, der daritf lac,
er muost lîden den slac des siten, des daz bett pflac.
Als sî nû giengen ûf den palas, dô was sîn wirt Karadas wider ûf daz hûs geriten:
 der hât des tages vil kûme erbiten, wie ez im ergangen waere. sîn nôt was klagebaere umb sînen gast Gâwein . michel triwe an im schein umb einen sô vremden man, wan daz ich vernomen hân, daz man gar vremder sache triwe schulde, daz gemache, daz man ir holdez herze trage.
dêswâr, nâch der selben sage, wie er sîn niht enweste, doch was sîn triwe veste, daz er sîn hete michel reht triwe gelihen gelt, speht,
des weste doch niht der guot kneht.
Die knappen unde die meide, die nâch disem leide ûf den saL gegangen wâren, der herze starke swâren  von disen senlîchen siten, die slichent gar mit lîsen triten vür daz bette, dâ er in lac. nû schein über ine der liehte tac, dar under slief er vast, vil nâhe zuo dem gast sie miteinander giengen. die schûzze alle hiengen oben in der covertiure unde hâten ine sô tiure als umb ein hâre berüeret niht. als sie nû gesâhent dise geschiht, vil gern sie daz sâhen, ûf gein dem houbet nâhen begunden sie sich wenden.
Gâwein , den ellenden, an den selben stunden lebendic unde gesunden mit al sie dâ ervunden.
Als sie ine vunden vür wâr lebendic unde gesunt gar, sich began ir vröude mêren, unde gar stille wider kêren an der stât sie begunden unde giengen, dâ sie vunden Îgern, ir vrouwen, unde sprächen: „welt ir schouwen, vrouwe, ein vil michel wunder? der gast lît gesunder an dem bette ûf dem palas,
den uns brâht Karadas, unde slâfet vil sêre. got hât michel êre ze sînem lîbe getân.“ ditz wunder wîp unde man  mügent gern sehen an.
Ein michel vröude sie gevienc. Îgern mit iren vrouwen gienc durch des Wunders willen ûf den sal nû enhete dirre vröuden schal Karadas unde die maere vernomen in der swaere, die er umb sînen gast hât. nâch trurikeit dick ergât, daz man vröude gewinnet dar nâch ûf den sal wart im gâch umb sînen gast, hern Gâwein . nû wârn die vrouwen gemein mit Îgern vür daz bette komen unde hâten des war genomen, 
daz er vil gar was gesunt. des lobten sie wol tûsent stunt got unde sîne magenkraft. dâr zuo kam der tugenthaft Karadas geloufen: sîn hâr began er roufen unde grôz trûrikeit koufen.
Er wânde den recken wesen tôt. in dem slâfe dirre klagenden nôt her Gâwein  vil wol vernam, dâ von er sô hart erkam, daz er nackent ûz dem slâfe spranc vür daz bett ûf ein banc under dise tugentrîche schar, daz er ir nam gar wênic war (von dem slâfe daz geschach), bis im Îgern ein rîchez dach warf vür des lîbes scham, daz sie ab dem bette nam. dô begund er êrst umbe sehen.
daz im diu schand was geschehen, daz waz im vil hart leit, in sînem herzen er ez kleit.
Îgern dâ niht lenger beit.
Mit vröuden sie von dannen gienc; Karadas sie bî im lie: der brâht im ein îsengwant unde hiez ine dar în ze hant sich wâfenen, daz solde sîn. ein heim lûter stahelîn unde ein sper er im brâht. der schilt wart niht überdâht: den brâht im vil gedrâte Karadas unde sprach: „nâch mînem râte sollent ir alwegen varn unde sollent iuch niemer sparn an disem strît, edeler degen. die wîle ir an dem bette sînt gelegen, sô müezenf ir vehten einen strît, ob ir niht gewarnet sît, der iuch vil lîht den tôt gît.
Mügent ir an dem strît gesigen, sô muoz iu dienen ditz gedigen, swaz hie in dem lând ist. ouch wirt iu zuo der selben vrist diu vil schoene magt gegeben, got behüete iu lîp unde leben! wan ez iu sorclîchen stât, wan der lewe michel kraft hât, den ir müezent bestên, waern iwer drî oder zwên, ir gewünnet sîn doch arebeit. daz hân ich iu dar umb geseit, daz ir iuch hüetent deste baz. sint snell unde niht laz, sô mac iu niht gewerren! got hât iu mir ze hêrren, ob er geruochet, her gesant, unde sol liute unde lânt belîben in iwer hant.“
Vil kûm liez er diu maere, daz dirre stelzaere mit zorn ûf den sal gienc, der ine zuo dem tore în lie dâ vor an der brücke.
(er truoc ûf dem rücke) einen slegel, der was eislîch unde hertem stahel glîch, den ergreif er in beide hend unde an des sales wend sluoc er dâ mit ûf ein tür: darîtz spranc ein lewe her vür, der was grôz unde starc, sînen zorn er dâ niht verbarc: er schrei unde luot: vil hart ez ine muot, daz er Gâwein vor im sach. die erde er kratzte unde brach unde hâte grôz ungemach.
Gâwein  im den zorn vergalt unde den grôzen gewalt, den er wider ine begienc. sînen schilt er ze schirme vienc unde daz swert in die hant. als ein tiurer wîgant gienc er gein dem tier unde sluoc im vil schier nâch einander vier sleg unde bôt dar under alweg dem lewen sînen schilt ze schirme dar, unz der lewe sô gar erzürnt unde grimmec wart, wan sîn Gâwein  niht enspart, daz er an in spranc mit zorn unde sîne vüeze beide vorn Gâwein  in sînen schilt sluoc unde den rant mit den zenen nuoc. den zorn er dem lewen niht vertruoc.
Als er sîne klâwen vil scharf mit zorn in den schilt gewarf
unde wolte ine im genomen hân  Gâwein  bewarnte sich dar an, daz der red niht ergie: den schilt er vor zorn nieder lie unde sluoc darnâch einen slac, der sô krefticlîchen überwac  an disem tiere wild,
daz die vüeze in dem schild vorn beide beliben unde er dâ von kam getriben tôt zuo dem pflaster.
 alsô hât âne laster
Gâwein  verendet den strît in einer vil kurzen zît: daz kam im ze stâten sît.
Als nû der strît ergangen was,
 der stelzaer unde Karadas
die huoben an einen loblîchen gesanc unde seiten dâ mit grôzen danc; sîner saelden sigenunft unde sîne heilsame zuokunft  begunden sie wol prîsen mit vil süezen wîsen. dar nâch begunden hellen an dem bette die schellen von wol süezem tône,
 unde liezen vil schône
die armbrust ire senwen ab, von geschütze diu rîche hab viel nider an der stund, grôze vröude sich begund üeben in dem castel: dô wâren sie alle snel, man hôrte manic stimme hel.
Hie von wuohs vil grôzer schal, daz hûs ûf unde ze tal wart dâ mit gar bevangen. dar nâch kam gegangen Îgern unde Morchades, die mit rehten triwen des
sich vröuweten, unde Klarisanz,
 daz sô staete unde sô ganz
der tugend wünsch an im lac, wan sie dirre vröuden tac vil gern alle sâhen, als sie im kâmen nâhen,
 gein ine er ab dem bette spranc. einen hêrlîchen antfanc sie buten hern Gâwein . dennoch weste ir kein, daz ez von michelem reht geschach.  Gâwein  sie vil gerne sach, als er sît vil dicke jach.
Sie kusten ine besunder. den süezen gruoz kund er vil hövelîchen nemen;
 ouch mocht ez im vil wol gezemen. deshalp mocht ez ouch wol sîn, wan ez kein schante under in: er het in vil wol geholt, alsô werlde rîchen solt  het er erworben dâ
unde manec end anderswâ. nâch disem antfang dar nâch vil unlâng kam nâch ine gegangen dar ein vil zier richiu schar von vünfhundert meiden, an niht underscheiden der kleider noch der schône: lobes glîche krône gap ine die natûre ze lône.
Sie neigten im vil lîse. nâch ine von hôhem prîse alsô manic rîter kam gegân, die ouch gelîchiu kleider an truogent, unde enpfiengen in, unde giengen al dâ mit hin in daz palas sitzen, dar nâch von grôzen witzen
giengen altherren her vür. nâch den drungent in die tür schoener knappen vünf hundert, hern Gâwein  wundert, von wannen sie al giengen. als sie ine enpfiengen unde alle gesâzen dâ mit mit gar vröudenrîchem sît, ich waene, Îgern niht lenger bit.
Ûf stuont sie unde sprach:
„allez unser ungemach, ir hêrren unde ir vrouwen, daz wolt got beschouwen mit sîner gnâden hantgetât, als er wol erzeiget hât iu hiut an disem tage, lâzent unmuot unde klage, sînt vrô unde wol gemuot, wan iu lîp unde guot, dirre heit hât erlôst, ze dem solleni ir haben trôst. er sol iwer hêrre sîn.
Klarisanz, diu niftel mîn, diu künegîn von Orcanîe, diu sol sîn amîe sîn, oder ir muoter Orcades. rîter guot, nû vröut iuch des, daz iuch got sô hât geêrt. habent ir leit, daz ist verkêrt, unde rîcher vröuden hort gemêrt.
Rîter, enpfâhent sie alle ze man, die ir vor iu sehent stân! dar zuo bürge unde lânt daz wil ich in iwer hant beidiu bevelhen unde geben, unde wil nâch iwerm willen leben: daz hânt ir erworben wol, daz ez alsô wesen sol. dar under wil ich an iuch begern, des ir mich gern mügent gewern, wan ez âne schaden ist.
nement dirre rede einen vrist, daz ir uns sagent, wer ir sît: wan dâ von wüehs ein grôzer nît, sô wir iuch niht enkanten unde iuch niht alsô nanten, als wir von reht solden. dar umb wir gern wolten iwern rehten namen erkunnen: des sollent ir uns gunnen, sô hân wir wol gewannen.“
Unkunt gît vrîen gedanc, wan er vil gar âne getwanc wadelt hin unde her die wîle gar, unz ob er die wârheit ervindet. vil lîht er wider windet dann an gewissem end, sô er dem gebend muoz wesen undertân. alsô geschach hier an: wan diu bluome Îgern diu het vil ungern, hete sie Gâwein  gekant, in solher wîse daz lânt unde swaz dâ waere inne, ze sîner swester minne im geboten zuo gewinne.
Sie enkant sîn niht, daz ist wâr. under diser tugentrîcher schar Gâwein  mit zühten ûf stuont unde sprach: „swaz unbedâht tuont die liute, dâ gêt schade nâch. lâzent iu, vrouw, niht ze gâch sîn mit diser red ze mir! getar ich ez begern unde wellent ir, sô gebent mir vrist ze zwelf tagen, unde lâzent iu denn ein ende sagen, unde berâtet iuch ouch hinne daz umb unser beider Sachen baz: daz ist uns beidenthalben guot. unde ervarnt iwer liute muot,
waz ine an der rede behage, unde ende ez an dem zwelften tage beidenthalp nâch unser sage.“
Diu rede wart alsô gelâzen. unlâng sie gesâzen nâch der red ûf dem palas dar nâch im dar komen was Mancipicelle, diu meit, von der ich vor hân geseit, die im der rîter brâht dar dâ vor an daz übervar, mit dem er ouch hât gestriten. als sie vür den sal kam geriten, sie erbeizte dâ vor sâ ze hant. daz pfert sie an einen nagel bant unde gienc vil snell ûf den sal. ein hövelîches „gruoz all“ bôt sie mit zühten überal.
Dar nâch sprach sie zuo Gâwein : „helt, vor allem valschen mein behüete uns got an disem tac! ob ich getar oder mac mit bet sprechen, swaz ich wil, daz ez iuch niht dunke sîn ze vil, sô sprech ich gern vürbaz: ich mac niht gelouben daz, als ich doch hoere sagen, daz ir ie möhtent bejagen dise grôze Âventiure; an valscher maere stiure - sô ob mir ist gelogen niht - durch liebe man maneges dinges giht, daz vil lîht doch nie geschach. dar an ist iwer lop ze swach, man müge der wârheit jehen. unde ist ez alsô geschehen, daz sol ich noch baz besehen.
Hie bî ein schoener anger stât, dar umb ein lûter wazzer gât, daz ist weder ze tief noch ze breit, unde ist der anger gekleit mit bluomen maneger hand varwe, rôt, wîz, blâ begarwe, gel, brûn, weitvar. under dirre bluomen schar stênt ander bluomen vier, die besunder ein rivier umbe ziuhet unde besliuzt, diu sich niht wîte engiuzt: sie ist klâr unde smal; von im mügen die bluomen val niemer werden zuo keinen zîten, wan sie den anger wîten alle tage übervert, dâ von sie der dürre wert: des ist der anger unbehert.
Möht under den bluomen allen mîner vrouwen gevallen der bluomen ze einem schappel, (waeren sie rôt oder gel, wîz, brûn oder blâ, waern sie ot genomen dâ, oder swaz varwe ez waer, daz waere ir alsô maer;) dar zuo der vierer eine, daz sie der gesmac reine noch wider junc gemacht: wan sie hât geswacht daz alter an ir jugent, unde jugent süeze tugent hât ez ir vil gar benomen. ûf iwer gnâde bin ich komen, rîter, umb die rede her, daz ir sîn sît mîn gewer,
swaz ich sîn mit staete ger.
Ist, daz diu red geschiht, sô enzwivel ich dar an niht vür baz keinen tac, ir habent der Âventiure bejac hie erworben mit manheit. ob ir mir der bet verseit, sô hete mich die maere betrogen, daz dâ von ist gelogen mit valschem urkünd:
 des ich iu niht engünd, daz dise maere waer alsô: ich wolte sîn wesen unvrô durch iuch bis in mînen tôt. als ez iu mîn vrouwe enbôt,
 alsô hân ich die botschaft iu gesagt, rîter tugenthaft, ich enweiz, ob sie habe kraft.“ Gâwein  sprach: „juncvrouwe, gote ich vil wol getrouwe,
 daz ich iwer bet leiste, unde ist mir daz meiste, daz mich dar bringet, sît ir daz gedinget, daz ich ez müge gewinnen,
 mit allen mînen sinnen wil ich dar nâch werben, unde solt ich des verderben, ich gewinne iu der bluomen; unde hete sie in sînem guomen  der tiuvel beslozzen,
ich waere sîn unverdrozzen ze gewinnen iwer vrouwen; unde mac ich ez erhouwen: daz lâz ich wol schouwen.“
21200 Der red sie im genade seit,
unde was der vert snelliclîch bereit,
die sie im dar zeigt,
die wîle sie ine hât geneigt
sô gar nâch irem muot. des hât sie ine mit huot, daz er sîn niht widerkaem. sie vorht, daz ine naem von der rede etewer: des was ir zuo der reise ger. sie mohte wol enborn hân dirre vorhten dar an, wan er vlôch ie solhen sit, dâ er sich unwert mit iemer mocht gemachen.
er wolte sich niht swnchen mit iht, daz er verhiez unde ez niht wâr liez, dâ sich valsch understieze.
Als nû beider rede was ergân unde vrouwe Îgern dar an beider ernst gar ersach, ze Gâwein  sie mit güete sprach: „rîter, wellent ir volgen mir, sô wil ich iu raten, daz ir dirre reisen durch mich enbert, der diu magt an iuch begert, wan sie iuch ze unstaten kumt unde iuch doch dar under niht vrumt ze hohes prîses wirdikeit,
 niwen daz iuch disiu meit wolte gern verleiten ze den grôzen arbeiten, die sie dâ von vreise weiz. disen üppigen antheiz  süllent ir lâzen underwegen, wellent ir mîns râtes pflegen dar an, unverzagter degen.
unde wil iu mê dâ von sagen: sie hât in allen iren tagen 21240 dirre verratung gepfleit,
daz sie daz selbe maere seit, swâ sie iergent einen recken vant,
der durch âventiure diu lânt
suochte, als noch vil maneger tuot,
bis sie mit al sînen muot
mit ir valschen bete brâht
dar hin, als sie denne hât gedâht.
sô brâht sie in an die stat,
als sie ine der rede erbat,
dâ er des lîbes âne wart.
alsô hât sie lu dise vart
ze iwers lîbes verlust gespart.
Irem herzen tuot vil wê der nît, daz ir ie genesen sît von dirre starken âventiure, wan manic rîter tiure hie den lîp verlorn hât, der vil lîht in sîner sarwât an dem bette ein wîle gelac. die wîle iuch Unglückes slac hât an dirre âventiure vermiten, darumb ist sie her geriten, daz sie an iu den prîs wolte in etelîcher wîs geminnern unde geringen, dâ hin sie iuch wolt bringen,
(daz ist mir sô wol kunt)
daz sie iwern lîp sô gesunt
gern wolt vellen in des tôdes grunt.“
Als sie die rede verendet, mit bet wart gewendet an ine vil michel vlêhe: diu toht alle niht umb ein slêhe. swaz sie alle gebâten,
(unde sie ez doch tâten
mit vlîze âne twâle
mit ir zuo dem selben mâle)
Gâwein  von dem hûse reit, daz wart gar senlîchen gekleit: doch mocht sîn niht werden rât, wan swâ dem man sîn muot hin stât, daz ist im dicke unerwert, dâ er sô gar nâch êren vert, unde ist diu reise wol an gewert.
Von dannen wolt sich niht scheiden Karadas von ine beiden: der reit mit ine beiden von dan. Gâwein  sîn ros gewan unde dar zuo geringez reisegwant, als in disiu magt mant, diu in vor het geseit von einem wazzer, daz waere breit, dar über er swimmen solde: darumb er enwolde wâfens niht vüeren mê dan schilt, swert unde sper, wan er die vreise widersaz unde besorgte, daz sîn ros laz von wâfen schiere würd, sît ez ein swaere bürd im waere in der vluot ze tragen, unde möhte dâ von verzagen, der ez vorhin hât überslagen.
Gâwein  reit vil unverzagt, sîn wirt unde disiu magt mit im ûf die strâzen riten: des enhât er doch niht erliten, wan daz im was unerkant dirre wec unde daz lânt: des muoste er in gunnen wol. sie hâten niht geriten vol des weges vier mîle, bis daz sie an der wîle daz wazzer ersâhen vor ine dâ vil nâhen: dâ muostent sie wider kêren, unde began ouch er mêren sîn reise vil harte dar. schier kam er an daz übervar: daz was nû brücke unde nêwen bar.
Daz ros er mit den sporn nam. daz wazzer tief unde vreissam kêrte er âne sorgen unde began im lützel borgen von keiner hand sache, daz im mocht zuo gemache
umb iht komen dar an.	
vil lâng er swam unde ran, ê er kam an den stad, het er niht vunden einen pfad, der mit steinen beschüt was, swie kûm er doch sust genaz,	
er waere anders niht genesen, solt er iht lâng sîn gewesen in dirre grôzen arbeit,
lenger, denne ich dâ von hân seit, wan daz ros was verzeit.
Als er nû den staden gevie, sîn ros er ertropfen lie unde began ez ouch wol erstrîchen, dâ von im began entwîchen sîn müede über al. an dem wazzer reit er ze tal, bis er vant einen stec,
der einen wünneclîchen wec in den kluogen anger truoc, der sieht was unde eben genuoc. anders mocht dar in niht sîn, denn der schoenen bluomen liehter schîn der began dâ gein ine glîzen von rôten unde von wîzen unde ander varwe maneger hant. eins gesmacks er ouch enpfant, dâ von sîn ungemach verswant.
Als nû der gesmac gein im brach, ein michel wunder dâ geschach: Gâweinein sölher slâf begreif, dâ von im sîn kraft entsleif gar von sînen gliden allen unde 
was nider gevallen von dem ros an der stund: sô hart ine begund der hart slâf twingen unde solhe müewe twingen,
daz er sich niht mocht erholn: sust muost er ine dôol bis er ine des betwanc, daz er zuo der erden spranc unde bant sîn ros an einen ast. dennoch wolt ine des slâfes last niht lâzen, dâ von im gebrast.
sîn müede was harte grôz. von slâfe er ûf die erde schôz, daz er sich niht mocht enthaben. als er nû kam über den graben unde wolt die bluomen hân geholt, (den kumber er sô lâng dolt, daz er vil nâhe entslâfen was, wan er gevallen was ûf daz gras wol ze drîzec mâlen vor),
ûf spranc er von dem slâfe enbor mit zorn unde gevie sîn sper: wan im zuo dem slâfe alsô ger was, daz wolt er rechen,
unde began ze hant stechen daz sper durch sîn selbes vuoz. dô wart im des slâfes buoz unde vermeit ine sîn arger gruoz.
Mit dirre red was er snel  unde machte im zwei schappel von bluomen, als diu magt bat, unde gienc suochen die stât dar nâch alsô schier, dâ die bluomen alle vier stuonden, die er geringe vant: der brach er mit sîner hant zwô, zwô liez er stân. mit der red huop er sich von dan. dô er wider über was gewaten, dâ er sîn ros an der maten dâ vor het gebunden, vil gering hât er ez vunden,
dâ er ez hât gelâzen ê, dâ ez bluomen unde klê az, unde daz tete im niht wê.
Ûf sîn ros er wider saz, unde was im worden vil baz, denn im dâ vor waere: slâf unde alliu swaere hât ine verlâzen vil gar. nû nam er des Steges war, den er dar in was geriten. unlâng hât er dâ gebiten ûf dirre wegscheide, bis er ennenher die heide einen rîter gein im rîten sach, der vast ûz dem wege brach, unde reit in der âht, als ine vil gar bedâht. grimmer muot unde zorn die beide hâten im gesworn: daz het man wol an im gekorn.
Er was ze harnasch wol. ze im was er niht komen vol, daz er im vride wider bôt unde vil zorniclîchen drôt.
Gâwein  daz in schimpf ûf nam,
unde hôrt doch wol, daz er im gram
was, als er selber jach.
dar zuo er ez an im sach,
wan er unstaeticlîchen vuor,
unde manegen eit mit staete swuor,
er waere des tôdes eigen:
daz wolt er im erzeigen,
ê er ine von im liez.
swie übel er im gehiez,
wênic ez Gâwein  widersaz,
wan dâ haz wider haz
hât besezzen zwei vaz.
Vil rede muost Gâwein  enpfâhen, ê denn er im kam sô nâhen, daz er sich reht mocht verstên. under des kâmen dise zwên zesamen ûf der heide
mit tjostiure beide, diu doch was ungeteilet. vil dick hart veilet sînen lîp mîn her Gâwein : doch sô wart diu tjost under ine zwein ine beiden unschadehaft, niwen daz der spere kraft mit al dâ verswunden, unde wurden dâ ervunden in swachem werde ûf der erde ligen, aller wirdikeit verzigen, unde wâren ze schielen gedigen.
Als der tjost was ergân, ir ieglîcher sîn swert gewan mit vil herziclîchem zorn. dâ von wâren verlorn vil schiere die schild, wan sie der slege mild beide dâ einander wâren, unde wolten daz bewaren, daz sie niht dar an verlüren unde beide dar an küren beider lîp solih gewarheit, daz ez ûzermâzen kleit der ander iht mit riwen. des muosten sich niwen mit den swerten herter strît, sît sich haz unde nît enzund unde wert die zît.
Als nû die schild wurden zerslagen, wan ine lützel wart vertragen, unde alsô dâ gelâgen, dô muost ez sêre wâgen Gâwein  wider den recken, wan er mocht bedecken vor im sînen lîp mit niht diu Âventiure im des giht, daz er vor dem degen junc nam manegen snellen sprunc, dâ von er manegen slac verlôs, den er vil gar trôstlôs von Gâwein  her wider zôch,
dem er mit listen entvlôch unde ine ûf daz swert gevie. den strît ir neweder dô verlie, bis sie ein müede umbegie.
Den strît ir ieglîcher liez. Giremelânz der recke hiez, der wider Gâwein  streit, nû er ine vant unverzeit, swie wol er waere wâfens bar, daz dûhte ine ein wunder gar, unde sprach wider ine ze hant: „ir sînt ein tiurer wîgant, daz hân ich wol an iu ersehen, rîter, wie ist iu sô geschehen, daz ir wâfens alsô blôz ze keiner vreise, die sô grôz ist, alsô disiu ist, iuch wâget ûf heiles gnist? daz tuot niwen tumber muot, der guoter sinne ist unbehuot unde niht verstêt übel unde guot.
Iu möht vil lîhte missegân. wellent ir iuch dick verlân an glückes helf in solher nôt, daz möhte iu bringen den tôt, als ir tuot wider mich, wizzent ir niht, daz glück sich underwîlent verkêret unde danne den man unêret, der sich sô an ez verlât, wan ez manic unstaete hât? des habent die dicke bevunden, die sich dâ vor enkunden mit ir vravel behüeten; wan ez beginnet wüeten dâ man sich sîn niht versiht. ouch mac es iu gewegen niht, sô iu sô hart missegeschiht.
sô ir Âventiure suochet unde iuch sô niht beruochet, als ez zimt ritters art,
sô möhtet ir gerner die vart, waerent ir witzic, enbern: ir wöltent ir denne alsô gern, daz ir iuch bewarn möhte vor schaden, als ez töhte unde gezaeme zuo rehte eime alsô guoten knehte, als mich dunkt, daz ir sît. nû muoz ich lâzen den strît, swie wol ir mir schaden habent getân, den ich sô grôzen nie gewan von keinem manne, der hiut lebet, unde doch nâch dem tôde strebet dar under, unde mich niht begebet.“ „Swer dem andern widersaget, er ist nie sô gar verzaget, er envliehe, oder er müeze vehten: daz ist sô under guoten knehten“ sprach Gâwein , „daz wizzent ir wol. dar umb ein vrum rîter sol den andern niht verswachen. er sol ez im machen  gelîch, swâ er iemer mac: anders ist ez ein slac, der ine swachet an dem lob; ob er im geliget ob, er wolle vliehen als ein zage.
dem selben ich dan wider sage alle vorderige tjostiure, unde wirt im vil tiure hôher prîs unde Âventiure.“
Er sprach: „rîter, ir sagent wâr.
sît ir sint alsô bar,
möht ich iu wol gesigen an. sô sol ich doch den strît lâzen: den lâz ich mit geding, sô daz ich in volbring  (unde ir des sînt mîn gewer, sô ich sîn an iu ger,) über dise zwelf tage, dar under ger ich einer sage,
der ich durch got vrâge; daz iuch des niht betrâge, ir saget mir güetlîchen die. daz wil ich mit triwen hie dienen unde anderswâ.“ die bet gehiez er im dâ. dô sprach Gîremelânz sâ:
„Rîter, wie sînt ir genant? waer mir daz reht bekant, des weit ich iemer vrô sîn. die wîle ir mir ez, lieber vriunt mîn, verheizen habent, sô sollent ir ez sagen, wan ich ie in mînen tagen nie gesach iwers gelîchen, des müez ich mich rîchen an mîner vröuden sêre wol, daz ich iuch erkennen sol. des wizzent wol die wârheit: ich het iuch sô verre niht gejeit, het ich ez dar umb niht getân, daz ich mit strîte dar nâch besan, daz ich ervüere iwern nam. des mich hart wol gezam, die wîle ich den prîs von iu vernam.“ Er sprach: „des sol iu niht sîn [verzigen.
mîn nam was ie unverswigen
unde ist noch vil unverborgen;
weder durch vorhten noch durch sorgen
sage ich ine niemer keinem man,
unde nie her getân hân.
swer sust wolt erkennen
mit minnen unde mich wolt nennen,
als ir sîn begerent an mich,
dêswâr rîter, den sol ich
dar an als einen vriunt gewern,
wil er sîn niht enbern.
rîter, alsô sol ich iu tuon.
künec Artûs swester sun
bin ich unde heiz Gâwein :
des ist zwîvel kein: alsô nennen mich die liute gemein.“ „Sît ir ez, Gâwein , sît,“ sprach er, „sô süllent ir âne nît ein red von mir vernemen, diu iu niht missezemen sol an keinen dingen, unde süllent mir sie bringen der reinen Klarisanzen, diu sich an tugenden ganzen her âne valsch hât behuot: ditz vingerlîn vil guot ze einem Wortzeichen bringent ir unde sagent ir dâ bî von mir, dô ich sie ze naehst sach, daz sie wider mich jacb, sie trüege daz vil geringer, ê mir an einem vinger iht gewürre umb ein hâr, daz Gâwein , ir bruoder, gar laege in tôdes banden, oder an vüezen oder an handen bestümbelt waere, swie harte ine daz swaere. solih wâren ir maere.“
„Des mac ich niht getrouwen, daz ie von junevrouwen alsolhe rede entsprünge, die man niht betwünge ze der ungüete mit gewalt: wan sie waere gar ze balt, solt sie ez von ir gesprochen hân. darumb wil ich iu wetten an den kampf, daz ez nie geschach, noch wîbes güete nie zerbrach sô grôzes unbilde; mit spere unde mit Schilde wil ich daz bewaeren, unde wil ze disen maeren manegen vrumen rîter bringen,
unde wil den tac dingen
mit gelübde an den selben tac,	
an dem der vorder strît gelac.
Dar über wil ich iedoch die botschaft bringen noch der juncvrouwen, unde mac ich. swes sie dar an bewîset mich,	
daz hân ich vür ein wârheit. ir enwirt ouch niemer geseit mîn nam, oder wer ich sî, bis ich dem kampfe nâhen hie bî,
(ist ez, daz wir beide hân gelobet ûf solhen wân) daz ich iuch dâ ze reht beste, als wir ez beide gelobten ê, unde ir mir daz selbe tuot, ez sî mir übel oder guot.“
Der strît wart gelâzen. ûf ire ros sie gesäzen unde kêrten gein dem castel. die bluomen unde diu schappel her Gâwein  ze im nam. über dise heide lobesam was der rîter sîn gereise. an aller slahte vreise brâht er ine ze sînem wege mit wol hovelîcher pflege:
dâ bleip er unde reit er hin. er vuort disen rîchen gewin mit im gein dem hûse. reht vor an die klûse Mancipicelle reit  gein im, diu vil übel meit, unde was aller vröuden bar: wan sie hât verrâten dar, daz im dâ niht gewar.
Daz sî doch vil heimlîch verhal unde maht einen grôzen schal von lob mit valschem muote.
„west wilkom ze guote
mir,“ sprach sie, „vil edeler degen!
ir habent erworben underwegen, des ir iemer geprîset sît: wan nie rîter bî unser zît der bluomen keine brach, dar zuo nie keinen gemach ie kein rîter ûf dem bett gewan: nû hât iuch beidenthalp dar an got vil wol geêret unde hât lu gemêret, lobes hôhen prîs dâ mit. mit wol vröudenhaftem sît der êren ich iuch bit.
Gebent mir ein bluomen her! dar zuo ich ze minne ger, daz ir mir ein schappel gebent unde iemer vroelîche lebent vor mir âne alle arbeit; unde sî iu dar zuo geseit: ich wolt iuch hân verrâten, des mich zwên rîter bâten, die beide sînt bekant vil; ire namen ich iu nennen wil: Lohenîs von Rahaz unde Ansgü tâten daz. ich enweiz aber der rede niht, von welher hand ungeschiht  sie iu disen haz tragen.
sie wolten iuch hân erslagen: daz kan ich iu vür wâr gesagen.“ Gâwein  dirre megde bet vil gar williclîchen tete  unde ahtet lützel ûf ir sage, mit der bluomen bejage kêrte er gein Madarp ûf daz hûs unde warp dem rîter sîn botschaft.
 Îgern diu tugenthaft dâ muost wesen dâ bî unde Orcades, alsô sie drî. als er ir bî im enbôt, dâ von wart Klarisanz rôt,
dar zuo diu muoter unde diu an. als er diser rede began, er gap daz Wortzeichen, dô begunden sie bleichen unde vorhten alle under in, unde kêrten dar an wîbes sîn,
(der dâ snelle ein dinc hât verdâht) wie er von der red würd brâht, daz ez nâch êren waere, wan ez was ine swaere: des velscheten sie diu maere.
Von der rede sie in leiten unde im gar widerseiten, daz ez waere gar ein niht, unde westên doch niht umb iht, wie ez hin ze im gezôch, wan ez ine noch vor vlôch unde was sie verholen gar. sie wânden daz vür wâr, daz er dâ hêrre wesen solt, wan er ez dâ wol hete geholt mit vil grôzer manheit; unde wolten, daz er die meit Klarisanzen het genomen - dô muoste ez allez anders komen - wan sie wol heten gesworn. an im was daz gar verlorn, daz sie ine sô hâten erkorn.
Die rede hie mit verendet was. schier kam sîn wirt Karadas unde vröute sich vil sêre, daz im sô grôz êre an der reise was geschehen, als er die bluomen hât gesehen unde daz schappel glânz, daz sîn swester Klarisanz truoc ûf irem houbet, dâ mit er het beroubet den anger ze Colurmein,
daz gesind mit im gemein vröuweten sich alle des. als ez Îgern unde Orcades vil willeclîchen hôrten, die ez niht zerstôrten, wan sie ez schuofent alsô, ouch wâren sie selbe vrô unde vorhten kein trûrikeit drô.
Im was dô gar undertân beidiu wîp unde man, rîter unde vrouwen, des mügent ir wol trouwen, sît im dâ was gelungen, die alten mit den jungen, knappen mit den meiden vil gar ungescheiden wâren sie von im des muotes, lîbes unde des guotes âne alles zwîvels missetât. helfe, vröude unde rât hâten sie an ine gewant. beidiu bürg unde lânt stuont gar in sîner hant.
Als ez des naechsten morgens tagt, sînem wirte er ein maere sagt, daz er ine hart verhelen bat. her nider reit er in die stat unde hiez im dâ suochen einen knappen unde beruochen mit ros unde mit gewande, als er ine von dem lânde zem naechsten wolt senden, einen knappen behenden gewan er im ûf der stet in der stât, nâch sîner bet wol geriten unde gekleit. die botschaft er im heimlîch seit zwischen im unde sînem wirte; niht mê er ine irte;
dâ mit hiez er ine rîten,
unde niht lenger bîten,
sô er snellest künde,
swâ er Artûs vünde,
unde die botschaft würbe wol.
ze Britanje ze Karidol
hiez er ine zem êrsten kêren,
unde began ine dâ lêren
den wec, als er ine dar weste,
daz er im waer der beste,
dâ ine irte kein gebreste.
Mit dirre rede reit er von dan berge, velt unde tan, bis er kam in daz lânt, dâ er künec Artûs vant unde bî im die kunden, er hât sie aber vunden  âne alle kurzwîle gar
unde was der hof aller geste bar, (daz vil selten ie geschach) wan in an vröude brach, unde ine dise klage gebôt  mîns herrn Gâweins tôt. des heten sie wol gesworn, daz er den lîp hete verlorn, sît ine daz houbet brâht wart unde von sîner widervart  in sider niht was geseit; daz was ein gemeines leit, daz der hof mit jâmer kleit.
Ze Karidol ditz was, daz er ûf sínem palas  mit jaemerlîcher klage saz. Ginovêr ouch niht vergaz, sie klagete ine mit triwen wol, wan man daz von reht tuon sol einem vrumen man:
 dâ gedâht sie vil wol an unde ir vrouwen allê, wan sie ein jâmers galle
het gar übergangen unde endlîch gevangen ir vröude in ir netze, unde nû, an der letze, tete sie ine alsô niwe den jâmer unde die riwe, als an dem anegenge; sie dûret an der lenge, unde wart ir boi vil enge.
Als sie nû alle sâzen sô, unde ganz unde gar unvrô durch Gâweins tôdes willen wâren, unde vroelîch gebâren ir keiner niht enkunde: nement wâr, an der selben stunde der knappe an den hof reit, dâ ich von hân geseit,
 ein pfert, daz was apfelgrâ, unde erbeizte an dem hove sâ. hie mit gienc er ûf den sal die edeln rîter über al gein im mit zühten giengen;
den knappen sie enpfiengen vil hovelîchen under in unde vuorten ine vür den künec hin daz wart ir aller gewin.
Als er nû was gestanden,
 er sprach: „von disen lânden edeler künec hêre, got geb iu alle die êre, die iu iwer neve gan, von dem ich her brâht hân die botschaft unde den gruoz, den ich sol unde muoz iu nû ze stunde nennen, daz ir ine mügent bekennen: ez ist der edel Gâwein ,
 an dem aller schande nie dehein noch laster wart vunden, den ich wil gesunden
liez unde alles leides vrî
ze einem castel hie bî,
ich waene, daz ez hiut ein woche sî.
Bî mir er iu enbôten hât - des müge wesen kein rât -, ir müezent im ze helfe komen, er hât einen kampf ûf genomen wider einen recken tiuren,
(durch zweier hand âventiuren disiu rede geschehen ist) den muoz er in kurzer vrist âne Widerrede vehten. allen disen guoten knehten hiez er daz selbe sagen, unde bitet, daz sie niht verzagen unde im kument ze helfe dar, wan ez ze sînen êren gar stêt, daz wizzent vür wâr.
Ouch wizzent, daz er einen man ze dem selben kampfe müez bestân, der ie wider iuch streit unde al zît ûf iwern schaden reit, swâ er mit iht kunde, mit werken unde mit gunde: Gîremelânz ist er genant, unde wil ich des wesen pfant, daz iu unde dem gesinde kein ritt er sô geswinde der êren ie gevârte unde ie sô vil beswârte, als er al zît tuot. dâ von, künec, ist ez guot, daz ir ez niht lenger spart, ir leistênt im die vart, wan ez im nie sô dürftic wart.
Er hât die selbe maere unde al solhe swaere Ginovêr enbôten bî mir, unde daz sie nem zuo ir ir vrouwen unde ir meide, unde mit ir ir ougenweide im kom dâ ze stiure:
sô möhte sie im hiure noch ze keinen zîten vürbaz (ob sie im leistet daz) keinen groezern dienst erbieten, dâ mit sie ine gemieten ze ewigem gelte möhte, daz im sô wol töhte nâch sînes herzen staeter ger. dise botschaft enbôt er iu unde mîner vrouwen her.“
Die rede der bôt niht vol gesprach der künec sie ab brach, von dem stuol er von vröuden spranc disen knappen gar sunder danc kuste er mê wan drîzec stunt, unde tete im grôze vröude kunt. alsô tete daz gesind über al: dar under huop sich ein schal, dâ kluoge vröude wonete mit. disen vröudenrîchen sît hât ersehen ein maget, diu in Ginovêrn saget mit vil vroelîchem muote. sie sprach: „vrouwe, ze guote hân ich ein dinc gesehen,
(ob ich sîn sol jehen) dâ von vröude ist geschehen.
Einen boten ich ersehen hân vor Artûs, dem künege, stân, ich waene, er liebe maere seit, wan ine mit grôzer wirdikeit der künec unde daz gesind enpfie, unde ê denn sîn sage gar ergie, dô sach ich in vröuden schînen den künec unde alle die sînen. als ich mich rehtes versihe, der wârheit ich iu gihe: sie halstên unde kusten unde dick zuo ir brusten sie minneclîchen dructen unde ine under in zucten hin unde her nâch den maeren.
ich wil daz bewaeren, daz sie vröuden beren.
Ich hôrte ouch iuch nennen dâ, wan ich ine alles ûf der slâ was hinden nâch geslichen, bis sie mir entwichen in den sal von der tür: dâ kâmen sie mir verre vür. dâ von ich niht mê vernam, wan daz ine nâch vröuden zam disiu botschaft wol, unde daz man Gâwein  sol, ich enweiz niht wâ, ze staten komen, sô vil hân ich der maere vernomen, unde daz er vür wâr lebet, dar umb wil ich, daz ir mir gebet wilkomens rîchen solt. ich wil weder silber noch golt, wan daz ir mir sînt der maeren holt.“
Von den maeren in dem wercgadem huop sich ein vil süezer kradem under den vrouwen sâ ze hant. golt unde guot gewant wart gesuochet wider ze wege, daz vor trûren ûz ir pflege het geworfen unde sorgen: wan sich von ine verborgen diu vröude hete lânge zît, als ez an in unvrôude nît mit ir untriwe schuof unde gap ine solhen jâmers wuof, der bis ûf die zît an ine wert: dem sluoc nû der vröuden swert vil manege tiefe wunden, daz sie in het vunden ze hûse under iren kunden.
Vröude iren wert dâ wider gewan: wan ir wîp unde man began alsô dâ vor pflegen, unde liezent gar underwegen
sorgen unde trûren, unde begunden baz dûren, denn sie vor ie getaeten, daran mit grôzen staeten durch dirre lieben maere sage, daz wart schîn an dem tage unde darnäch iemer mêre sît âne allen widerstrît; unde was daz wol von schulden: sich hât ze der werlt hulden sô Gâwein  ze dienst brâht, daz sîn mit guoter andâht ie zuo dem bestên wart gedâht.
Ine gap michel hôchvart, diu in ê was verspart, diu vröude von dem maere. des waene ich, daz dâ waere vil grôzez zimieren von kostlîchen gezieren, von gold unde von gesteine, der die vrouwen al gemeine durch hôhen muot pflâgen, die vor verworfen lâgen, daz man ir ze niht pflac, sît der klagebaer tac mit trûren erschein, dar an man hern Gâwein  inen dâ tôt hât geseit. diu selb sage die vröude enzwei sneit, sô daz sie mit ine verzeit.
Vor sach man hâr roufen: nû mocht man wol ab stroufen sehen swachiu gebende; vor sach man die hende vil jaemerlîchen winden: nû sach man ûf binden manic kostlîch schappel; vor was ir varwe bleich unde geh nû wart sie lieht unde klâr; vor was ir schoenez hâr
verworren unde zerbrochen: nû was ez aber belochen mit maneger wimpel kleinen; vor was dâ grôzez weinen: nû was dâ vroelîches lachen; vor bitters herzekrachen: nû wart mani vröudemachen.
Nû was dâ rîlîches strîchen, vor muost vröude wîchen: nû gesaz aber vröude dâ; vor wâren geruht die brâ: nû wurden sie smale unde sleht; vor vlôz daz ende boesez reht, daz was rou unde hôch: daz nû ein ebene überzôch; vor wâren die münder bleich: nû der roete sie dâ entweich; vor kôs man der ougen nieht: nû wârn sie schoen unde lieht; vor betwanc diu hiufel manic trahen: nû muosten sie pigment ab twahen; vor würden die brüste zerslagen: nû muostên sie die nüschel tragen; vor wâren die hende sal, nû wîz, lânc unde smal; vor wâren die nagel vorn von dem stoube niht verborn: nû wârn sie laere dâ vor; vor stuont daz gewant enbor: nû lac ez von valten vol; vor was ez swarz als ein kol: nû was ez aller schoene vol.
Swaz vor seic, daz erhuop sich nuo. die videlaer, die rihten zuo ze iren vil süezen leichen
unde begunden aber weichen ze vröuden vil manegen muot. manic süeze nôte unde guot von der harpfen ze hant erklânc. ouch erhuop schône ir gesanc diu rôtte mit rîlîchem tone: daz galt ir vil schône diu süeze Symphonîe, diu vloite unde diu klîe, diu lîre unde diu pusîn, die enwolten dâ niht sîn under den andern verholn: man mocht sie vil gerne doln, wan sie vroelîchen hullen, dar zuo nâch vröuden schullen mit den andern an dem drum manochorde unde psalterium, der holer mit der gîgen. ez enwolt ouch niht swîgen organiston unde tambûre. ein saelic nâchgebûre was vrouwe Musicâ mit altem irem gesinde dâ, diu vorhin was anderswâ.
Vabel unde maere die vabelieraere begunden sâ ze hant sagen, ouch wurden ûf den sal getragen schâchzabel unde spilbret, unde wurden sâ zuo der stet gehangen zuo den wenden die schilte, unde in den grenden diu sarwât gereinet, unde die helme beleinet mit rîlîchen zimieren.
tjostiuren unde turnieren
wart dâ ze hant ûf geleit.	
gewüschet unde wol gepfleit
der pferde unde der rosse wart.
daran wart nihts gespart,
des sie ze vröuden solden haben.
nû muoste trûrikeit dannen schaben, 
von dirre grôzen vröude ligen.
sust kan vröude wol gesigen,
dâ sie gelück heizet digen.
Key prüevet dise vröude gar under aller dirre schar durch Gâweins vriuntschaft,
wan ine der saelige kraft an Gâwein  mit gewalt bant, daz er guot unde lânt, hêrren, sêle unde lîp, mâge, kint unde wîp  ê allez hete verlâzen mit al verwâzen, ê im iht leides waere geschehen, dar an mügent ir wol sehen, daz sîn spot niht von nîdes gienc.
die besten er minnet ie,
unde was den boesen ze mâle gram; ie doch er nieman ûz nam: sô er spotten began, nieman was des tadels ân;
 anders was er ein vrum man.
Trost ist dâ dick vunden, dâ vor was gebunden mit leid maneger hande dinc: alsô hât dirre jungelinc mit diser lieben maere ir klage unde ir swaere vil gar undervangen, diu sie het übergangen von der vordem geschiht.
swie wol diu maere waer ein wiht, sô bedorften sie doch trôstes wol. die rede ich hie lâzen sol, wan sie ist sûmunge vol.
nâch dirre süezen botschaft wart heres ein vil grôziu kraft vil geringe zesamen brâht, daz ze sîner helf was gedâht, als er mit dem boten bat: wan ez dâ von stat ze stat, von bürgen ze villen mit unverdrozzenem willen von Key snelle geboten wart, alsô wart diu hervart gecroiieret in daz lânt. allez, daz ine an want, daz was ûf al ze hant.
Mit köstlîchem gereite ze dirre arbeite was dar bereit daz her,
an allen dingen gar wol ze wer, als ez z’ einer solhen reise touc, wan ungern sich betrouc dar an ir ieglîcher. schoener unde rîcher  wart nie hervart gevarn.
wes soit ich mich nû lenger sparn? ich envürder ir muot dar an. ich sol sie schier rîten lâzen, sît ich ez ze hove brâht hân. Noch muoz ich iu vor sagen, (wan ich sîn niht mac verdagen) waz Ginovêr taete: diu warp ouch mit staete nâch vrouwen unde nâch meiden,  unde hiez sie dâ kleiden mit kleidern sô rîlîchen, daz man sie mocht gelîchen den schoenen gotinnen an zühten unde an sinnen,
an schoene unde an rîcheit, die die natûre an sie geleit het, als diu vabel seit.
Ir was vil âne zal; dar under sich doch nieman hal Amurfinâ unde Sgoydamuor,
der ietwederiu alsô vuor,
daz sie dâ von ze loben was.
nû was burc unde palas,
louben unde gadem
von disem süezen kradem,
dêswâr, allenthalben vol:
wan ine tete diu reise wol,
dâ sie alle solden hin.
künec unde künegîn
enpfiengen dâ von vröuden gewin.
Hie von wirt iu niht mê gesaget. wan als ez des morgens taget, dô wârn sie alle ûf dem wege. daz her vuort in sîner pflege her Key, daz was sîn reht. dô mocht man manegen guoten kneht sehen unde manic gezelt, dâ mit der wec unde daz velt mit al was beströuwt, der sich ir ieglîcher vröuwt als ein lewe ûf daz wal: darunder wol mit vröuden schal diu busüne unde diu vloite hal.
Ob ich iuch nû wolte pfrengen unde dise rede lengen von adelîchen Sprüchen als ich kan, sô würd mir villîht dar an von etlîchem undanc gesagt, ob ich iu ze lânc die rede von niht machte unde mîn kunst swachte, diu ze ieglîchem ist bereit, daz sie von kurzen maeren seit ein lâng rede unde ganzen sin unde lûter machet als ein zin, swie lâng ein Âventiure schîn.
Dar umbe ich ez blîben lâ, wan ich dâ vor anderswâ hân gesaget von vil ritterschaft:
des het mîn kunst kleine kraft, ob ich ez aber avert nuo. an dem sibenden tage vil vruo kam daz her in daz lânt, daz Madarp was genant, vür daz castel ze Salîe.
Key gebôt der massenîe die herberge ze vâhen vor dem castel sô nâhen, daz sie wol dar ûf sâhen.
Schier wart ûf dem velde von manegerhand gezelde herbergerîe ûf geslagen, unde wart dâ mit gar betrâgen der anger an dem vlûme, daz man dâ bî vil kûme etwaz des veldes blôz kôs, unde sîn reht sô gar verlôs der anger unde diu selbe stât, als ez waere gewesen ein trat von anegenge ennenher. des was Gâwein gewer, unde was dem her dar zuo ger.
Als nû Îgern die geste sach unde waz von inen dâ geschach, des gewan sie trûrigen muot, als ein vrouwe dicke tuot, diu ires lândes sorge hât. nû suochte sie der rede rât ze Gâwein  mit sorgen, wan ez ir was verborgen, wie ez dar umb was ergân. dô hiez sie Gâwein die sorge lâzen unde sagte ir, daz ez waere Artûs, ir sun, der maere. des vröute sie sich vil sêre.
Iedoch sie dar under nam vil manegen wanc vor der scham, wan er sich dar zuo nant,
daz er wol wart bekant
der muoter, swester unde der an.
mit diser rede reit er dan
mit einem gesellen herab
unde liez in rîcher vröuden hab
Îgern unde dise zwô.
ouch was er des selber vrô,
daz er sie ervunden het,
wan ez kinden sô ze muoter stêt,
die ez von liebe an gêt.
Gâwein  bî einander vant in einem gezelt aldâ ze hant den künec unde die künegîn. als sie beide ersâhen in, gein im sie ûf Sprungen, dar zuo nâch im drangen die von der tavelrunde: mit herzen unde mit gunde wart er von inen enpfangen wol, daz man vil wol gelouben sol. sie minneten ine alle  unde verbar inen hazzes galle: des enpfiengen sie ine mit schalle.
nâch disem antfange gesâzen sie unlânge, daz Gâwein  dem künege seit  von dirre grôzen rîcheit, diu ûf dem castel waere. ouch sagte er im diu maere von sîner muoter Îgern. daz hôrte er vil gern,
wan er sie nie hete gesehen.
ez muoste aber schier geschehen, die wîle er was sô nâhe bî ir; des swuor diu Âventiure mir: dar zuo hât Artûs ein grôz begir.  Dar nâch bewîset er ine des, daz sîn swester Orcades waere ouch bî ir muoter dâ. dar zuo seite er im sâ von der megde Klarisanze unde von Gîremelânze,
mit dem er solde vehten. daz geviel den guoten knehten wol unde Artûs dâ mit, ob er wolte, daz er strît, die wîle ez gelobet waere alsô, der maere wart daz her vrô. alsô beleip diu rede dô.
nâch disen maeren ûf daz hûs Ginovêr unde künec Artûs mit Gâwein  ze hant riten, daz sie niht lenger biten, unde der rîter vil mit in.
Gâwein  einen boten hin sante ûf daz hûs den vrouwen, der ine seite, daz sie schouwen Artûs wolte unde sehen, dar an was ine liep geschehen, wan sie sich wol kielten unde einen antfanc bereiten beidiu einen lângen unde breiten. Hie nam liebe lieben anblic, wan sie ganzer triwen stric, als ez toht ze rehte, bant: sust was ez darumb gewant,
daz ez ieman mohte enbinden: wan daz reht wil den kinden diu muoter alwegen geben, ouch wizzent diu kint leben nâch der muoter von triwen:
daran kan sich niwen rehter natûre art, daz selten ie verkêrt wart, ez enwaere bî schaden hôchvart.
Diu rede ist iu allen kunt,
daz ursprunc unde grunt
aller triwen an ine beiden ist. der künec inner kurzer vrist was ûf daz castel komen, dâ wart ûf beider sîten vernomen ein vil süezer antfanc,
der iu ze sagen waere ze lânc. ir mügent aber selber wizzen wol,
daz er was rîcher vröuden vol, âne alles valsches argen wân, wan Artûs unde Îgern gewan ûf beider sîten vröude daran.
Als nû der antfanc ergienc, Îgern Artûs gevienc, iren lieben sun, bî der hant, beide bürge unde lânt began sie im dâ zeigen unde wolt im ze eigen allesamt hân gegeben aldâ ze hant bî irem leben, dô wolt ez Artûs niht enpfâhen. vil gar sie im verjähen, wie sie waeren komen dar. sust was diu vröudenrîche schar den tac in der wünne gar.
dô Artûs ir wesen gar ervuor nâch alsô rîcher tugend vuor, des was er von herzen vrô. bî ir ûf dem castel dô er unde Ginovêr beleip. die zît er dâ vil wol vertreip: des gezam sînem gesinde wol. volliclîchen, als man sol, wart gedienet allen den sînen. daran muoste schînen ir muot unde ir rîchtuom; ez was aber gar sunder ruom, darûf maneger ist vrum.
Vil kurzewîle begunden als sie vil wol kunden,
Îgern unde ire geste:
wan nie kein gebreste
an keinen dingen wider ranc,
der ir vröuden tete gedranc,
niwen dirre kampf alein,
den zem naechsten mîn her Gâwein 
mit Gîremelânz vehten solt.
sô vil sô in daz geholt umb iht vröuden dar an: des man doch klein sorge gewan, wan sie bekamen wol den man.
Des andern tages was diu zît, dar an wesen solt der strît under ine beiden, dô wart alsô gescheiden von Artûses gewalt, daz man Klarisanzen salt mit êlîcher hîrât, als er nâch dem sît in bat in Gîremelânzen hant, dâr zuo Madarp, daz rîch lânt, unde swaz dar zuo gehôrte.
Îgern ez niht zerstôrte, wan sie ez gern hôrte.
unde doch mit dem gedinge: wenn sich wolten ze ringe haben ûf diu ritterschaft, daz ez mit solher eide kraft sô würde gebunden, daz enweder würde vunden an keinerhand lügen meile. von ietwederm teile wart der eit alsô genomen. daz wart aber wol underkomen, daz sîn iht geschaehe. ob daz buoch iht anders jaehe, daz seite ich iu sunder waehe.
Ich getar iu daz wol sagen, daz sie beide vür zagen dar an nieman dorfte hân, wan sich als ein vrum man ir ietweder dâ het bereit, ouch was ine von herzen leit der gewalt, der an in ergienc, niwan daz ez undervienc Klarisanz under in:
diu gienc beidenthalben hin unde bat sie lâzen den strît: alsô zervuorte sie den nît. wîbes güete vil guotes gît!
Als nû diu rede bestaetigt wart, dô wart umb die heimvart dar nâch ze hant geahtet unde wart daz betrahtet, daz Gîremelânz unde diu magt, als ez des morgens tagt, mit im gein Karidol riten. darumb wart niht vil gestriten, wan er wolt sîn niht enbern. des wolt er sich niht entwern: wan er des lâng hât begert, daz er gesache der tugend hert, dâ von man sagt sô grôzen wert.
Snell wurden sie bereit, kostlîch geriten unde gekleit,
unde ir gesind über al, dem ich gibe keine zal, wan sîn was ûzer mâzen vil. dâ mit ich ez lâzen wil unde wil diu maere vür mich sagen.  als ez morgens began tagen,
Artûs urloup von ine nam. Klarisanz tete alsam unde Gîremelânz, ir amîs,
daz wart gelân in keiner wîs, unde kêrten gein Janphîs.
Ginôver sich underwant Klarisanzen ze hant,
Gîremelânzen amîen. alsô tete sînem geswîen der edel reck Gâwein . ûz dem lând schieden sie gemein vür Janphîs, die rîche stât: Gîremelânz der rede bat, wan daz lânt was sîn eigen: daz wolt er dar umb zeigen, daz man in hete deste baz. ouch leistet im mit willen daz künec Artûs, der êren vaz.
Mit vröudenrîchen siten den wec sie gein ir lânde riten; iedoch wart Key vür gesant, der die vürstên in dem lânt ladet ze den hôchzîten: die bereit er vil wîten,
unde sammelte ir ze mâle vil dar, ê künec Artûs unde sîn schar wider heim komen waeren, wann sie von den maeren wurden ze mâle vrô alle,  mit vil grôzem schalle kâmen sie gein Cornoalle.
Von dannan kêrten sie gein Karidol unde wâren niht erbeizet vol, bis daz ouch künec Artûs kam: dô wurden sie vil êrsam beidenthalben wol enpfangen. des endorfte sie niht verlângen: sie hâten vröude über vil. unde huop sich der rîter spil, daz sie heizen buhurdieren: dô sach man tjostieren vor vrouwen manegen recken, als ez wol kund wecken Ginovêrs sit unde ir hôher muot, der ietwederz gerne tuot, daz die liute dunket guot.
Vil kurzwîle dâ geschach, wan ez der wirt gern sach: dem volgete ouch daz gesinde mit, wan ez ie in disem sit alsô was gewahsen her. des was im dar nâch ger: wan swes der man ist gewon, dâ mac er übel kumen von; ob sîn dar zuo die natûre begert, sô muoz er endlîch sîn gewert, wan er sîn niht enbirt. alsô stuont ez umb disen wirt unde umb daz gesinde. dâ von ich niht vinde, daran sîn lop swinde.
Diu hôchzît was ze mâle grôz. der gast unde der hûsgenôz vergâben ros unde gewant. dâ was manie gebend hant dem künege zuo êren. daz kund er wol gelêren, wan er dâ von niht gezôch. manic ros schoen unde hoch, silber, kleider unde golt, daz wol heizet rîcher solt, gap er dâ der varnden diet, als im sîn milte riet, dâ von er sich nie geschiet.
Von êren wart dâ niht gespart: mit vil grôzen êren wart diu hôchzît vür gekêrt, unde wurden rîlîch geêrt, swaz dar gesindes was komen, ê ein end hât genomen der hof unde diu brûtlouft: des wart solich êre gekouft, der sich niht mohte gelîchen. den recken tugentrîchen si ze hûsgenôzen enpfiengen: sînen schilt sie hiengen under ire schilde voreste von der stat, dâ die geste alle ir schilde hiengen hin. sie gâben im ouch under in ein stat ze der tavelrunde
mit gemeinlîchem gunde an der selben stunde.
Alsô bleip er bî im dâ. dise âventiure ich hie lâ von disen recken unde sage aber von Gâweins bejage unde von sîner arbeit, als ich dâ vor hân geseit, wie ez im nû ergie. ê denn sich der hof zerlie, er gedâhte sîner gelübde wol, als ein rîter tuon sol, der sîner triwe nie vergaz. er gienc, dâ der künec saz unde diu massenîe al, von sîner swester in den sal vür sînen oeheim stân: einer rede er dâ began, die er niht wolte lâzen.
Er sprach: „künec, vernement von
[mir!
die wîle dise vürsten unde ouch ir hie zesamen komen sît ze dirre vröuden hôchzît, sô mac ich des enbern niht, ich muoz lu mîn ungeschiht künden unde sagen. ich wolt âventiure bejagen, als iu wol kunt ist, dô wart ich iu in dirre vrist tôt her ze hove brâht. ein rîter sich dar an verdâht, den ich vor sînen vînden nert, die ine des lîbes heten behert, het ich ez niht understanden. von schaden unde von schanden durch ritters êre ich ine nam: des wart er mir mit al gram: der red ich mich vür ine scham.
Ir wizzent wol, wie ez geschach: trûren des hoves vröude brach
umb mînen klagebaeren tôt,
unde was daz gar âne nôt,
als ir selbs an mir seht.
ez ist âventiure reht,
daz man dar an enbinde
die wârheit unde ervinde
mit wârem urkünde.
swen man an lügen vünde,
des wert sol verworfen sîn
durch den lügenhaften schîn,
dâ man guote rîter prîset
unde ze hôhem lobe wîset
umb iren erworbenen ganzen wert.
swes des mannes muot begert,
des soi man im wesen bî,
ob ez sô redebaere sî,
daz man sîn gevolgen mege.
manheit begert Saelden pflege.
der guoten vröude ist arger ege.
Mîn rede wil ich niht lengen, noch iuch dar an pfrengen, swie wol ich vil ze reden hab. sô ich iemer snellest dar ab iuch mac berihten, daz wil ich. ein wec, der wîset mich naechste, als ich von iu reit unde nâch âventiure jeit, in ein unkundez lânt, dar in ich vil grôzer âventiure vant, die ich übel gesagen möhte, ob mir dar zuo töhte von müezekeit diu zît nuo, der ich lützel hân dar zuo, wan ich anderz hân ze sagen. daz mich der wec het getragen dar, daz gerou mich sît, wan ich dâ unglîchen strît vant, unde vil übeler zît.
Vor manegen jâren, dâ wir gesament wâren durch rîcher âventiure bejac
ze Babilônje unde ze Baldac ûf einem grôzen turnoi, den Angsir von Slaloi unde Gamur, der Sarrazîn, unde Vîrus Bahandîn wider iuch, hêrre, het genomen, dar zuo manic rîter komen was von Barbarîe gein unser massenîe, ze dem selben turnoi was von Karamphî Angaras unde sîn bruoder Dahamorht, den ich mit ritters tât entworht. leider dâ mir missegie, wan ich im die coife nider hie under den wâfenroc ze tal: daz wart unser beider val, daz ich gote klagen wil! ez wart sînes lîbes zil, ê denne sich schiet daz spil.
Sunder schult was ich dar an. vil lützel ich mich versan: wan diu rede geschach, ê ich rehte versach, daz er sich übel hât bewart. sîn tôt mich harter beswârt, dan ander ieman an in. umb den rîter ich nû bin komen in michele nôt. alsô gilte ich sînen tôt, dêswâr, âne mîn schulde gar. ich wil ez künden offenbâr, wie Angaras an mir zerbrach ritters reht, daz nie geschach: des muoz ich lîden ungemach.
Von ungelück ez mir ergienc, dô ich den selben wec gevienc. nû mac sîn niht werden rât, sît ez mir alsô stât, ich solde ez iu vil stille sagen.
der selbe wec began mich tragen
in daz lânt ze Karamphî.
ich wânde, er solde mir wesen vrî,
als er mir ie gewesen was,
swie wol mir Effeidas,
hêrre, iwer base, het geseit,
dâ ich durch Avalôn reit,
daz ich arbeit erlite,
ob ich den wec niht vermite.
des wolt ich ir gelouben niht,
bis ich selbs die geschiht
mit grôzer arbeit ervant:
dô ich kam in sîn lânt,
dô bant mich hartes kumbers bant.
Ich vant ûf einer heide Angaras mit gejeide bî einem rôtwilde, unde bî im ûf dem gevilde knappen unde rîter vil lâgen unde pflâgen hunde spil mit vil grôzem schalle. sie wâren mir aber alle unbekant, daz ist wâr. under sie kêrte ich dar: ich wart dâ wol enpfangen; sie begunden mir anhangen alle mit gemeiner bet, daz ich blibe: des ich niht tete, wan ich vürbaz wolde unde dâ noch niht ensolde herberge vâhen. als sie daz ersâhen, sie liezen ez underwegen unde ergâben mich dem gotes segen, daz er mîn solde pflegen.
Von dannan reit ich mîn strâze baz dan die rehte mâze wan ez was dem âbent bî. schier kam ich gein Karamphî, dâ nam ich nachtsaelde.
Angaras dem helde,
kam geringe vür diu maere,
daz ez Gâwein waere,
der die sträze vür ine rite.
mit unritterlîchem site
began er mir näch jagen
unde wolt mich hän erslagen,
swä er mich het vunden.
nû was ich an den stunden
erbeizet an mîn gemach,
der mir volliclîch geschach;
in sînem hûse daz was.
schier hät Angaras
an dem wege her vernomen,
daz ich im ze hûse was körnen.
des liez er mich geniezen niht,
daz doch selten geschiht,
als diu werlt alle giht.
Man gît dem hûse grôzez reht: daz wolt dirre guot kneht an mir hän gebrochen unde den bruoder gerochen gar wider sîn ère. unde het mich sô sêre sîn selbes vuor niht gewert, ich waere gewesen unernert: wan ich was wâfens blöz. des mich sîn swester Soreidöz nâch mîner kunft niht erliez, diu mich sô entwäfen hiez. daz aber sie durch guot tete, unde spilte mit mir üf dem bret durch beider kurzwîle gir, daz ze unstaten mir dâ, dêswâr, was körnen näch. dö im üf mich was sô gâch, unde ich was ungewarnet, ich hät näch erarnet dise spîse unde vergolten,
sô daz er sin bescholten
vor aller der werlde müeste sin.
daran kam ez, hêrre mîn,
daz ich doch ze leste
mit eiden, die vil veste
wären unde gewatre
muoste sweren, daz ich wasre
aber dâ innerhalb järes vrist
mit aller der mitewist,
diu gevangens ritters reht ist.
Ouch begert er, daz ich swüere manegen eit, daz ich ervüere mit alle gar besunder daz manicvalt wunder von dem wunderlichen gräl, unde daz ich niemer wochen mal in iwerm hove blibe mê vür daz dirre hof zerge. der rede muoste ich aller swtrn, mich enwolt sin der tôt behera, daz ich ez allez tarte; ouch muoz ez wesen starte, ob mir got des lebens gan. ich bit iuch, hêrre, daz daran iwer wille wese guot, unde daz durch mînen dienst tuot. urloubs begere ich unde bit, unde daz ir mich stiurent dâ mit, daz ez iuch niht beswatre, wan ê ich ez verhöre, die wile ich mac daz leben haben, ich wolte mich ê län begraben: des wil ich einen eit staben.“
Als er nû hät wol gesprochen, diu stille wart underbrochen mit vil grozem schalle.
Artus unde sie alle von der rede erquämen. als sie reht vernämen,
waz er ine dâ het endaht, dêswâr, in tete sîn andâht gar herziclîchen leit: wan dise hart arebeit nieman Volbringen künde: dar umb in hart enbünde diu massenîe der reise durch die bekante vreise, die sie dar an westen. swie gar sie nôtvesten ine iedoch bekanden, sô muosten sie ez anden: wan an im aleine lac, swes man dâ vröuden pflac: der was er aller orthabe. nû Gâwein ir ungehabe umb in gemeinlîchen sach, im was leit, daz ez geschach. mit zühten er aber sprach:
„Hêrre, hoerent, waz ich iu sage ir süllent dar umb keiner klage gedenken, ob ich urloubs ger. ir süllent sîn gern mîn gewer sîn, des habent ir michel reht. dêswâr, ez sol ein guot kneht ê alle vreise übersehen, ê denn man im müge jehen untriwen oder zageheit, sît aber ich vil manegen eit umb die reise hân gesworn, sô waere ich wol verlorn. ich weiz ouch wol vür wâr, daz nieman under dirre schar ist, der ez widerrâte mir. ouch weiz ich wol, daz ir mir iwer huld ê wider saget, ob ich dar an waer verzaget, ê ir mir ez widerrietent. ich wil, daz ir ez gebietent mir bî iwern hulden:
daz tuont ir von schulden, waz töht ich dirre ritterschaft, waere ich alsô zagehaft, daz ich ez niht torste bestân! hie wil ich dise rede lâzen, wan ich mê ze redene hân.
Ein red ich iu noch sagen sol, der mügent ir iuch vröuwen wol, der ich iu wâres urkunde bringe an diser stunde vil rîcher âventiure bejac, der an der selben reise lac, dâ ich dise rede vant. mich truoc der wec in daz lânt, dâ die Saelde in gehûset ist ze Ordohorht bî Sianist, gar sunder mînen danc. dar an mir saeliclîchen gelânc, daz ich den wec ie gereit, wan ich mîner arebeit vor vröuden dâ gar vergaz, als sie in ir wirde saz unde gar in ir magenkraft mit vil grôzer hêrschaft ûf einem rîchen palas, dâ ir wesen ûf was, unde mit ir ir kint, daz Heil, mit gar gelîchem erbteil; des wart dâ vröude vil wolveil.
Wan sie durch mînen willen liez allen kumber stillen winsterhalben an dem rade: des wart ir kumberlîcher schade verwandelt ze heile. die an dem zeswen teile wurden ouch baz gevröut: al ir kumber wart gestöut von vrouw Saelden durch mich. sus gnaediclîchen wart ich dâ enpfangen von ir.
von ir hende gap sie mir
ein heilhaftez vingerlîn,
hêrre, daz sol iwer sîn:
daz hât sie iu bî mir gesant.
darumb ist ez sô gewant:
die wîle ir daz behaltent,
daz ir iemer waltent
rîcheit unde ganzer êren;
swâ hin ir ez wellent kêren,
ze guotes saelden oder ze sige.
daz an dem vingerlîn lige
ir ietwederz, daz ist wâr:
daz sagte sie mir offenbâr.
ouch gap sie mir ires wunsches segen,
daz mîn der iemer solde pflegen
ze allen arebeiten.
ich enwolt niht beiten:
urloup nam ich sâ
unde lie mich wider ûf die slâ,
diu mich wider bringen solde
mit dem sighaften golde.
daz sie iu gesant hât.
darumb, hêrre, ez alsô stât,
als ich iu hân gesaget.
ich wil niht, daz ir klaget
dar an dehein mîn nôt,
sît iu Saelde alsô enbôt
mit saeligem wortzeichen,
daz ich mac gereichen
unde gezeigen offentlîchen,
armen unde rîchen,
die ez gern wellen sehen;
swaz daran ist geschehen:
des kan ich iu gar verjehen.“
Hie mit gap er daz vingerlîn: daz gap sô liehten schîn von gold unde von gesteine, daz die rîter gemeine, die dâ bî Artûse sâzen in dem hûse,
begunde nemen wunder
unde bâten alle besunder,
daz sie ez möhten schouwen.
schier kam ez den vrouwen
unde Ginovêrn ze maere,
daz in dem sale waere
ein saelic âventiure,
diu rîch unde tiure
waere an allen enden.
dâ hin bâten sie senden
einen boten die künegîn:
diu sante eine magt dâ hin,
daz sie die rede ervüere dâ.
diu magt sagt diu maere sâ,
waz Gâwein hete brâht.
der hof was dar an verdâht:
diu rede von rîter ze rîter gâht.
Als nû der künec hât vernomen unde alle die dar wârent körnen, war er die rede kêrt, unde wie ine hete geêrt vrouw Saelde in irem lânde, daz sie bî im sande Artûs ditze kleinôt unde im heiles wunsch enbôt: des wâren sie alle vrô unde sazten sîn lop sô hô daran, daz ez in beswârte nie, swaz er kumbers dâ von ie erleit, oder solt erliden noch, swie gar sîner noete joch noch an der reise laege, diu im gar unwaege was an allen sachen, wan vröudenrîchez lachen dar in guot verwîzen wart, ê disiu ângstlîche vart von im geleistet würde. ob Key dise bürde vlühe, daz waere wunder niht,
dem sollich zagheit giht
maneger hande unvuor.
diu Âventiure mir swuor,
daz des iht geschaehe.
sie seite mir: als er saehe
der rîchen âventiure wert,
unde daz er urloubes gert
unde der reise niht wolt enbern,
er begund an dem künege begern
urloubs. daz selbe tete
mit im dâ her lânzelet.
Artûs schuof ir aller bet.
Daz selb bat ouch Kalocreant. des andern morgens sâ ze hant wart disiu rede sô grôz. den künec ez sêre verdrôz durch sînen neven Gâwein. alsô tâten sie al gemein beidiu man unde wîp durch sînen tugentrîchen lîp, alsô vriunde vriunden tuont, wan nie kein rîter bestuont die vreise, er waere tôt: daz was diu gemeine nôt, diu umb Gâwein was von ine allen ûf dem palas. dô enmocht sîn niht rât wesen: solde Gâwein niemer genesen, er wolt sîn niht lâzen. als sie nû in der rede sâzen ûf einem palas enbor, dô erbeizte vor dem bürgetor ein vil wünneclîchiu meit, wol geziert unde wol gekleit von rîcher zimiere. diu maere was vil schiere ze hove brâht von Iwanet. diu magt gienc sâ ûf der stet ze Artûs ûf den sal, dâ diu massenîe al
mit leid was bevangen. als sie zuo kam gegangen, die rîter ûf sprungen; von alten unde von jungen wart gein ir vast gedrungen.
Vür den künec sie die magt beleiten. sie wolt ouch niht lenger beiten, sie nîge sîner magenkraft. sie warp ir botschaft gein sîner werden krône mit zühten; vil schône liez sie ir niht werden gâch. vil müeziclîchen dar nâch ir rede sie began, sie sprach: „künec, soi ich hân urloup mîner sage, daz iu dar an niht missehage, ob ich ir ê beginne, ê die vrouwen alle hie inne unde die künegîn kumen dar zuo? swaz ir wollent, daz ich nuo tuo, daz sollent ir sagen mir. ich wil aber, hêrre, daz ir die künegîn besendet: die rede mac niht wol verendet werden âne sî:
dar umb sô muoz sie wesen dâ bî.“ nâch den vrouwen gienc her Keiî.
Gînôver mit den vrouwen, nâch wîbes reht erbouwen, dâ in den sal giengen. die magt sie enpfiengen minneclîchen unde wol. sie wâren niht gesezzen vol, ê disiu herkomende magt, von der ich vor hân gesagt, ir botschaft âne vie. swie ich verswigen habe, wie sie gezimieret waere, ez waere doch redebaere,
daz ich ez ze reht seit, wan daz mich vürbaz jeit dirre âventiure geschiht: anders solt ich sîn niht verswîgen, wan in vrantzoys ir meister, Kristiân von Troys, sie hart mit lobe prîset. unmuoze mich abwîset, unde daz ich vil wol weiz, swer sich an tugenden ie gevleiz, dem ist daz vil wol bekant: swer in ein sô vremdez lânt sô werde boten sande, daz er ine sunder schande, des werdes kan geringen, bewart an allen dingen, des wolt ich mirz ringen.
Diu magt vor dem künege stuont, als die boten alle tuont, die in den zühten betagen, bis sie ire botschaft gesagen. sie sprach: „künec Artûs, iwer hof unde iwer hûs ist bekant vil wîten: ez lebt bî disen zîten nieman, der iu sî genôz. iwer lop ist allenthalben grôz von ganzer tugende werde. ez wart ûf der erde nie man baz bekant über alle welsche lânt, dêswâr, herr, dann ir sît; sô ist ouch gar sunder strît disiu tugentrîche geselleschaft sunder schantlîchen haft, dâ von ir hart sînt geêrt unde iwer rîchez lop gemêrt vil gar unerworden. ez wolt an iu horden vrouw Saelde, alles heiles hôrt,
beidiu werc unde wort: des habent ir alles bekort.
Ir sollent mich gern vernemen, unde mac iu daz wol gezemen, wan ez iu ze staten kumt unde iu an allen sachen vrumt. ein botschaft ich bringe mit solhem gedinge, dêswâr, daz guot ze nemen ist. iu hât her von Sianist gesant mîn vrouw Gyramphiel, einen hantschuoch, der ir geviel von vrouw Saelden ze teile unde von irem kint, dem Heile: umb den ist ez sô gewant: swer ine hât an sîner hant, der schînet niht wan halber dâ, unde ist der lîp anderswâ gar volliclîchen gesehen. swie daz iemer mac geschehen, daz wil ich iuch sehen lâzen, sô ich vol gesagt hân, wie ez dar umb sol gestên. der hantschuoch sint zwên: swer disen an legen mac, den ich ûf âventiure bejac hân brâht ze hove her, dêswâr, des wil ich sîn gewer sîn, daz im den andern gît dâr zuo vrouw Saelde sunder strît. der bejac ze hôhem prîse lît.
Ich sage iu, wie ez darumb stât: swer ein valschez herz hât,
(ez sî man oder wîp, ist im mit iht der lîp gevelschet mit schanden mâl, daz ez niht gar als ein stâl ist an allen sachen, alsô unstaete machen an manegem herzen kan,)
daz wirt offen dar an, wil er daz kleinôt tragen. daz wil ich iu vür wâr sagen. ez kan aber under beiden, wîben unde meiden, bescheiden sunderlîchen kranc: an meiden rede unde gedanc, werc unde gedanc an wîbe, an ieglôchem lîbe, darnâch, unde ez ist an im. die rîter ich dar zuo nime: der tugent unde manheit, unzuht unde zageheit erzeigt er mit alle mit misselîchem valle. ouch hât er ein sunder reht, daz er an vrouwen speht, des ich niht verswîgen sol: swelhez wîp getriulîch wol kan unde mit staeten nach ganzes herzen raeten pflegen heimlîche amîs, daz sie durch stiller vröuden prîs nâch herzen rât hât erwelt; ob sie der ê ist geselt, unde ob sie sunder riwe niht zwischelt ir triwe, sît sie in gnâden hât gewert unde valscher minne niht begert an ine durch valschen list; ob er ir niht alsô ist durch deheinen unstaeten muot, hât er sich wider sie behuot, als er ir was in der bet, unde dô sie sînen willen tete: des wirt êr ir unverseit gar. hât aber sie iht umb ein hâr dehein valsch wider in, sô hât diu schande an ir gewin: der rede ich gar sicher bin.“
Hie mit diu juncvrouw nam daz kleinôt vil lobesam
unde bot ez dem künege dar; sie sprach: „hêrre, nement war, wie iu daz kleinôt behage unde mîn rede, die ich sage, unde sagent, waz iwer wille sî. ich müeze wesen dâ bî, ob ir des wellent beruochen, daz ir ez lâzent versuochen an rittern unde an vrouwen, dêswâr, ir müget schouwen dar an michel wunder. sol er werden besunder von den vrouwen an gestrîchen, man siht gar erblichen manic rôserôt varwe, der schîn natûre begarwe mit glânz hât übergozzen. ouch belîben ungenozzen sîn die rîter niht, an den kein missgeschiht hie schînet mit iht.
Doch sol ich vor ine allen ê, ob ich ungewert niht bestê mîner bet unde mîn vrouwe, ze offenlîcher schouwe disen hantschuoch legen an, daz ir sehent, ob ich hân die wârheit dar an geseit. unde bin ich des vil bald bereit, daz ich mich des niht ensûme, wann ich, hêrre, kûme erbeite der widerkêre. nû sehent, waz iwer êre dar an sî! daz lâzent geschehen, daz ich daz müeze gesehen unde disiu massenîe, wie ieglîches amîe unde ieglîcher amîs staetes herzen hôhen prîs einander haben getragen. ouch sol man schouwen valsche zagen: die kan er wol gezeigen.
schand unde tugent seigen kan er mit glîcher wâge. swen mîner rede betrâge, der sol mir niht wesen gram.“ hie mit den hantschuoch nam Artûs, wan ez im wol gezam.
Ê denn ich iht sage vürbaz, ich sol iuch baz bescheiden daz, war umb dar disiu magt, dâ von ich hân gesagt, was gesant unde von wem, daz iu dar an iht benem mîn unmuoz der vabeln sage, unde iuch der wârheit entrage, unde daz ir iuch baz verstât, daz sie vil grôzer nît hât dar brâht, unde sage iu, wie sich dirre nît an vie:
Vinbeus ein rîter hiez von Sgardîn Angiez,
 an allen dingen volkomen. den hât ir zuo amîs genomen ein schoeniu gotinne, diu im ir süeze minne sîn tag hât gegeben.
 mit hôhem prîse werdez leben sie von einander truogen, als von minne genuogen noch von liebe widervert. diu gotinne hât im erwert,
 daz er nie âventiure
durch keines lobes stiure mê getorste versuochen, bis sie ine sô beruochen mohte, daz sie waere  sicher aller swaere
an im; daz sagt diu maere.
Dô hiez sie im mit listen, dâ mit sie ine wolt vristen vor aller vreise anvart, einen gürtel würken: der wart mit solher kraft geworht, daz er vil gar âne vorht was, die wîle er ine truoc. der tugend was genuoc an im, als ich sagen wil, der ich iuch keine hil: er dûhte hübsch unde guot, wol gezogen unde vruot, schoen ûz der mâze. swaz ich lobes lâze, dâ ich ine niht în nim, des dûht gar ze vil an im. der dâ mit begürtet was, vor aller vreise er genas, als ich ez in vranzoys las.
Daz kam von der steine kraft unde von grôzer meisterschaft, diu dar an was geleit, kunst unde wunsch was bereit  ir, diu in würken liez
unde ine sô saelic wesen hiez. der Saelden swester Gyramphiel daz was: wan ir herz wiel ûf dises ritters minne.  nû mit sô rîchem sinne unde mit solher kunst nâch vroun Saelden gunst der gürtel gewirket wart. Vinbeus sîn alte vart  ûf âventiure aber jeit, als ez sîn gewonheit ie gewesen was bis her. des was Gyramphiel gewer,
wan sie sîn nû vorhte niht. von âventiure geschiht kam er gein Karidol: dâ wart er enpfangen wol, als man einen recken sol.
Man bôt im dâ rîchen wert. die wîle dirre hof wert, was Vinbeus dâ bî in ûf âventiure gewin, diu im vollîche geschach: wan allez, daz ine an sach, daz marcte ine ze wunder. eins tages dar under Ginovêr nâch im sande, aber gar âne wîbes schânde unde âne allen valschen muot, wan daz er hübsch unde vruot sie dûhte unde wol gezogen, (dêswâr, des was sie unbetrogen) unde daz ez ie was ir sit, daz sie die geste dâ mit liebte, swâ sie mohte, als ez iren êren tohte. hart wol er ir behagt, als ich vor hân gesagt: daz kam von dem gürtel gar. der red wart sie wol gewar, unde bat, ir ine zeigen dar.
Den gürtel er ir snelle bôt unde bat, daz sie in zuo kleinôt von im haben solde. des sie niht tuon wolte: sie wolt ine niwen schouwen, jach sie, unde den vrouwen ine zeigen über al. der beider gap er ir die wal: dâ mit schiet er von ir. ez swuor diu Âventiure mir: sie gurte den gürtel ze hant über ir oberstez gewant unde gienc in dem palas wider unde vür, dâ gesament was der vrouwen massenîe in rîcher cumpanîe.
nû was sie sô verwandelt gar, daz disiu tugentrîche schar ir durch wunder nâmen war.
Ditz verwunderte sie gemein, daz sie sô verwandelt schein mit sô grôzer bezzerunge. alt unde junge des vrâgen begunden, waz ir in sô kurzen stunden die bezzerunge haete brâht. nieman was dar an verdâht, daz ez von dem gürtel waere. ditz was ir aller swaere. des vröute sie sich sêre. disiu saelde unde diu êre erhuop ir herz unde iren muot, als ez denn grôziu lieb tuot, unde wart sîn von herzen vrô. in saeliclichem bild was sie dô, die wîle sie den gürtel truoc. ir gedanc was wild genuoc, war sie ez hin möhte gekêren, daz sie ine mit êren gar möhte gewinnen. sie wolte ine niht minnen, noch ine ze kleinôt nemen, wan ir daz missezemen kund unde ir êre lemen.
Gar ze mâle wilt was ir gedanc, wan gar mit ir einer ranc die kunden unde diu geste. ir muot kam nie ze reste: wie sie ez dar ûf getribe, daz ir der gürtel belibe alsô, daz ez waere niht gar lasterbaere. sie enwolte ine sô haben niht, als er in ûf minne pfliht ir hete verlân. solt sie sîn ouch niht hân: daz was ir von herzen leit. der gedanc ir herz jeit in wandelbarer wîse, daz sie von grôzem prîse
iemer solt gevallen, den sie vor ine allen von dem gürtel het gewunnen; dar ûf was sie versunnen, wolt ir sîn Heil gunnen.
Ir muot den willen underschiet, daz sie sich ze jungest beriet, daz sie ine wider sante, ê sich der hof swante. dâ mit schiet der rîter von dan. vil grôzen riwen sie gewan, daz ir der gürtel niht beleip. der riwe sie dar zuo treip, daz sie beschicte Gâwein unde gienc mit im alein, daz sie im die rede sagt unde im ouch iren kumber klagt unde begert râtes an in. ouch bat sie, daz er nâch im hin iemer durch ires dienstes willen rite unde mit im umb den gürtel strite, daz er des niht lenger bite.
Die red er ungerne tete: doch muost er volgen ir bet, wan er an ir klage sach, daz sie grôz ungemach het mit hertem leide. hie schieden sie sich beide mit diser red sâ ze hant. sîn ros unde sîn îsengwant er im bringen gebôt. dêswâr, dô leit er michel nôt, ê im der gürtel würde. ein wîl swaere bürde truoc er an der ritterschaft. daz kam von des gürtels kraft: doch gewan er im den gürtel an. wie er ine im an gewan, daz hân ich dâ vor geseit: dâ von waer ez ein tumpheit,
ob ich ez aber seite hie, wie ez allez ergie: ich waene, ez lobte nieman. sicherheit unde riemen er beidiu vuorte von danne. swer, wîbe oder manne,
Gâwein daz ze roube zalt, der tete im michelen gewalt, wan ez Ginovêr betwanc mit bet gar sunder danc. daz waere ze sagen gar lânc.
Dise magt hât dirre nît dâ hin zuo der hôchzît nû von ir vrouwen brâht, dô sie des lasters gedâht, daz ir amîse geschehen was, unde ouch daz Gâwein genas, dô sie ine ze hûse bâten unde ine hâten verrâten wider einen wurm vreissam, dem er ouch den lîp genam, unde von im leit michel nôt, daz er doch niht bleip tôt: daz kam von dem steine, den der gürtel aleine mit sîner kraft gar beslôz. des Gâwein dick genôz hie unde ouch anderswâ. hie ich ditze maere lâ unde sage jenez aber sâ.
Artûs tete der megde bet: den hantschuoch gap er ze stet ir unde sprach, er wolt sehen, waz von im wunders geschehen möhte. daz sie ine an leite diu magt niht lenger beite unde zôch ine an ir rehte hant: ze hant ir der lîp verswant ze der rehten sîten alsô gar, daz man ir niht umb ein hâr
lîbes noch gewandes sach.
Artûs unde ieglîcher sprach, sie gesaehen nie solich wunder. Key sprach dar under mit spot nâch gewonem sit: „durch got, sehent disen schrit! wer gesach ie maget schrîten einen schrit sô wîten, als disiu magt hât getân? ob sich zwelf snelle man ze pfliht setzten gein ir, sô wolt ich sie eine mir wider sie schrîten lâzen. wer möhte sich ir gemâzen? ich sihe einen vuoz hie: ich enweiz aber, wâ oder wie ich den andern vuoz vinde. er ist vil hart geswinde. sprechent ir: wâ gerûmet? sie hât sich niht versûmet, ob mir reht sî getroumet.“
Key mit der rede machte, daz Artûs selber lachte unde die andern alle. mit vil grôzem schalle uobte er sich ûf der vrouwen val. sie gienc umb in dem sal, daz ditz wunder schouwen rîter unde vrouwen solden, daz dâ geschach.
Key aber offenlîchen sprach:
„ir vrouwen, merkent disen trit, daz ir iuch prîsent dâ mit; sô ir ze hôher hôchzît her ze hove geladen sît, daz iuch vil manic vürst siht, sô enbeitet man sô lâng niht, ir kument gegangen vür. ob ich die wârheit spür,
dêswâr, sô ist sie niht erlamt.
daz sie sich ze der rehten sîten schamt
unde sich dâ niht sehen lât,
daz kumet von iwer missetât,
die sie vil wol weiz an iu:
daz sehent ir wol, umbe diu
ist ir scham alsô grôz;
selb ist sie schanden blôz,
einhalp aller tugend genôz.“
Ich möhte iu michel wunder sagen von heimlîchem siuften unde klagen, daz von den vrouwen ergie. waz töhte daz, wan daz hie dâ von würde gelenget die rede? des niht enhenget dirre âventiure lângiu sage, unde daz iu die selbe klage unde daz gemein vrouwen leit dâ vor ê wârt geseit an dem kopf unde an dem mandel. des hân ich sîn wol wandel. dô die magt in dem palas umb unde umb gegangen was, daz sie alle besunder ersaehen ditz wunder, sie gienc vür den künec stân unde sprach: „hêrre, ich hân getân, als ich verhiez: nû tuont ir sam!“ den hantschuoch sie abe nam unde gap ine Artûs dar: dô schein sie beidenthalben gar, als dâ vor, offenbâr.
Nû stuonden dem künege bî Gâwein, Îwein unde Keiî, den der künec daz gebôt, daz sie ditz kleinôt den vrouwen hin trüegen unde liezen ez dâ rüegen zwîvels herzen allen kranc,
stille werc unde gedanc,
unde daz Ginovêr waere
diu êrste an der maere
unde die andern darnâch.
ûf wîbes haz wart al ze gâch
nâch dem hantschuoch vor disen zwên
Keiîn: des muost er bestên
die buoz, diu im wê tete.
ez was ouch wol der vrouwen bet,
daz er solt der êrst sîn,
an dem diu schande würde schîn,
ob dâ von noch sîn bitter spot
gelaege, sît er sîn bot
mit disen sîn solde.
der bot daz selbe wolte,
den er dâ hât sunder nôt
bespottet. als er dar bôt,
zehant ine gewerte daz kleinôt.
Als ez nû Key nam in sîn hant, dar umb ez sich snelle want ûzen unde inne mit solher unminne, daz er niht trûwete genesen, solt ez iht ein klein zît wesen. sô sêre ez brant unde twanc, daz er dâ gar sunder danc muoste rüegen sîn missetât, ê im sîns kumbers würd rât, die er dick het begangen. sust stuont er gevangen, bis er sich selbs beschalt umb den micheln gewalt, den er mit spot begie alle sîne tage ie, unde vil manege misseschiht, die er versuochte unde niht dar an wan laster gewan. dô er daz allez hât getân,
dô began er ine lâzen. alle, die dâ sâzen, den tete wol unde ouch wê, daz er sô jaemerlîchen schrê. daz geschach aber vil tougen: ir keiner sich ougen getorste vor sîner zungen: die alten unde die jungen vorhten ine vil sêre, wan er an ir êre vil dick unverschuldet sprach. Kalocreant sich dô rach an Key unde spottet sîn. er sprach: „hie ist wunders schîn an disem bîhtigaere, daz er ist sô gewaere, daz er niht antlâzes tuot, ê im der man sînen muot endlîchen endecket. wâr riwe er erwecket. avert ir niht die schulde, sô habent ir die gotes hulde: des hân ich mich wol ervarn. ir sînt als ein westerbarn, aller schande mac man iuch getarn.“ Key die rede versweic, sîn houbt er nider neic. er gedâhte ez aber ze vergelten mit einem widerschelten, ob ez an im würde stat.
Artûs dise zwên bat,
Gâwein unde Îwein, daz sie under ine zwein disen hantschuoch solden tragen, unde wolten ine den vrouwen geben hin. mîn her Gâwein nam in von Key dô ze hant vür sich.
diu âventiure bewîset mich, daz im niht dâ von gewar. under dirre vrouwen schar truoc er disen hantschuoch. des wart ir vil maneger vluoch, diu ine dar hât gesant. er gap ine sâ ze hant Ginovêrn, als er was gemant.
Den hantschuoch Ginovêr nam, der an ir niht missezam, unde zôch ine an ire rehte hant. an ir er vil wol bekant, daz sunder meil was ir lîp, als ein rein lebend wîp, diu dâ von touc der werlde wol. sît ich muoz unde sol nihi lâzen der wârheit, sô sol iu werden geseit, wie wol er ir zam, ê denn sie ine abe nam: er was ir aller ding gereht, umb die hant eben sleht, unde verbarc sie einhalp gar, wan daz ir munt rôsevar an dem rehten teile schein unde an dem selben teil alein. diu sîte was ir bleich, diu varbe ir dâ von entweich, daz man sie doch vil kûme kôs. des wart Ginovêr vröudelôs, wan sie ir hart widersaz daran, unde marhte Key daz, der nieman ungespottet lie, als er nû ouch vür wâr hie ez in keiner wîse übergie.
Er sprach: „ir hêrren, sehent her! mîner vrouwen ist ze küssen ger: ir munt ist ir alsô rôt, er stêt noch, als sie ine bôt
mînem hêrren dise nacht. wizzent ir, wanne er hât die aht, daz er sô geteilet ist, rôt unde bleich ze einer vrist? daz wil ich iu zerloesen. sehent ir den teil boesen unde bleichen an dem munde? daz geschach, dô sie enbunde des kusses hern Gasoein, dô sie mit einander ein wâren in dem walde, dâ ir Gâwein vil balde sîn helf brâht wider in, daz er sie niht vuorte hin: wan ez geschach sunder danc, daz er sie kuste unde mit ir ranc. ir stuont ouch der mandel wol; swie der kopf waere vol, sie begôz sich dâ mit niht. man endarf kein missgeschiht dâ suochen, der sie prüeven wil: sie ist aller vrouwen triwen zil, triwe hât sie mê dan vil.“
Hie mit tete sie ine ab. her Gâwein dise rîche hab Klarisanzen, sîner swester, truoc: des vröute sich her Key genuoc, wan er gern an ir sach, wie sie der hantschuoch versprach an staetikeit unde an muote. Klarisanz, diu vil guote, den hantschuoch an leit. dâ von was ir unverseit: sie verswant einhalp gar, wan daz herze dâ ir bar beleip unde ein teil der hant.
Key sprach: „mir ist wol bekant,
waz disiu sache meinet.
daz der hantschuoch bescheinet
an dirre juncvrouwen:
ir herz kan wol schouwen
vürbaz denn ir amîs:
sô grîfet ir hant nâch hôhem prîs:
sie ist aller staete ganz:
des mac sich Gîremelânz,
ir amîs, vröuwen wol!
diu bluome er ir heien sol,
dâ von sie iemer jünge.
ob im nû misselünge
an ir mit tôdes geschiht,
daz möhte er übel mit iht
an triwen überwinden.
wer möht die triwe vinden
an alten oder an kinden?“
Ditz hôrte sie vil ungern. der hantschuoch wart Îgern,
Artûses muoter, gegeben, den streich sie an ir hant vil eben, unde zam ir, als ich iu sage. daz ich iu daran niht entrage:  nâch der âventiure zal ze der rehten sîten über al er sie volliclîchen bedact, daz iht mê an ir enblact wan daz ouge unde daz ôre dâ.
 dô sprach mit spot her Key sâ: „hêrre, schouwent iwer muoter, wie wol ir Gansguoter an sînem videln geviel, dô sie nâch sîner minne wiel!  wie vroelîch ir ouge sach,
dô sie in sach, unde swaz er sprach, wie gern ir ôre hôrte daz! dêswâr, ich trage ir alter haz: wan waere sie noch wênic junc,
sie taet nâch den vröuden einen sprunc, der mannes herz taete vrô, enbor über ir amîs hô. ist des nû niht, sô was ez dô.“
Daz er sie alsô swachet, vil maneger dô erlachet, dem ez doch niht ze muot was des. sîner muoter Orcades gap den hantschuoch her Gâwein: an der er schand kein mit niht erzeigen mohte,
(sô wol er ê ir tohte) wan daz ir blacte diu brust. dô sprach mit grôzer âkust Key: „sehent daz wunder! dise brust souc besunder her Gâwein in der êrsten vrist. nû tuont war, wie küene sie ist: sie wil sich niht verbergen lâzen, als an den andern ist getân, ob ich ez reht merke, sô hât Gâwein sîn sterke unde manheit dar ûz gesogen. hân aber ich dar an gelogen, sô gap sie griffe suoze,
 die nâch der minne gruoze	
geziehent unde stênt unde in des herzen grünt gênt. der ist einz oder beidiu wâr. sie erbiutet sich dem griffe gar,
 swie ez halt umb disen var.“
Ze naehest saz bî ir dâ diu vil süeze Amurfinâ. der gap man den hantschuoch. darumb hât sie kleinen ruoch:
 sie nam ine unde leit in an,
daz ires unglückes ban daran lützel schad wart, wan daz ir wart unverspart ein teil des îbes ze hant: dô daz am rehten teil verswant, dô schein ir daz ende.
Key dise missewende mit spotte undervienc. er sprach: „daz sie übergienc iren eit an der hîrât, daz ist disiu missetât, diu an ir schînet hie, darumb sie Gâwein lie bî Blândochors beliben niht, den sie mit strîtes geschiht sô wolt hân verderbet, daz mit al het geerbet daz wilt allez sîn lânt, ob er ine niht het gesant ir bî ir meide. ir magtuom tete ir leide, als ich an ir bescheide.“
Gâwein gap ine Sgoydamuor, an der er ouch mit al ervuor muot unde herzen staete, unde ob sie ie getaete iht wider wîbes güete von liebe unde ungemüete, daz er daz erzeigte unde gelîch an ir seigte missetât unde tugent. Sgoydamûr, diu reine jugent, den hantschuoch an streich, der ir alsô wol geleich, daz ir dar an niht gebrast: wan vil kleines mâles last an dem verswinden sie twanc; dâ ir hart wol gelânc,
dâ schein ir des gürtels vanc.
Key marcte ditze mâl; er sprach: „vest als ein stâl ist dirre juncvrouwen muot! sie hât alwegen guot gedâht unde getân: des mac wol vröude hân ir süezer amîs, Gasoein, hete sie niwan daz alein in ir kintheit versezzen, daz sie sich liez mezzen undewendic des gürtels sô dicke, als hie schînet ze blicke, waz mac aber gewerren daz, ob man sie zuo der gürtel maz? daz was kleiner schanden meil. sie ist snel umb daz nider teil unde laz umb daz houbet. wirt sie nider wol betoubet, sô wirt sie umb daz houbet snel, unde habent ez niht vür ein spei: sô getar weren wol ir vel.“
Swaz er sprach, daz muost sîn. nâch ir wart vroun Laudîn dirre hantschuoch getragen. wie er ir stuont, daz wil ich sagen: er zam ir wol unde doch niht gar, wan ze der rehten sîten bleip ir bar, swaz die schulter bevie. nû was Key aber hie, der ine niht übersach, er enruogt ie, swaz geschach, ez waere grôz oder kleine.
„nû sehent, waz ditz meine,“ sprach er, „ir hêrren alle, unde wie ez iu gevalle, daz disiu vrouwe ist sô karc. daz sie ie sô heimlîch verbarc,
swâ sie nâch wîbes güete tete,
daz schînet hie nû ze stet.
swie tiure ez sî verborgen,
villîht morgen oder übermorgen
sô ziuhet sie ez her vür.
des gewinnen wir grôz gevüer
an unsern amien:
die müezen sich gar vrîen
unvuor unde ir bilde
unde werden schanden wilde
unde aller staetecheit milde.“
Nâch ir vrouwen Ênîten, diu ir saz bî sîten, gap man den hantschuoch hin. mit wîbes zühten nam sie in unde leite in an ungenôt; unde wart sie eins teils schamrôt, daz geschach von keiner unvuor: diu Âventiure mir des swuor, daz er ir wol zam; wan daz sich ûz nam, daz sie gar was bedecket ires lîbes; daz ir blecket, daz was diu huf unde der vuoz. Key sprach: „die wîle ich muoz dise missetât ougen, sô ist des ungelougen: ir vuoz waere wol bereit, dâ minne waer ir geleit, dâ man sie vinden solde; diu huf daz selb wolde: sie gap geleit an den wec. ir kom mîn hêrre Êrec, dêswâr, an der zît. sie muoste disen minnestrît verenden ê, alsam sît.“
Nâch vroun Ênîten dâ saz ein vrouwe, der man niht vergaz: die muote mîn her Parcevâl.
diu was diu niunde an der zal, an der er ouch uobte, daz sie mit al betruobte. dô sie ine leite an ir hant, er tete ine allen bekant, wie sie was gewesen bis her. daz rehte teil verswant ir, daz ez dâ niht mê schein, wan vorn daz reht bein mit al bis an den nabel herûf.
Key sprach: „solhen kouf möhte ieman übel lâzen, der alsô gar ze mâzen nâch grôzer wirdikeit kumt. dirre juncvrouwen hât gevrumt, daz ir Parcevâl entsluoc, wan sie vil kûme daz vertruoc, daz er sie sô lâng wert, sehent, wie sie der minne heimlich [begert,
daz sie sich sô biutet vür! daz selb ich an dem beine spür: daz hebt sie ungenôt enbor. sie wolt, daz ir bürgetor waere alwegen entslozzen. sie ist des gar verdrozzen, daz sie vor niht het genozzen.“
Bî ir saz ze naehest dâ mîn vrouw Calaidâ, diu hern Keyn amîe was, von Siandrîe Leimas, der herzogin swester. an der sîn spot vester wart, dann an ine allen, die dâ wâren gevallen under dirre vrouwen schar. den hantschuoch gap man ir dar, daz enwederz wol verdolt. dô er sie aber swenden solt,
dô gebrast im an sîner kraft, unde verlôr an ir sîn meisterschaft, wan sie blôz sunder lougen beleip: wan diu ougen, diu wâren unschînbaere; swie vil des andern waere, daz was offenlîchen ze sehen.
Key sprach: „nû wil ich jehen, daz man under disen vrouwen nieman mac sô wol getrouwen, als mîner vriundinne. er het niht guoter sinne, der sie velschet an ir minne.
Sehent ir daz, wie schemic si ist? sie getar diu ougen keine vrist ûf getuon vor grôzer schâm. wie reht sie ûz den andern nam diser hantschuoch an staete! wie ungern sie taete wider mich an keinen Sachen! wie ungern sie sich swachen an keiner bete liez, daz sie ez niht gehiez ze hant an der stunde! ê sie ez mit dem munde verheizt, sô ist ez getân. vür den künec nâch mînem wân hât sie mit milte getreten. sie gît ir lîp ungebeten, swie ine der man suochet. sie wirt selten vervluochet umb ûfschup oder versagen. sie kan an tjost niht versagen: swie man sie ze velde bringet, ir muot nâch tjost ringet. swie man sie versuochen mac, beide stich unde slac nimt sie hinden unde vor, bî sîten, unden unde enbor,
daz nieman tritet in ir spor.
Wol mir, daz ich iuch ie gesach! wan swâ mir ie missegeschach oder schand ie widervuor, daz hât iwer tugende vuor an mir gar verdecket. ob noch an mir iht wecket niwiu schult alte missetât, des wirt aber vil guot rât. sô decket ez nû als ê, sît beider lop an iu stê, daz iwer unde daz mîn. ir sollent hin vür alsô sîn, als ir bis her gewesen sît! sô mügent ir iwer zît von triwen wesen wîbes nît.“
Sît Key des niht vergaz, daz er sîn amîe bespottet vil baz, dan die andern alle, an ir staete valle:
des soll man im ouch vertragen,
hoert man ine an den andern sagen,
daz iuch bedunkt missezemen.
er wolt nieman ûz nemen
an schimpfe unde an solhem spote.
Gâwein unde dirre bote
den hantschuoch, daz muost sîn,
gâben Vlursensephîn,
wan sie was diu naechste dâ.
der verswant der lîp halber sâ
an dem rehten teile:
niwan von unheile
beleip ir des lîbes
ze sehen, dâ man wîbes
niht offenlîchen ze sehen begert,
unde dâ muoz mit gewert
sîn, daz man lonen sol.
waz ich mein, daz wizzent ir wol,
wan sie ist der reht schol.
Hie seit Kristiân von Troys, daz dise vrouwe Quoikoys hete dar des tages brâht Gâwein ze liebe, (wan er gedâht, daz er ine dâ vünde) mit solhem urkünde, daz im dâ lop waere, unde durch diu valsche maere, diu von sînem tôde vlouc unde vil manegen betrouc, unde daz er ouch ze hove seit, mit wie grôzer manheit von ritters tât er bejagt dise, dô sie was ein magt, unde im sîn reht gap dar an, daz ir amîs unde ir man er waere an sîner stat. ouch begerte diu vrouw unde bat, daz sie den hof müeste sehen, dâ von sie solher tugende jehen hôrte. daz was geschehen.
Nû kêren wir ze unser rede hin. diu begirde was ir ungewin, wan sie wol bewaert wart.
Key sprach: „diu hôchvart ist geschehen selten ê! sehent, waz ir von dem lîbe gê unde enbor alsô hôch strebe unde sich mit solhem vollen gebe! swer es bestên getar, ez ist sunder vaele gar unde züge wol einen stein, des ist zwîvel dehein. der lôn ir vil vorder lît, den vrouw Minne ze lôn gît, kan ich ez ze reht spürn.
küener denn ein einhürn ist sie, daz sie ez erzeiget: wan sie sich hât geneiget ze hurten mit zorn. sie ist vil küene hie vorn; hinden darf sie niht sporn.“
Ditz lachte diu massenîe. den hantschuoch nam Perkie unde bewarte sich dâ mit. er tete nâch gewonem sit: ze der rehten sîten er sie barc, unde wart ir doch ein wênic arc: swie milt er ir waere, ir beleip schînbaere ûzgenomenlîch daz nider teil.
Key sprach: „daz was unheil,
daz der steft sô geriet,
daz er sie sô gar underschiet
unde wolt nie erwinden,
bis er ir hinden
gehaft, als ir selber seht.
het ich die wunden ze reht
gepfahtet, solt sie genesen,
daz west ich wol, solt ez wesen.
ir ist aber ûzen der zar
sô wît; ich waen, vil ungewar
er ine tief geheftet hât.
her Lucanus, sînt ir ir arzât:
sô ergründent uns die wunden,
daz ir schad werd vunden
unde sie ze reht gebunden.“
Von diser red wart michel schal gemeinlîch in dem sal. des verdrôz die vrouwen sêre. ouch heten die unêre die rîter gerne gedâht.
waere Key gewesen in der aht, daz er ez het verdolt! des enwas niht, wan er kolt mit spotte, swen er mocht. ich ensprich niht, swâ ez toht. nieman im dar zuo getiuret; ine hete sô wol ungehiuret dar an alliu gewonheit, daz er ez an nieman vermeit. des muost man ez lîden, wan ez nieman vermîden mit keiner tugend kunde, im selbs er nihts gunde, daz er unbespottet blibe. daz er daz al sîn tage tribe, des jehent alle âventiure unde swerent vil tiure, daz ez wâr sî unwendic. swen ie bestricte sîn stric, daran vant er spottes sic.
Als Key dise red getet, Gâwein unde lânzelet gâben ine dô vürbaz einer vrouwen, die dâ saz, des hêrren lânzelet amîen, der schoenen Janphîen. der tete er michelen gewalt. ich enweiz, wes sie dô engalt, daz er sie niht swande, wan sie keiner schande vor nie wart gezigen. sie muost hie aber underligen gemeiner vrouwen swaaee.
waere ir der richtaere an lânzelet sô waege niht gewesen, ir ungeschiht
het er gerüeget dort als hie.
daz des dâ niht ergie,
daz liez er durch iren amîs,
dem alsô hôhen ritters prîs
daz buoch an der maere verjach,
unde sîn arbeit swach
ein teil dar an muoste sîn,
ob er keins tadels schîn
gaebe sîner vriundinne
an unstaeter minne.
des muost er ouch haben wart:
swie doch an wîbes missevart
der man kleine schult habe,
er würd besprochen villîht darabe
von argen bîzungen,
die mit wâren zuo sprangen.
swâ man der rede gewüege,
des was ez vil gevüege,
daz er sie ûz naeme,
swie ir doch missezaeme
der mandel vil sêre.
her wider ich kêre
ze der Âventiure lêre.
Janphîe tete den hantschuoch an. ob sie des kumber gewan, daz was kein unbilde: wan unmaezic unde wilde was Key sîner zunge. wie ir joch misselunge, daz wil ich iu verkünden. gelîch wilden ünden ir lîp sich gar ûz nam vorn; hinden niht alsam: dâ was sie bedecket wol. die unde ich bescheiden sol, wie sie an ir vluzzen,
unde wâ sie sich underschuzzen verborgen unde offenlîchen: einiu liez er überstrîchen oben über daz ende; über brust unde über hende diu ander mit gewalt schôz: dâ zwischen bleip mit al blôz durchsihtic unde kunt daz reht ouge unde der munt: ein ander unde sich dâ wal bis ûf den nabel ze tal: blôz bleip diu stat in der miten, dâ mit minne wirt gestriten, gar ze tale ûf daz knie, niderhalp ein unde gienc über die beine ûf den vuoz. sît man ez sagen muoz, sô bôt ir Key spottes gruoz.
„Her lânzelet,“ sprach er,
„ich bin iwer vrouwen gewer,
daz sie sich wol hât behuot.
waz bediutet disiu wild vluot,
wan ganze tugend, staeter lîp,
die ein reht tuondez wîp
hât unbesprochen ir tage?
man möhte sie von valscher sage
beliegen, der ez taete.
seht, swelche des meres staete
hie ist, alsô ist diu ir.
ir gar wandelîchiu gir
muoz manic wîp enprîsen:
ich mein, an ir amîsen
tuot sie im vil dicke schâch,
den ir ougen sehent nâch.
der ir herz heimlich begert,
der minnen brüel muoz sîn gewert
ûf vrouw Minnen gejeide. sehent, wir ir vüeze beide sich vurten, swâ sie künnen! ich wil des nieman günnen, dem er sô grôzer staetikeit jehe, swaz joch hin vür geschehe. nû sehent, ob sie ieman sehe!“ Ein vrouwen man bî ir vant, die hât her Calocreant im ze einer vriundin erkorn: die swant hinden noch vorn der hantschuoch umbe niht. ob er aber sîn swante iht, dêswâr, daz was vil kleine: die waden an dem beine von dem vuoz bis ûf die büege. Key sprach: „ob ich nû lüge, waz solt mich des nôt an gên? her Calocreant unde ich, wir zwên wâren ie mit geselleschaft an einander mit solher kraft, daz wir ungescheiden wâren: des wolten ouch vâren unser beider vriundinne, daz sie der selben minne durch unser liebe willen wielten unde unerwert behielten. wie möht uns baz geschehen sîn? ez ist an inen beiden schîn grôzer tugend glîche wâge. in endarf nieman lâge an unstaete setzen. sie künnen beide hetzen alle man an die vart, dâ ir lîp niht wart gespart. daz wir sie haben, wol uns wart!“
Vrouwen unde rîter lachten des. nû muoz mîn her Kâles an sîner amîen sehen, daz an den andern was geschehen. sie was geheizen Villeduoch. die leite an den hantschuoch, der sie zer rehten sîten enzwei glîch unde reht teilte als ein ei. von dem gürtel ûf ze dem houbet was sie des gar beroubet, daz sie ieman saehe dâ; niderhalp anderswâ sach man sie mit alle.
Key mit grôzem schalle ir spotten began, er sprach: „Kâles, sehent heran, wie iwer vriundinne iu bestaetiget ir minne von dem gürtel hin ûf. sie hât aber gemeinen kouf niderhalp ûf geslagen. dêswâr, daz süllent ir ir vertragen. iuch bestêt des nidern teiles niht. swaz dem obern teil geschiht, daz süllent ir iuch an nemen. iu mac des vil wol gezemen, daz ir sie vil liep habt unde iwer herz in sie grabt, wan sie manegen mit ir minne labt!“ Nâch ir wart er ûf der stet getragen vrouwen Aclamet, die minnte Aumagwîn. diu leite ine an, unde daz muost sîn: dô schein ze der rehten sîten ûz des lîbes niht umb ein grûz, wan der hals mit dem hâre.
Key sprach mit vâre:
„wolt ich nû übel sprechen, waz sold ich dann rechen
an diser juncvrouwen?
ir mügent ir wol getrouwen,
her Aumagwîn, aller êren.
bittent sie die vrouwen lêren,
sô sie ir hâre rihten,
daz sie ez alsô slihten
unde ze vröuden stellent ire nac:
swenne sie halt dar an lac,
sô ist er doch hart sleht.
sie hât doch heimlîcher strîche reht
nâch minne geschict, wol bekam,
daz der nac unde daz gewant
nâch minne muoz vâhen:
sie sol iu niht versmâhen.
sie kan, swaz dar ûf stêt;
ob sie es genozzen, hin gêt
sie, grâzet dick unde klêt.“
Hie mit wil ich belîben lâzen dâ mit, unde ich gesagt hân von vrouwen unde von meiden, wan ich niht wol bescheiden unde wol erkennen kunde noch in vil maneger stunde daz manicvalt wunder, daz der hantschuoch besunder an iegelîcher dâ begienc, unde wie er ire unstaete gevienc in vil manegerhand wîse, unde Key mit unprîse sie bespottet unde ntogte; wan ez sich niht vuogte, daz ich von wîben alsô vil spraeche über herzen zil, wan mich sîn nie gezam, daz ich ir schand unde ir scham iemer solde üeben. nieman kan betrüeben baz wîbe herzeleit, wan ez mîn lîp mit ine treit,
unde ist ir saelde mîn vröude gar. des suoche ich gnâde dar, daz ich iht werd besprochen, ob ich habe zerbrochen dar an mînen antheiz, wan daz wîbes güete weiz, daz nieman mac erkennen guot, man enlbaer nennen übel unde argez dâ bî daz einz dem andern wider sî: daz ist der werld kunt. swâ ich ûf der tugend grunt wîbes lop staete vesten, dâ wil ich den besten iemer hân gedienet mit. dêswâr, daz was ie mîn sit, unde wil dâ mit belîben. swaz dâ von allen wîben lobes mac gevallen, des gan ich wol ine allen durch der besten willen. swâ ich niht mac gestillen wîplîch missetât nâch wîplicher broede rât,
(daz nieman doch ze laster zelt,
wan der im schand hât erwelt
von sînem âkusten muot);
wan ein wîp niht wan guotes tuot.
durch der Âventiure sage
ob ich iht anders bejage
dar an, wan ir huld,
daz ist sunder schuld
mînenthalben iemer:
von inen wil ich niemer
mit mînem dienst wenden.
hie mit wil ich enden,
mîne tage niht swenden.
Ob ich nû durch unmâze die prüevung lâze,
diu an den rittern geschach,
daz würd villîht ungemach
wîbes süezer güete.
swie wol ich mich nû hüete,
man mac mich doch besprechen,
wil man an mir zerbrechen
nâch der werld lônes wert,
des doch mîn dienst begert,
wan ich mich des mîn tage
ie gevleiz unde den willen trage
iemer sunder wandelunge.
herz unde zunge
ist ir êrbaer dienest gar.
man weiz ouch daz vür wâr:
swer deheiner ding arbeit
an der werlt kurzwîle leit,
daz tuot er gar âne wîbes gruoz.
ich enweiz noch, weder ich muoz:
swîgen oder sagen.
mich heizet unmâze dagen,
sô tuot mich sprechen wîbes nam
unde diu Âventiure sam:
den zwein wil ich volgen.
ist mir ieman erbolgen,
dêswâr, daz muoz alsô stân.
mac ich der besten hulde hân,
sô klage denn der arge ban.
Hie wil ich von den rittern sagen. der hantschuoch wart wider getragen vür den künec, dâ der saz: der ine sô gar sunder haz leite an sîne rehte hant, dâ von er halber verswant, daz sîn umb niht schein. dô sprach mîn her Gâwein:
„rîter, ir sollent vrô wesen!
ir sînt ledic unde genesen
vor dem hantschuoch, die wîle ine hât
mîn her sunder missetât
gewunnen an allem reht, als ir unde der bot seht, wan ez des boten bet was.“ dô sprach Key li senetschas:
„der bot erlât es nieman: ir müezent umb den riemen, her Gâwein, stên ze buoze, den ir namt mit valschem gruoze Vimbeus mit strâzenroube von der künegîn urloube. ob ir nû daz erarnet? nû sînt des gewarnet: wir müezen ez an sehen. kan er herzen staete spehen, sô mac ez hie wol geschehen.
Dêswâr, mîn her Gâwein, durch dise rede alein, die ir nû habent getân, solt ir ine niemer an mit keiner sicherheit legen. wellent ir die rîter underwegen lâzen an ir missetât, sît man vor die vrouwen hât dâ mit alle bewaert? ob ir ine holt waert, ir soltent die rede hân verswigen. würd dirre bot des bezigen unde sîn vrouwe dar zuo, daz sie den hantschuoch nuo ûf wîbes haz sande her von irem lânde, waz möhtent ir des geniezen? ob sîn die rîter liezen der künec unde der bot, sô möhten die vrouwen klagen got, daz wir an ine prüeften spot.
Waenent ir, daz der künec hab mit diser rede die rîche hab,
ob er gîtic ist, gewunnen? wan er nieman wil gunnen, wan im, keiner êren? er kan ez wol kêren allez an sînen vrum! ditz ist daz houbet unde daz drum, daz diu werlt an im hât, unde ist vertôret sîner tage vrist: diu ine den milten nennet, vil übel sie bekennet, daz er ist alsô arc unde in allen dingen sô karc. daz er ez gar ze im nimt, niemer ez im wol gezimt: er solt doch lâzen etewaz von der hant: daz stüende baz, dan daz er ez allez wil bevâhen. jâ, was im gercuoc nâhen her Calocreant oder ich, daz er des niht verdaehte sich, daz er uns ine het gelâzen oder den andern, die dâ sâzen! dem kopf er daz selbe tete. er kan wol verzîhen die bet, dar an er selber vrum hât. her Gâwein, sît ez alsô stât, sô legt in an, des ist niht rât!“ Gâwein tete sîn gebot, wan er gar wênic sînen spot an dem hantschuoch entsaz. dêswâr, er enzam im baz, denn Artûse; er zam niht wirs, als diu Âventiure mirs swuor sunder lougen.
Key sprach: „wie tougen daz vor uns ist ergân, daz er den hantschuoch an mit lôsen hât gewunnen,
daz er im sîn sol gunnen! wie er wol kan kôsen! einer katzen spîselôsen erlôst er wol an die mûs, sô sie hundert werbe ein hûs dar nâch het erloufen. sust kan er erkoufen mit lôsen, swaz er haben wil. ez hilft ine hie niht ze vil, swie vil er künne lôsen. sîn blîdeclîchez kôsen unde sîn wîplîcher sit, dâ vervâhet er nû wênic mit. swie gar Vranzoys er nû sî, er muoz sîn doch nû wesen vrî, wan uns der künec nû nihts erlât, der ine vor im gewunnen hât. swie ez halt dar nâch ergât.“
Die gelübede muoz wesen ganz: den hantschuoch Gîremelânz an leite unervorht, an dem er ouch wunder worht. er swant ine aber niht gar: ougen, munt, hals unde hâr, daz schein wol zuo gesihte.
Key sprach: „ich berihte iuch der rede wol, ir hêrren: er muoz heim verren sîner ougen blicke über die heide dicke gein Colurmein, dâ er huot der bluomen, die sô guot vür daz leidic alter sint. waere er dâ gewesen blint, sie waeren worden sô veil, daz ein ieglîcher sîn teil hete genomen, der sie wolte. der munt dar zuo solde,
unde was ouch daz gezaeme, daz man ine wol vernaeme, sô er die heide umbeswief unde sînen schaden berief: wan swer dar în kam, der entslief.“ Dô nam ine her Gasoein, an dem ouch daz selb schein: er wolt niht gar swinden. bis ûf den gürtel hinden von dem houbt er blacte. den munt ouch niht bedacte der hantschuoch vorn. daz ander teil was verlorn, alsô daz ez nieman sach.
Key aber mit spott sprach:
„ob ich ez ze reht sagen sol, der munt stüend deshalp wol sô, rîter, iu umb niht, sô ir kein misseschiht vrouwen wolt reden nâch. dar nâch ist uns hart gâch unde ist der wârheit schîn an der lieben vrouwen mîn. dêswâr, ich waene sunden, daz ir sie in kurzen stunden besprâchent an ir minne. ez ensint niht guote sinne, der sich senet nâch dem gewinne.“ Nâch im nam in lânzelet, dem er ouch daz selb tete; doch schein tadels swachez mâl: diu wintbrâ sich niht enhal, die sach man offenlîchen dâ. diu ober unde diu nider brâ hal sich niht, die sach man, unde was daz ouge zuo getân. daz ander was verborgen.
Key sprach: „mit sorgen,
her lânzelet, vuorent ir, dô Milianz iu unde mir diu ros an dem nâchjagen sluoc, unde ir ûf einen wagen muostent sitzen durch die nôt, die iu diu müede gebôt, unde ich wunder wart hin gevüeret mit der künegîn. dêswâr, dâ was niht leiders an. hânt ir anders niht getân, sô tuot er iu unreht. er hât daz vil reht erspeht, daz ir die gotinne, verkurent an ir minne, diu iuch zôch in dem sê. wolte ich, ich seite wol mê. ir wizzent wol, war die rede gê.“ Den hantschuoch nam her Îwein, an dem er tadels mâle klein erzeiget unde doch etewaz: an im er niht mê vergaz, wan dez vuozes unde der hant.
Key sprach: „sehet den wîgant, wie reht gern er strîtet, unde wie er dar nâch gîtet! heil uns daz Glück erwarp, daz im sîn lewe erstarp: wan solt er noch mit im wesen, sô enlieze er nieman genesen. swie uns nû des sî worden buoz, sehent, wie sîn hant unde sîn vuoz nâch mordes werk girdet! der sîn reht innen wirdet, der gesagt nimer daz widerspel, unde iuch der wârheit hel.“ wênic in solch spot bewac.
Êrec vil de roi Lac nâch im nû bewaeret wart. an dem er ouch niht enspart, swaz er des tadels begreif: über die brust als ein reif ein bloeze umb unde umbe gienc, diu ine volliclîchen bevie. nieman sach ine anderswâ. nû was Key aber dâ unde sprach: „lieber vriunt mîn, ez ist an iu vil wol schîn, daz nâch vrouwew Ênîten iwer herz begunde strîten sô sêre unde ringen: des wolt iuch betwingen ir schoene unde vrouw Minne, als ich mich versinne, daz ist sît niht behalten. ir enwellent mit ir gewalten, sô hât sie verdienet daz, daz an iu minne unde der haz nimer sich geparrieret, wan sie sô corrieret iwer ros mit solhen triwen, daz iwer vröude niwen wol von schulden mohte: wan ez iu niht entohte, daz ir von vrouwen enpfienget den dienst unde übergienget dar nâch vrouwew Minnen gebot, unde ernst kêrtet ze spot. lâzent iuch niht riwen, sô iu got!“ Her Lucanus, der schenke, ob ich sîn reht gedenke, der muost ine nû an legen, wan in Key underwegen
vil ungerne liez, der ine an tuon hiez. ân widerrede daz geschach. niht mê er an im zerbrach als an den andern sîn reht: ze der rehten sîten oben sleht mit al er in swande, daz ine des niht enwande wan diu hant unde daz knie.
Key die red undervie
mit spott unde sprach: „wie milt er ist!
er schenket kniende alle vrist:
er sol ein vrouwenschenke sîn!
got gesegen mir die mîn
unde mach sie des durstes vrî,
daz er iht dicke vür sî
durch durstes willen knien müeze!
er machte ez ir anders sô süeze,
daz sie ez gerne nuzze,
kaeme ez ir iht ze schuzze.
<des kniewens mich verdruzze.>“ Parzival nam ine dô: des wart Key sêre vrô dar umb, daz er saehe, wes er im dô jaeche. er swand ine, unde doch niht gar: im bleip dô des lîbes bar obenherab ze tale wol ein strâze, wol breit in der mâze, als zwên vinger sint.
Key sprach: „dô er ein kint
was, ditz er erwarp,
wan im sîther nie verdarp
an keinerhand sachen sîn prîs.
in hât sîther manec wîs
diu tugent sô gerîchet,
daz er daz niht gelîchet
ze kintlîcher missetât,
diu doch ze kleinem schaden stât;
daz ist ein wunderlîcher sit.
oder waeene dâ ieman dâ mit, daz er von sîner muoter vuor als ein tôre unde in der vuor nâch ritterschaft ze hove kam? dâ er ein vingerlîn nam einer vrouwen unde sie kuste, alsô dick ine geluste, swie sie darumb weinet, wan sie was vereinet an dem bett in dem poulolîn! des muost die rede alsô sîn, als ez denn wart an ir schîn.“
Calocreant ine dô nam, dem er ein teil missezam als den andern dâ vor: von dem vuoz ûf enbor unde vorn zu bis an daz houbet wart er des beroubet, daz sîn dâ iht schin. hinden ûf die vüez hin sach man ine dâ über al.
Key sprach: „daz ist der val,
den er von dem ros viel
in dem wald, dâ der brunn wiel,
den im vrouwen Laudîn man
mit einer tjost het getân,
als er den stein dâ begôz.
sîner manheit er dâ genôz,
daz er dâ zinset die stat
mit ros unde mit sarwât
unde von dannen muost ze vuoz gên:
des muost er ouch hie bestên,
bis daz ez im geschach,
(der rede er uns selp verjach) daz er ine alsô nider stach.
Waz solt ich des sagen mê?“ nâch im Brûner Senpitê disen hantschuoch an leit,
(dâ von wirt niht mê geseit) unde alle, die dâ wâren.
der began mit spotte vâren dar nâch Key, unde er ie an ieglîchem mâle vervie, swie sie ez ungern saehen. vil manegen spot waehen er von iegelîchen, armen unde rîchen, prüevet unde machet, wan er dar ûf wachet unde vleiz sich, swâ er kunde. mit sîn selbes munde bespottet er dick selber sich. warumb soit ez denn mich beswaeren, swaz er sîn getreip, die wîle er im selbs niht entleip? weder vriunden noch mâgen der began sînen spot lâgen, des enwold ine niht betrâgen.
Als nû disiu rede was ergân, Keyn sprach diu massenîe an, daz er daz selb ouch taete. dô swuor er mit staete, er enkaeme im niemer an sîn hant; ez waere darumb sô gewant niht, daz er im zaeme. swer sich des an naeme, daz er ine tragen wolde, wie gerne er dem solde sînen teil dar an lâzen! im kaemen wol ze mâzen zwêne guot scheblinc, die er umb drî pfenninc koufte in einem krâme, unde gaebe ein brâme niht umb dirre hundert.
diu rede den boten wundert.
Ûf stuont dô diu magt:
Artûs sie gnâde sagt,
daz sie sô wol was gewert,
des sie an ine hât begert
von ir vrouwen, diu sie sante dar.
dâr zuo neigte sie der schar
unde begerte urloubs wider.
als sie nû den sale wolte nider
gên zuo irem pferde dâ,
ein ander âventiure sâ
kam Artûs, diu sie entwalt,
diu im ein unvröude galt.
si enbeite ir aber ze ende niht,
wan die selbe geschiht
ir vrouwe hât an getragen.
die âventiure wil ich sagen,
unde wil ein teil sagen ê,
daz man deste baz verstê,
warumb ich alsô grôzen ruoch
leit an disen hantschuoch
unde an sîn âventiure:
sie ist ir aller stiure,
die ich noch ze sagen hân!
het ich die einen verlân,
ich müeste die andern hân verswigen,
unde waere mîn rede gar verzigen
endes unde ze spelle gedigen.
Dise âventiure niwe hât Gyramphiels untriwe gepriievet unde erdâht. der riwe sie dar zuo brâht, den sie durch des gürtels verlust hete. mit der âkust hât sie die boten beide,
einen rîter nâch der meide, als ir vernement, dar gesant, unde als ir wol werdent ermant, unde wie diu rede ende nam. dirre rîter, der dar kam, kam niht gar nâch ritters art unde nâch gewonter ritters vart: einen steinboc der rîter reit, der kein ungevert meit, beide stein unde stoc. den rîter mit dem boc diu Âventiure nant ine mir; sîn ander nam, der was ir, als sie jach, niht anders kunt. harmîn, grâ unde bunt kostlîcher pfellor was sîn wât, als sie nâch grôzer zier stât. dêswâr, an im schein michel rât.
An sînem bock niht gebrast alles des gezierde last, der eins rosses reht ist: daz undervie kein list, wan gar ganziu wârheit. ouch was der boc in der heit als ein vil hôher castelân. boc unde er, sunder wân, wâren beide ires lîbes gar blânc unde swarz, agleistervar. der rîter was anderswâ, beidiu hie unde dâ geschicket als ein rîter wol. er was niht erbeizet vol, bis die rîter überal  gein im drungen von dem sal. mit vlîz sie in enpfiengen: dâ mit sie wider giengen mit im ûf den palas,
dâ Artûs unde diu magt was noch, unde die vrouwen alle. mit vil grôzem schalle wart der bot vür brâht. dô enwart niht überdâht, was man von werdes solde einem boten bieten solde:
Artûs daz selb wolde.
Als er nû vür den künec gienc, mit êren er ine wol enpfie, dar nâch dise vrouwen, unde wart ein michel schouwen an sînem wol gestalten lîp, unde tete daz man unde wîp, unde nam sie michel wunder sîner varwen dar under, diu blânc was unde swarz als ein harm unde ein harz, glîch geparrieret, unde in sô wol gezieret des lîbes veitiure: wan solich âventiure was selten gesehen ê. er enwolt niht lenger beiten mê: sîn botschaft warp er: dar zuo hât er grôze ger, ouch was sîn Artûs gewer.
Er sprach alsô en vranzoys: „Artûs vier, gentil roys,
(daz spricht: edeler künec hêr) hoerent mich! des habent ir êr wan ich vil ze werben hân,
daz mir niht mê wirt versagt mîner bet dan dirre magt, die ir wol habent gewert. daz was wol der bet wert,
(Wan sie iu êre bringet) daz ir doch noch vienget, dêswâr, ze grôzem vrum. ez ist wol künegs rîchtuom daz vil edel kleinôt, daz iu brâht dirre bot, unde iuch ist bestanden: des ist in allen lânden deste baz bekant iwer nam, unde habeni doch dâ mit alsam den andern hantschuoch dar zuo, (den ich iu bringe nuo) mit jenem gewunnen: des wil iu wol gunnen Saelde, diu ine iu bî mir dâ her ûf sante, daz ir ine mit disem behieltent. unde dâ mit Wunsches wieltent dêswâr, des gan sie nieman baz, sît iwer reiniu tugent daz vür alle die werlt verdienet hât sunder alle missetât, mit vröuden unde mit helfe rât.“ Als er die rede hât geseit, disiu magt niht lenger beit: urloup sie zuo dem künege nam unde tete von ine allen sam. mit diser rede sie dannen scheit: ir strâze sie hin reit, die sie dar was geriten. der rîter began aber biten mit velschelîchen listen, daz man solde vristen sîn rede bis morgen: er hete noch verborgen andere rede sô vil, der er iemer endes zil möhte gegeben bî dem tage. dô muoste man gevristen die sage durch ine an den andern tac, des ine vil lützel bewac.
hie mit disiu rede gelac.
An dem andern morgen vruo dô greif der bote zuo, daz er sîn rede volendet. dô wurden besendet die kunden unde die geste, daz ganz kein gebreste an rittern unde an vrouwen was wider ûf dem palas, daz man vernemen solde, swaz er dâ reden wolde. dô daz allez was ergän, sîn rede huop er an unde sprach: „künec Artûs, ich bin nû in iwer hûs her durch iwern vrumen komen. als die rede wirt vernomen, sô wizzent ir die wârheit. ouch endarf ez niht wesen leit dem hêrren Gâwein, der hie stât, wan im daran helfe rât ze sîner nôt niht vergât.
Ich weiz ouch die rede wol, daz Gâwein leisten sol, des er mit alle hât gesworn. der eit waere gar verlorn, hete mich vrouw Saelde niht gesant durch in her in ditz lânt, daz ich im helf braehte unde ine von der aehte der grôzen vreise lôste mit alsolhem trôste, als ich im bringe von ir. daz er deste baz geloubte mir, sô sol daz daz Wortzeichen sîn, daz sie ein guldîn vingerlîn iu bî im sante, hêrre, von Ordohorht her verre, daz iuch an Saelden sachen sol iemer êwic machen unde niemer lât geswachen.
Ob disiu rede wâr sî? sage ich iht anders dâ bî, daz sollent ir mir gelouben, unde ê doch erlouben, daz ich volende mîn sage. wan ez ist der Saelden klage, daz ez im beschaffen was, daz er muoste swern Angaras die engstlîche reise. ouch mac er von der vreise sich niemer entrîden: er muoz dar an lîden angst unde michel nôt, dêswâr, unde den gewissen tôt, den hât er an der hant, hete mich vrouw Saelde niht gesant her, als iu wirt bekant.
Ich weiz ouch wol, daz Gâwein hât grôzen trôst von dem stein, der ûz dem rinken vorn spranc, dô er Vimbeus betwanc unde im den selben gürtel nam, darumb im Gyramphiel gram harte unde vîent ist, diu der Saelden swester ist: wan er im dô sîn helf was, als er vor dem wurm genas, dâ sie ine hin verrâten hât. umb den grâle ez niht sô stât, daz er im iht gehelfen mege deheiner vreise ûf dem wege, wan als ich ine muoz lêren, wie er dar zuo kêren sülle sîne liste, daz ine der stein vriste unde dar zuo daz vingerlîn: daz muoz sîn gereise sîn unde die hantschuoch beide, sol er von dem leide
wider heim kumen gesunt, unde daz im gar werd kunt diu âventiure ûf den grunt.
Hêrre, ist daz iwer wille, sô enmac diu rede stille niht noch heimlîchen geschehen: man muoz ez offenlîchen sehen. diu rede anders nihts envrumt: dammb ez alsô kumt, daz des niht mac wesen rât. swie iwer muot danimb stât, oder swaz iu dar an behage, daz wil ich mit kurzer sage hoeren, wan ich niemer hân ze sagen; wirt diu rede getân, oder wirt verzigen dar an?“
Artûs wider den rîter sprach:
„sô geschehe mir, daz nie geschach,
solt ich iwer bet verzîhen!
geben unde verlîhen
wil ich alle iwer bet,
als ich mîn tage tete
ie her, vriunt mîn.
ez enkund niht sô tiure sîn,
daz ich iu wolt versagen,
swie grôzen schaden ich sîn tragen
iemer kund an dem guote.
ich bin in solhem muote
ie bis her gewesen staete.
vil hart ich missetaete,
ob ich in an iu braeche.
swer mich dâ bespraeche,
der hete des vil grôzez reht,
sô ich iuch, her guot kneht,
ze der versmaehung erspeht.“
Der rîter muost gewert sîn. die hantschuoch unde daz vingerlîn brâht man gar geringe dar vür dise tugentrîche schar;
ouch gap den sigehaften stein
dar mîn hêrre Gâwein,
als denn der rîter hât begert.
als er nû des alles was gewert,
er sprach: „künec, ich wil biten,
daz mit hovelîchen siten
rîter unde vrouwen
die ditz wunder wellen schouwen,
swaz ich dâ mit begâ,
unde swie ich die rede lâ,
daz nieman verdrieze des,
swie ich dâ mit oder swes
hie vor iu beginne;
unde merkent mîne sinne,
sô werdent ir Wunders inne!“
Artûs im die bet gehiez, die er im ouch wâr liez. er gebôt unde bat, daz nieman dâ von sîner stat kome durch kein geschiht, ob er des urloubs niht hete von disem boten, daz mohte ine lîhte sîn verboten, wan sie ez gern alle gemeine tâten, wan Key aleine: der leistet im cumpanîe: durch ganz curtoisîe tete er ez niht, wan durch spot. ez het aber vil lieber der bot dêswâr des an in begert, wolt er es ine hân gewert, daz er gesezzen waere, wan er sîn wol enbaere zu einem gesellen an dem maere.
Dô daz allez was geschehen, er lie sie daz alle sehen, daz er daz vingerlîn leit an sînen vinger unde seit, daz Gâwein alsô solde tuon, sô vünd er allenthalben suon
unde gelaege der haz nider. dâ mit greif er wider unde nam den sighaften stein, unde sprach: „sehent, her Gâwein, daz iu die rede werde kunt: ir sollent ine legen in den munt, sô werdent ir leides sicher unde gebent niht ein kicher umb aller der werlt vîntschaft. alsô grôz ist sîn kraft, sehet, hêrre, unde tuot ir sô:“ er leit in in den munt dô. des wart der hof sît unvrô.
Disiu maere ich ein wîle lâ. dennoch lâgen vor im dâ dise hantschuoch beide. hie hoerent von einer meide: diu was ze mâle kleine, darumb muosf sie eine belîben, daz sie niht enwas mit den vrouwen in dem palas, swie wol sie waere eins küneges kint. die underwaet ein starker wint, dâ sie in einer kamern saz, unde alsô, daz sie vergaz ir selbes selber sô gar, daz sie niht umb ein hâr weste, wer sie waere. ditz was ein vremde maere. der wint began sich ûf tragen: dar under sie ein wîssagen, ich enweiz wanne, bevie. dirre wint sie nie verlie mit alsô grôzem gewalt, bis er sie vür den künec stalt. nû hoerent, waz diu rede galt.
Alle, die dâ sâzen, die began des unmâzen wundern vil grôze von disem wintgestôze,
daz die magt truoc enbor,
die sie in der kamern vor
liezent durch ir wênicheit,
wan ein sô kleiniu meit,
diu solt noch niht ze hove gân.
darumb was sie verlân,
dêswâr, unde umb anderz niht.
disiu wunderlîch geschiht
brach inen allen die zuht,
unde wart dâ michel schalles vruht,
rûnen unde winkelsehen:
wan man kûme an ir spehen
mohte gewonlîch bekantunge
von solher wandelunge:
des jach gemeiniu zunge.
Key an der stunde des niht verswîgen kunde unde sprach vil spotlîchen:
„alsô solden vrouwen slîchen,
sô sie ze hove giengen
vür die geste unde die enpfiengen,
als disiu kleine magt,
der ir miteinander habet versagt
dises hantschuochs gewin.
sie wil sie doch beide hin
tragen sunder iwern danc.
sît iu allen missgelânc,
ir muoz dar an gelingen.
sie hât solhen gedingen
ûf disen Wunders bejac,
daz sie die vüeze niht enmac
verlâzen zuo der erde.
ir hattet sie von dem werde
verstôzen zuo dem herde.“
Dirre wintsprûtic wint verlie nâch ditze kint
niht: er habte ez enbor sô hôh, daz diu vuozspor nieman mocht vervâhen, unde wâren doch sô nâhen der erde, daz sie undersneit kûme drîer vinger breit. sust stuont sie unlâng dâ, bis sie der wint aber sâ sô strenglîchen begund rüeren schüten unde vüeren alsô ze drîen mâlen, daz er nie entwâlen wolte dar an.
zem dritten mâle sie began sprechen: „künec, hoerent mich! einer rede, der sol ich iuch warnen.“ dâ mit sie stuont ze der erden, unde gesweic ir munt, daz sie im tete niemer kunt.
Aber schunden sie begunde der wint an der stunde unde tete ir sô grôze nôt, daz man sie wânde wesen tôt, sô sêre huop er sie ûf. des wart ein michel zuolouf, unde wanden des, daz sie waere tôt von der swaere. dô kam sie wider alsam ê. ein wort sie vil lûte schrê:
„her künec, ir sînt verrâten!“
die rîter wider trâten
alle hinder sich.
sie sprach aber: „nû sol ich,
hêrre, niht mêre sagen,
wan daz ir kumber müezent tragen
ob ir ez niht vor vür seht,
unde mit iu manic guot kneht, vrouwen unde meide, niht mê ich iuch bescheide: ich wil von dem leide.“
Mit diser rede sie gesweic. vil schône sie dem künege neic unde wolt wider zuo dem sal. der wint lie sich niht ze tal, er braehte sie denn alles dar. nû wart under diser schar râtes unde rede vil, wie sie kaemen an daz zil der rede, die disiu magt vor inen allen wîssagt. dâ wart vil under offen unde besunder geret unde gerâten. swie sie dâ mit tâten, daz wart ine allez kleiner vrum, wan sie nie an daz drum der rede komen kunden. sust wâren sie gebunden, daz sie daz end niht envunden.
Key sich ze lest bedâht, ob dar disen rîter brâht hete einiger hand vîntschaft, daz er mit diser lügen kraft weite ine an iht schad sîn: des doch an im niht was schîn; anders niht kund er erdenken. nû wolt er ouch niht krenken ine durch des hoves êre, unde daz ein herzensêre waere gewesen Artûse, ob er in sînem hûse einigen gast hete entêrt, het er ez niht in einen schimpf gekêrt. des was man an im gewon. swâ aber kaem laster von,
daz muost er vermîden,
wan ez niht wolt lîden
Artûs, daz er ez taete.
dêswâr, daz behielt er staete:
er tete ez denn in einem schimpf
mit hovelîchem glimpf,
anders er ez gar verbar.
ein red sprach er offenbâr,
der lachte Artûs unde ouch diu schar.
Er sprach: „künec, hêrre mîn, sol ez in iwern hulden sîn unde dirre massenîe, daz ich sî mîner rede vrî, unde daz sie doch nâch êren geziehe, unde müeze sich mêren unser vröude, die uns got hie prüevet unde der Saelden bot, sô wil ich sprechen ein teil: wir haben al ze grôzem heil ze disem hove gehabt hie, daz doch nie mê ergie, daz uns ze keiner hôchgezît sô maneger âventiure strît ze hove kam als nuo. ich sprich umb daz niht dar zuo, daz mich diu rede beswaere: ob ir noch tûsent waere, des wolt ich mich sêre vröuwen. ich wil mîner vröude stöuwen, ich möhte ir mê gemachen, nû sehent ze disen sachen, daz ez iht kom ûz dem lachen.
Merkent die âventiure reht, die iu dirre guot kneht wil zeigen von sîner kunst unde ouch von vroun Saelden gunst: daz dunket mich niht missevarn. man mac uns unde ine bewarn mit dirre âventiure sô,
daz wir beidenthalben vrô der âventiure blîben. swaz man ze vil trîben wil, daz verdriuzet. vil maneger des geniuzet, des er engelten solde, ob Glück alsô wolde unde ine sîn saelden liezen. des maneger sold geniezen, des engiltet er, sô Saelde wil. ditz ist allez ir spil, daz sie uns sô verwirret unde maneger dinge irret, des wir doch niht getrûwen. swie maneger sie erbûwen hab mit wunsches heile, er wart doch ze teile, swie er mir waere veste, ob sie wolde, ze leste dem winstern teil am rad. nâch grôzem vrum kumt dicke schad; nâch grâzem wurf ein kleiner kumt: waz hât der grôz denn gevrumt? sô hât er mê verlern daran, denn er dâ mit vor ie gewan: wan ine vil sêre riwet, daz ine veruntriwet sô hât der vorder val, unde verswîget sînen grôzen schal, den er treip umb den gewin. vrouw Saelde sante niht her in umbe sust die kleine magt, diu grôzen schaden hât gewîssagt: dem widerstênt, ê ir ine klagt.“ Manegem gevelt wol sîn rât: sô bedunkt ez manegen sîn ein missetât, daz er die rede het getân. nieman ine doch daran lobete unde besprach.
swaz dâ von red geschach, diu was heimlîch under in: dô wart doch ieglîches sin errecket, unde gesagt, swaz ine an der rede behagt. des was der sal mit al vol.
Artûs marcte die rede wol unde sprach zuo ine allen: „nieman sol missevallen, swaz Key hât gesprochen: umb daz wirt niht zerbrochen, swaz dirre rîter hab gebeten; wolt ich die bet undertreten, dêswâr, sô missetaete ich. man hât sîn ê selten mich bezigen, daz ich iemen betrüge an sîner bete unde im lüge. swaz ich im ie verhiez,
(ich engelte ez oder geniez) des sol ich ine gar gewern: wan töhte anders sîn gern unde mîn waerlichs geheiz,
(waz ich niht kan unde weiz) mîn lôn würt dâ ageleiz.
Her rîter,“ aber sprach er, „gênt her (ich bin iwer gewer) unde tuont gar, swaz iu behage. ahtent niht, waz er iu sage. sît ichs iu wol gunne, ich waen, daz sîn enbûnne iuch ieman, der hie inne sî. alle reden, die sint vrî, dâ diu werc niht nâch gânt unde ledic vrîlîch bestânt, des mê denn ze vil geschiht. ich ensihe niht, daz iuch iht irre, swaz ir tuon welt. iwerm willen sî geselt, swaz ir wellent, tiurer helt.“
Gnâde er dem künege seit. dar nâch er niht lenger beit: er enwolt es niht seinen. der hantschuoch einen streich er an sîne hant, dâ von sîn lîp halber swant an dem rehten teile, daz von keinem meile niht dar an imt gebrast. den andern nam ouch der gast unde leite ine nâch disem an. mit diser rede gienc er von dan unde stuont mitten in den sal: dô schein sîn ganz nihts über al. dise rîter dô begunden zuo den selben stunden im mit al nâch sehen, ob sie ine möhten gespehen iht an den vuoztriten: daz waere allez guot vermiten, als ob sie gar umb sust striten!
Daz was des gastes wille. nû sweic er vil stille, daz er nie wort gesprach: ir aller tât er dô sach, ine sach aber nieman; ouch het er sich ieman vil ungern sehen lâzen.
Key began im nâch gân, ob er ine möhte hoeren: den liez er sich betoeren, wan ez im vil wênic war. sô er wânde zuo im dar slîchen, sô gienc er vür. nû gedâhte Key, wie er die tür durch gewarheit bevienge, daz er dar ûz iht gienge. wie wênic ine daz vervienc! wan der bot als vor Key gienc durch die türe den sal hinab unde truoc dise rîche hab.
ûf sînen boc er gesaz
(des was er vil lützel laz)
unde reit vür den palas.
der künec des gewis was,
daz er dâ bî im waere,
unde was im daz swaere
daz er sich dâ sô lâng hal.
des wânden sie über al
unde hâten ez vür ein dörperheit,
daz er alsô lâng beit
unde sich niht sehen liez,
als er ine allen verhiez,
dô er dise bet bat,
der man im gap guot stat:
sie truoc sîner triwen schat.
Hie mit gehabt er vor dem sal. daz gesind oben über al dennoch saz, âne Key alein. grôzer zühte hôrt dô schein, wan ez ine verboten was, daz nieman ûf dem palas von sîner stat ûf stuont umb iht, bis daz dirre âventiure geschiht vol endet hât dirre bot: daz was künec Artûs gebot unde ouch dises boten bet. dô nieman ûf stuont von sîner stet, unde sie dirre âventiure biten mit gar zühtigen siten alsô gar ein lânge stunde,
Artûs des begunde verdriezen vil sêre, wan ez an sîn êre unde unvergolten schaden gienc. er war der êrst, der nû hie diu werc vür übel vervie.
Er stuont ûf von sîner stat. disen boten er mit zühten bat, daz er sich sehen lieze, als er im verhieze,
(wie er in enhôrt noch enspeht,)
unde sprach, ez solde guot kneht durch guot niemer missevarn: daz solt man den argen sparn; unde des er sîn ze gâbe gert: dêswâr, er würde sîn gewert, ob ez noch groezer waere. sô waere unlasterbaere dar an sîn rîch bejac. diu red vrumes lützel wac, wan er was niergent dâ. nâch sîner rede huop sich dâ von inen allen michel ungehab die vernam er wol her ab. vil klein er ez ahte swaz ieglîcher betrahte, wan in der zouber bedahte.
Wol wart daz beruochet, daz er allenthalben wart gesuochet in dem palas hin unde her. diser, jener unde der slichent hin unde her vil lîse. ieglîcher in sunder wîse an suochen unde an vluochen pflac. ir aller vlîz dar an lac, swie lützel ez vervienc ir ieglîchen, der dâ gienc suochend wider unde vür, in den winkeln dar after unde vor der tür, under tischen, ouch under den benken. wes soltent sie gedenken, er waere dannoch under in? dar an betrouc sie ir sin: er was dâ niht, er was hin.
Nâch was ez gar ein gemeiner spot. sie wânden, daz dirre bot waere under der vrouwen schar. sie giengen miteinander dar unde ersuochtent ieglîche
besunder alle gelîche:
daz was ein verlern arebeit.
hie niden er noch alles beit,
bis er allenthalben ersuochet wart.
nû wolte er sîner widervart
niht lenger sparn vürbaz.
als er nû ûf sînem bock saz
unde dâ niden vor dem sal hielt
unde diser kleinôde wielt
- dâ von ine doch nieman sach -,
er rief hin ûf unde sprach:
„Artûs, lieber herr mîn, nû lâzent iwer suochen sîn! ich bin hie! hoerent mich! nieman sol vermezzen sich, daz er mir an gewinne den roup anders denn mit minne. ich bin noch bî iu hie inne!
Ich sage iu, wie ez darumb stât: hiut gilte ich die missetât unde wil die schult niwen, die Gâwein mit untriwen an Vimbeusen begie, des ine Ginovêr niht erlie, daz er im durch roubes sach reit ûz disem hove nâch, unde wolt ine hân erslagen gar âne widersagen, als er im wol bescheinet, waz er dâ mit meinet. er bestuont ine umb sîn eigen guot, daz nieman dem andern tuot, wan diebe unde roubaere. die red ich iu bewaere, wan ich hie bî mir hân sô vil des roubes, daz dar an gar schînet diu wârheit. daz ich von im hân gekleit,
daz ist der stein, den er bejeit.
Ouch sî iwer eigen mîn lîp, sô hât Ginovêr, iwer wîp, den gürtel, den er im nam.
Artûs, nement war, wie daz zam,
oder joch iwern êren zeme!
ob ich iu dâ wider neme
ditz kleinôt ze gelte,
dar umbe nieman schelte
dar an mîn triwe:
wan diu schult diu ist niwe
alwegen, diu ungerochen ist,
dâ ensî suontages vrist
ê dar an gesprochen;
wirt under diu gerochen
mit glîchem gelte diu geschiht,
alsô der wîsen sage giht,
sô mac man ine besprechen niht.
Hêrre künec, ich wil iu sagen, swaz ir kumbers müezent tragen von disem verlust, den ir tuot: ich sage es iu niht durch guot, wan daz iwer riwe deste mê sî, unde tuo iwerm herzen wê, unde wirt iu doch dar an geseit niht anders wan diu wârheit: iwer hof muoz zergên, der mac niht lânger gestên, der iemer êwic waere gewesen. ouch mac Gâwein niht genesen, wil er nâch dem grâle varn,
(daz enmac er niemer bewarn,
wan er hât sîn gesworn)
die wîle er nû den stein hât verlorn,
die hantschuoch unde daz vingerlîn,
daz sîn behelf solde sîn,
unde ine sole haben widerbrâht:
daz ist nû gar widerdâht:
er müez belîben underwegen. ouch müezent ir vröude hin legen unde jâmers iwer tage pflegen.
Hie mit wil ich scheiden hin, sît ich gar gewert bin, dar umbe ich was komen her. urloubs ich dâ mit ger von iu unde dem gesinde, unde weiz wol, daz vil geswinde wirt gemeine klage nâch mir, die daz gesinde unde ouch ir tuont, sô ir iuch verstêt, war an dirre schade ergêt, unde ervindet, als ich iu sage unde michel mêre iwer tage. noch in vil kurzen zîten beginnet man vil wîten vernemen ditze maere. unvertregelîchiu swaere wehset iu sunder ende, die erwurbent Gâweins hende.“
Man hôrt wol, waz er sprach, anders denn daz ine nieman sach, swie wol man sîn taete war. nû was Key unde diu schar her ab ûf den hof gegân, dâ er die rede hât getân, unde hât im Key dâ erdâht einen list, den er ouch volbrâht, der ine doch wênic vervienc. ze der porten er heimlîch gienc unde verslôz die vil vaste: dâ mit wolt er dem gaste ganz unde gar sîn ûzvart hân erwert unde verspart. dâ mit gienc er wider ze den rittern, die hernider mit im gegangen wâren
unde wolden sîn vâren:
sît er ine niht mocht gesehen,
ob er ine doch künde spehen
mit iht an des bockes spor,
sô er im wolt wîchen vor?
waz half ine daz? er swebt enbor!
Gar wênic Key dar an gewan, daz er sich dâ übersan: wan er sach, waz er tete, unde weich dennoch von stet ze stet, swâ hin im allerbest behagt. sô lâng er sich von im entsagt, daz Key stracks an in lief unde sie alle nâch hilf an rief, daz er iht kaeme hin; unde jach, er het vür wâr in in der bürge dâ beslozzen. des wâren unverdrozzen die rîter mit im alle. mit vil grôzem schalle wart er umbe gejeit; dehein bloez man vermeit, die man kunde erdenken, dar man ine wânde wenken.
vor, hin unde her beidiu swert unde sper vuort ûf ine gemeiniu ger.
Die rede was gar verlorn. den boc nam der bot mit den sporn unde liez sich von ine allen sehen. mit einem wunderlîchen schehen durch sie er dâ sprangte. sîn boc im daz verhangte, daz er vor ir aller angesiht im selbs nam ein riht oben über die mûre, als ein übel schûre oder ein hagel dar über waet, den ein windesbrût blaet. sust reit er hin sîne wege von ine, schêvalier a bege. dâ mit man in ze lest sach. vil grôzez leit dô geschach Artûs unde den sînen: daz began an im schînen, wan sich sîn vröude wehselt dâ mit jâmer unde mit klage sâ. hie mit ich von dem boten lâ.
Artûs unde daz gesinde klagende wart vil geswinde umb disen ungevüegen schaden, dâ mit sie wâren beladen sunder trôst unde rât. wie ez umb grôze klage stât, des hân ich vil vor geseit, darumb sî ez hie verdeit. wan sô vil ich iu sage, daz disiu herzeclîche klage wert bis an den dritten tac, daz sie nie gelac, gar âne allen trôst. ein rât sie dâ von erlôst, den Gâwein ine allen bôt, der sie brâht ûz der nôt. des was ouch vil michel zît, wan ez was ûf geleit, daz sich der hof wolt zerlân, unde solden alle urloup hân des morgens unde scheiden von dan.
Als nû in disem leid rîter, vrouwen unde meid ganz unde gar wâren bevangen unde ir vröud was zergangen unde gar solt ein ende von dirre missewende des selben morgens hân genomen, Gâwein was vür den künec körnen, dâ er nû mit den vürsten saz unde an vröuden sô kranc was unde ouch daz gesind:
er wolt die klage swind,
swâ er künde, an ine stöuwen
unde sie mit sîner rede vröuwen,
wan sie im hart missehagt.
er sprach: „hêrre, daz ir klagt,
daz ist gar âne nôt.
ez ist ûf mînes einegen tôt
disiu âventiure erdâht.
dar umb wart iu her brâht
disiu grôze âventiure.
klaget iuch niht sô tiure:
got ist noch ein vröuden stiure.
Waz ist ez, daz ich bin verlôrn? ich bin darumb niht geborn, daz ich êwiclîch leben solde, wan bis ez got wolde: des sol nû ein ende sîn.
Artûs, lieber lierre mîn, nement an iuch mannes muot! ir hânt noch êre unde guot, lîp, liute unde lânt, unde sînt der tugende bekant, daz iu niemer mac missevarn, dâ ir ez selbe wellent bewarn. ir mügent mîn enbern wol: âne mich ist iwer hof vol vürsten unde recken, die wol mügent wecken vröude unde ouch üeben. lâzent iuch niht betrüeben sô hart mînes lebens val, daz ir unde der hof al
iuch vröuden verzîhet.
ob mir got gelück verlîhet,
daz ich wol wider kum?
swie ez mir dick sî vrum
gewesen, daz ich hât den stein,
ich bin ez noch, Gâwein,
als ich ouch vor hin was,
der vor maneger vreise genas,
daz ouch noch geschehen mac!
ir gesehent noch manegen vroelichen tac.
niht klagent disen slac!
Ich wil geben guoten rât, die wîle diu rede alsô stât, daz diu alsô geschehen ist. wir mügent in kurzer vrist der rede an ein ende komen ir hânt alle wol vernomen, daz uns diu vil kleine magt den schaden vor hât gewîssagt, als wir in haben ervunden. leider dône kunden wir uns der rede niht verstân, het ez her Key niht getân, was vervienc denn diu manung? dar umb daz sîn zung manic ernesthaftige rede verbêrt unde schimpf unde spot lêrt unde dick dâ ze râtes zît helfebaeren rât gît: des wart sîn rât helfelôs, wan ine ze ernst nieman kôs: ze schimpf er vervangen wart. daz kam von der hôchvart, daz uns der âventiure spil brach dar an vröuden zil. der rede ich hie swigen wil.
Ich wil aber offenlîchen hie armen unde rîchen
daran sagen mînen sin. der red ich gewis bin unde weiz sie wol vür wâr: sol uns mit râte ieman dar bringen, daz tuot diu magt, diu uns die rede wîssagt. hêrre, die besendet! sô wirt gar vol endet unser red hin unde her. des râtes ich volge ger, ob iu der rât gevalle.“ dâ sprâchen sie alle:
„er hât wol gerâten.“
mit im sie ine bâten,
daz er die magt besand,
daz ine des nieman wand,
unde ervüere daz end an ir.
sît ez was ir aller gir,
sô wart diu magt besant
unde dar brâht sâ ze hant.
der rât sie von der klage entbant.
Gâwein daz niht überdâht: die magt er selber brâht vür den künec in den sal. dâ wart ein vröude über al, als sie ersâhen daz kint, wan sie als vor ein starker wint huop enbor von der erde, dâ sie mit grôzem werde stuont vor Artûse. der wint sie in dem hûse umb unde umbe vuorte; dar under er sie ruorte mit alsô mehtiger kraft, daz die vrouwen unde diu ritterschaft hâten hertez leit umb dise edele meit: sie wânden sie belîben tôt,
wan ir der wint sô grôze nôt mit schüten unde mit vüeren tete in dem hûse von stet ze stet. als der wint daz lâng getreip, diu magt dâ beleip vor dem künege an ir stat, dâ sie niht von getrat.
Gâwein einer stille bat.
Sîn bet dô nieman zerbrach. diu magt stuont unde sprach: „hetent ir mir, künec, gegloubt, sô waerent ir niht beroubt rîches unde êre, unde hetet sô grôze sêre dâ von niht erworben. ir müezent sîn verdorben, wirt ez niht wider gewunnen. wil iu daz Heil gunnen, daz ez iemer sol ergân, daz muoz nâch hôhen vreisen stân: unde ob iu het holde Gansguoter von Micholde, der hûs hât ze Madarp, der ie nâch hôhem prîse warp unde solher ding kunst hât, wil iu der bieten rât: sô wirt ez allez wider tân; unde waeren aber alle man unde ir sterke unde ir kraft mit kunst unde mit ritterschaft an einen man gewendet, ê ez werd vol endet, er het mit al genuoc ze tuon: wan er niergent vindet suon, anders denn alzît gewissen strît: er mac gewinnen übel zît, ûf dem ditz gewerbe lît.“
Hie mit sie die red lie; dem künege sie neic unde gienc
ze dem wercgadem ûz dem sal.
daz gesinde dâ über al
vröute sich der maere,
swie wol ez doch noch unverendet waaere
unde mit sô grôzer arbeit,
alsdenn diu magt hât geseit,
muost man der sache z’ende komen.
nû hât Îgern vernomen
von Gansguoter, irem amîs,
daz disen roup in deheinen wîs
ieman wider gewinnen kunde
wan von sînem gunde.
dêswâr, des wart sie harte vrô.
zuo dem künege gienc sie dô
unde bat ine hart vrô sîn,
sie sprach: „sun unde hêrre mîn,
des muoz noch alles werden rât,
die wîle allez dîn gewerbe stât
an Gansguoter, mînem man;
nieman ich der êren baz gan.
wir süllen allez trûren lâzen.“
Alsô vor erhuop sich nuo hie vröude. des morgens vruo wart Artûs des ze râte, daz er iht ze spâte ditz gewerb begunde. daz gesind an der stunde wart gar vür ine gesament dar. under diser tugentrîcher schar stuont er ûf unde sprach:
„ir hêrren, swaz mir ie geschach leides, daz was ein niht wider disiu schedlîch geschiht, diu mir nû ist geschehen, als ir alle habent gesehen; unde klage sô gar niht den schaden, dan daz dâ mit überladen Gâwein an kumber ist leider nû ze dirre vrist
umb den sigehaften stein. dirre schad wac mich klein, daz selb mich iemer taete, unde het nihts ze staete Gâwein dise red gesworn, dâ maneger von hât verlorn den lîp oder die arbeit, der sie durch sîn manheit bestuont unde dâ kumber leit.
Nû muoz diu rede alsô sîn. manne unde vriunde mîn, ich bit iuch, daz iu allen mîn rede müeze gevallen, die ich hie tuon wil, unde dunke sie nieman ze vil, wan ez mir alsô stêt: swie ez Gâwein ergêt, alsô muoz ez mir ergên. ich wil die reise bestên mit Gâwein: des ist niht rât. unser ietweder den andern lât in keiner hand nôt belîben, die er mac vertrîben, unde dâ im helfebaere der ander waere oder iemer sîn möhte. ob ez im alsô töhte, daz waere gar unwendic. gît Gelück uns beiden sic, dêswâr, daz ist sunder nît. swelhem einem ez ine gît, des hât der ander kleinen haz. waz töhte zwein gesellen baz? swelher aber in der nôt bestât, sô ist der ander tôt, swie verre er waere von im. darumb ich mir die reise nim. ich enwil niemer âne in vröuden pflegen, ob ich bin. sît er dar sol, ich muoz dâ hin.“
Alte unde junge mit gar gemeiner zunge die rede wider sprâchen. die stille sie zerbrâchen mit vil grôzem schalle.
Gâwein bat sie alle, daz sie swîgen solden, ob sie vernemen wolten, waz sîn rede waere. waere sie sagebaere, unde ine wol behagte, als er sie gesagte, des waere er mit alle vrô. wtere aber des niht alsô, daz dan ein ander dâ seite sîn rede sâ, bis man ein ende vünde, dâ mit man sie enbünde ûz des kumbers ungemach.
Gâwein vor ine allen sprach: „Artûs, künec unde hêrre, wie habent ir sô verre vergezzen iwer êren, daz ir nû woltent mêren iwerm lând unde niwen nâch sô grôzen riwen trûrekeit unde leide, als ich iuch bescheide, daz ir woltent suochen diu lânt als ein schêvalier errant,
(daz spricht: als ein recke,) den selten iemer hûses decke mit gemach hât bedecket, unde den sîn muot wecket niwan ûf ritters prîs, unde ist der vreise amîs, wan er niht anders begert unde ist dâ mit wol gewert: er hât sich gelâzen dar an.
wellent ir die rede reht verstân,
sô waerent übel bewart
iwer lânt des vil maneger vart,
dâr zuo man unde mâge.
ir wellent uns ûf die wâge
durch iwern muot setzen
unde lîbes ergetzen
unde leit ûf den rücken legen.
lâzent solher arbeit pflegen,
die iwern hof prîsent
unde iuch ze lob wîsent,
unde die ouch prîsent iwern nam,
unde iwerm hof tuot alsam,
der hie ist âne zal:
daz ist Îwein unde Parcifâl,
lânzelet unde Êrec:
die habent dises bejags wec
vil dick hart wol bekant;
Segremors unde Calocreant,
ich unde mîn vriunt, her Keî,
ouch maneger, der hie sitzet bî.
ich waen, diu rede waeger sî.“
Diu rede dûhte sie al guot, unde wart dâ mit des künegs muot gar ab geleitet.
Gâwein sich arbeitet
dar umb vil sêre,
daz sich nieman mêre
dâ dirre massenîe
durch ritters banekîe
an naem dise arebeit:
daz was im inneclîchen leit,
wan er sie het gesprochen an,
daz wart darumb niht getân,
daz er sie schunde dar zuo,
niwan daz er sie dem künege nuo
dâ mit hete geleitet ab,
unde daz er eine die hab
gern wolt erwerben,
oder eine darumb ersterben.
dêswâr, daz was sîn andâht.
dâ hât er ez dâr zuo brâht,
daz des niht mohte sîn.
als nû wart an ine schîn,
sie vorhten ouch gar wênic dise pîn.
Dem sie gelîche tâten. wan sie einen strît hâten alle urloubs halber under in.
Gâwein wante sînen sin dar an, daz er ez erwande, daz sie von dem lânde iergent mit im kêrten. ire bet sie ie mêrten ie lenger ie baz, ie baz.
Gâwein daz widersaz unde liez sie werben ir bet, die mit grôzem willen tete dâ ir iegelîcher: ez enwart nie bet gelîcher an muot unde an willen, wan sie nieman gestillen mit keinerhand rede kunde: wan im des prîses gunde der kund unde der unkunde.
Nâch ieglîches begirde mit sprüchen unwirde her Key ieglîchem bôt: des ist gar unnôt, daz ich die hie alle sage, wan ich zuo dem end jage hie diser âventiure. swie iegelîcher tiure dô bat, er wart entwert. dennoch urloubs begert vil harte mîn her Parcifâl, dô die andern überal sich der bet ab tâten, die ouch des selben bâten.
Key treip dar ûz michelen spot.
„her Parcifâl, sô iuch got lâzt die bet understân,“ sprach er, „daz ist reht getân! besehent vor, ob her Gâwein daz vingerlîn unde den stein unde die hantschuoch dâ mite alsô vor noch erstrite: sô würd ez lu gewaere; ob halt danne bî lu waere Goorz von Goromant, iu müeze werden bekant, wie ez stüend umb den grâl, swie er iu vrâge alle mâl verbüte durch werde zuht, dô er sô rîcher mâle vruht von ritterschaft an iuch leit, der ir ouch mit sinne pfleit: daz tete zuht unde niht zageheit.“
Hie mit er die rede lie.
Gâwein vür den künec gienc:
urloubs er der reise bat.
her Key von der selben stat
mit keinerhand rede wolte komen,
bis er von im het genomen
urloup, unde her lânzelet;
Kalocreant daz selbe tete:
daz kund ine nieman erwern,
wan sie gemeiniclîch swern
begunden, daz sie laegen tôt,
ê denne sie ine in deheinerhand nôt
durch keine sache liezen.
ir gezoc sie ine hiezen
des morgens vil vruo
bereiten dar zuo.
als sie denn wolten scheiden,
von vrouwen unde von meiden
her Key urloup nam;
von den rittern tete er sam:
dô prüevte er lachen unde scham.
Er stuont mitten in den sal unde sprach: „vernement über al, waz ich reden welle! ich bin hie geselle gewesen her mîne tage: daz ich mit heiles bejage unde mit mînem dienst erwarp, daz mir an gunst nie verdarp iwer aller wille ze guot wan ich nâch iwerm muot mit al sô kund geleben, daz ich mînen dienst wolde geben dem minnesten unde dem meisten: ja, mocht ich ez wol geleisten! ouch tete ich ez vil bereit. daz was mir unverseit: daz selb sol ich noch sîn. ich weiz wol, ir mügent mîn übel unde unsanft enbern. ir süllent mich urloubs gewern, unde wil doch daz dingen ê, daz ez iwerm herzen wê iht tuo, daz ich sîn bit, swie ez sî vriundes sit, daz er vriunde klagen muoz. sô man an vriundes buoz siht unde gedenket, ein herz lîht wenket, daz liebe sô bekrenket,
Als ich daz iwer hân getân. des bin ich ein saelic man, daz ich die liebe von iu weiz. ich wil haben iwern geheiz, daz ir iuch gehabent wol. bis ich mîn rede vol iu gesage, als ich willen hab, entwîchent iwere ungehab! dâ mite sollent ir mich mieten. ich enmac iu niht verbieten, ir müezent mich klagen hinnâch.
iu sol aber niht sîn ze gâch, daz ir sîn nû beginnent darumb, ob ir mich minnent unde mir sînt von herzen holt, daz ich vil lâng hân geholt, wan ich iuch ie versprach unde was iwer schamen tac, daz mein ich hin ze vrouwen, unde wil ouch des wol getrouwen: man muoz sie trûric schouwen.
Nû muoz mich iemer riwen, daz sie sô hart zerbliwen ire brüste müezen nâch mir durch die vriuntlîche gir, die sie gewinnent leider. ouch riwent mich die kleider, diu sie nâch mir zerrîzent unde die rôten munde zerbîzent, unde dâ die trehen erreichent, daz dâ von erbleichent die hiufel unde diu wange, daz sie von irem getwange müezent alsô sêre salwen, unde manegen zopf valwen, den sie gar zerbrechen, unde daz dar an rechen, daz sie mîn niht gehaben megen. ach, wie manegen guoten segen sie mir erwerbent von got, daz mich sîn schirm unde sîn gebot iemer her wider gesende her heim von dem ellende, joch schier wider bringe! sô ist ir vröude geringe, unde gebent guoten willekomen: er wirt aber selten genomen von manne unde von wîbe. ich kum wider, oder ich blîbe.
ich wil iuch doch alle biten, daz ir mit wîbes guoten siten iwer grôze klage mâzent, unde mich ein wîle lâzent ûz, ob ich iht bejage. wan got müeze iwer klage vernemen sâ ze hant! umb iuch ist ez sô gewant, daz iwere süeziu ougen dem manne vil tougen gar verstelent ab den muot. sô daz ein kleiner blic tuot, waz tete denn gemeine bet, die man emzeclîchen het? ouch sô bin ich sô vrech niht, unde vind ich kein missgeschiht, ich jage lîht die widervart. sô wol iuch denn iemer wart, daz ich wider komen bin. mîn amîe, diu ist hin, diu muoz vor leide sterben. wâ sol ich danne erwerben mir ein sô getriwez wîp, diu mit triwen mînen lîp sô minne, sô sie hât getân? daz muoz ich ûz dem muot lâzen, unde muoz sie mich riwen. ez enkum von ir triwen, sie ist gewisslîchen tôt.“ die vrouwen wurden aile rôt, dô er in solhen spot bôt.
Hîe mit er die rede lie. vür Ginovêrn er hin gienc, dâ die vrouwen sâzen, unde bat sie weinen lâzen unde trûren, daz sie waeren vrô. Ginovêr muost lachen dô unde mit ir die vrouwen.
er bat die rîter schouwen ditz ungevüege weinen, unde wie enzît sie bescheinen im ir triwe wolden. des müesten sie in holden haben, ob er solde leben. manic spot wart in geben, ê denn er schiet von dannen. von wîben unde von mannen wart er wênic geklagt. als ez des andern morgens tagt, Gâwein huop sich ûf die vart (niht lenger ez gespart wart) unde mit im dise drî:
lânzelet unde Key
unde ouch her Calocreant.
vil maneger segen wart dâ ze hant
zuo irem heil von ine gewant.
Gâwein mit disen drin kêrte sîn strâze dâ hin, dâ er bekante die rehte spor, (sînem geziuc vuor er alles vor) gein Madarp den rehten strich, als er aller best sich des rehten weges versan. sust reit er zwelf tage von dan, daz er alle stunde streich, swaz er kunde, gein Madarp zuo dem hûse: dâ muoste er ein klûse ze nôtstrebe ervehten mit disen guoten knehten, dâ sie grôzen kumber liten. inen wart dâ hart mit gestriten: des enpfienc ein wunden her Key an den stunden; wan er êrst ze rosse kam, ein tjost er genam
wider einen tiuren heit, den im Key hât ûz erwelt, der des wirtes bruoder was. von dem ros ûf daz gras warf er in mit dem sper: dar zuo was im alsô ger, daz er bleip unbedaht des houbtes, daz dâ mit al blaht diu coiphe, diu was ungestricket. dar gein hât sich geschicket jener unde nam in dâ: er müest tôt sîn gewesen sâ, het er ine erreichet vol. sus gap her Key dâ den zol. des lâzent in iu gevallen wol.
Der rîter was gevangen: ez was aber dennoch unzergangen dirre heftige strît. sich erhuop vor dem hâmît ein kreftige tjostiure, dâ minne wart vil tiure, dêswâr, von den gesten. sie muosten sich vesten, wan ir was ein kleinez her, unde sazten sich doch ze wer, wan man ir harte vârt; der kumber sie beswârt, des sie wol tâtent schîn.
Gâwein unde die gesellen sîn
vil manegen dâ valten.
nû hât sich enthalten
noch in dem hâmît der wirt
mit leide, als dâ einem der kumber swirt
umb den bruoder unde die sînen.
in zorniclîchem schînen
ûz dem hâmît er rand.
als in nû Gâwein erkand,
sîn sper er an im swand.
Dô kâmen sie ze den swerten, wan sie des beide begerten, des undersluogen sie sich, daz beide slac unde stich mit kunst wart an gewert: entweder wart des bekêrt.
Gâwein werte sich mit mannes muot,
bis er im den stahelhuot
mit einem slage an gewan,
dâ mit er im gesigte an,
daz er im sicherunge jach.
dannoch sluoc unde stach
dort Gâweins gesellschaft;
(wan der bürgaere kraft hât sie dâ bestanden) daz sie mit al swanden beide kraft unde maht. gevancnis unde slaht was von ine worden dâ: der vrid muoste wesen sâ. hie mit ich den strît lâ.
Als nû der vrid gegeben wart, mit micheler hôchvart wurden dise geste în brâht. dar an wart wênic gedâht, swaz von ine schadens was geschehen, unde wurden alsô wol vürsehen, daz ine dâ nihts gebrast.
Gâwein was wirt unde niht gast unde sîne gesellen dâ mit. daz er dâ zwelf tage bit, tete mir diu Âventiure kunt, bis her Key wart gesunt unde alles dinges wol bereit.
Gâwein dâ niht lenger beit. er wart die strâze dâ von dan gelêrt: dâ hin er mit sînen gesellen kêrt ze dem lând gein Micholde, dâ er vinden solde
Gansguotern dâ ze Madarp,
dâ er die botschaft warp
umb ditze kleinôt,
dar nâch im was mit triwen nôt,
wan ez im alsô gezôch.
über ein berc, der was hôch,
muoste er mit al stîgen,
gein einem wast sîgen,
der vinster was unde kalt:
den umbzôch ein grôzer walt,
der was nâch vreise gestalt.
In dem wald leit er michel nôt. sie wânden alle wesen tôt: von solhem ungeverte ir leben was dâ herte, die wîle sie dâ muosten sîn. ez enhât nie sunnenschîn überschînen disen tan. vreissam unde ungetân unde unvertic was er.
Gâwein nam eine kêr,
diu ine diu beste dûhte dâ:
sie was aber gar sunder slâ
unde âne weges bild,
wan rûch unde gar wild.
diu truoc ine gein einem hol,
daz was als wîte wol,
daz man dar durch gereit.
anderswâ gar durchsneit
den walt ein sô hôher berc,
daz nie kein antwerc
möhte über ziehen.
ouch enmocht niht entvliehen
disem hole kein man:
der den wec wolte hân,
er wölte wider kêren
unde sich sô unêren.
dennoch würt er niht vermiten,
ez würd dâ mit im gestriten.
daz weste Gâwein niht, bis ine disiu ungeschiht in dem berge widervuor. nû was ez in sîner kur ze tuon unde ze lâzen. vil wênic sie sich mâzen, wan sie ez niht widersâzen.
Durch daz hol sie alle riten, unde ouch dâ niht lenger biten, in einen berc, der was grôz. nâch ine der berc niderschôz unde beslôz sie mit al. ze hant nâch dem val, dâ sie der berc umbeswief, ein stimme hart lûte rief:
„wol ûf, sie sint gevangen!“
der rede muoste belângen
wol dise helde:
wan sie die nachtselde
vil tiure muosten gelten.
draben unde zelten
hât dar in ein ende.
niwan die steinwende
sie weder griffent noch ensâhen
wîte, verre oder nâhen
anders niht vür wâr.
hie muoste diu gevangen schar
sich dô verengsten gar.
Als sie erbeizet wâren unde wolten gevâren, ob sie iht möhten vinden, sie griffent als die blinden. mit henden suochten sie die stat, mit vüezen ir ieglîcher trat hin unde her vil lîse. in alsolher wîse vil lânge sie giengen, dâ mit sie nihts verviengen wan müedekeit unde manegen stôz:
denn diu vinstere was gar grôz,
diu daz hol gar bedaht
als ein gar vinsteriu nacht.
sie enwesten, waz sie tâten:
sie slichent unde trâten
in dem hol an sô manegen enden,
sie enmohten ez niht gewenden,
wan des muost ez wesen.
si genâsen, solden sie genesen:
dar an muost ez doch ergên,
unde gar an glücke stên.
hie giengen zwên, dort lâgent zwên.
Diu ros sie von ine triben. hie bî einander bliben Gâwein unde dise drî. nû hoerent, waz in ir ahte sî: sie wolten sich entwâfen, wan sie sô gar ze slâfen disiu grôze vinstere treip, daz ir keiner beleip, er sige nider ûf die erd. hie muoste von sînem werd hern Gâwein ein teil gevallen von unheil. daz er sich an die lîhte lie, daz was im geschehen nie, unde unbewart waere wider sô grôze swaere, als im dar an lac, diu niht wan den lîp wac, daz was ein schedlîcher slac.
Als sie nû iezuo solden sich entwâfen unde wolten slâfen, als ine was gedâht, sie wurden in die nôt brâht, daz sie wanden wesen tôt. der berc ine den kumber bôt: er gap sô eislichen schal, daz im gar mit erhal
beidiu tal unde walt,
als ob ez hagels gewalt
allez wolt zervüeren.
sus began er sich rüeren
vil wol hart zehen stunt,
als ob er bresten in den grunt
wolte dâ sâ ze hant.
alsô disiu nôt verswant,
ein stimme rief dar nâch:
hoerent ûf, iu ist ze gâch!
jâ, sint sie doch alle verlorn!“
dise heten wol gesworn,
daz der berc aller waere
gevallen unde diu maere
wolt ine disiu stimme sagen.
si begerten, daz ez wolte tagen:
wan sie hâten ez dar vür,
dâ ine verviel des holes tür,
daz ez waere worden nacht,
sît man niht kiesen maht
einigerhand lieht in dem hol:
diu red behagt ine niht ze wol.
si entsliefent dar under
nâch disem grôzen wunder
alsô in ire sarwât.
des enmocht niht wesen rât
von der vinster unde der müede.
swer nâh überlüede
einen risen mit disen sachen,
er möhte wênic gewachen,
oder einen lewen, ob ir welt,
der solhem kumber waere zuogeselt.
alsô sliefen sie drî tage,
daz sie nie wurden enwage
bis an den vierden morgen.
in disen grôzen sorgen
erwachte mîn her Gâwein
under sînen gesellen ein
unde began sich selbs an sehen,
wie im sô waere geschehen
unde hete sîn vergezzen gar,
wie er waere komen dar.
er weste ouch niht umb die drî,
die im lâgent nâhen bî.
nû lûht diu sunne ze mâle lieht
in dem berge: des enmohte er niht
verstên, waz diu rede was.
gelîch, sieht als ein glas
was daz hol unde wîte,
unde zuo der rehten sîte
vlôz in dem berge ein breiter vlûme,
daz man ze tale vil hart kûme
mohte ersehen sînen vluz
unde vil gelîch eben schuz.
Gâwein ervant die rede wol, daz ein vlûme durch daz hol under im vlôz, der alsô suoze dôz, daz ine ze sehen zaeme, in dûhte, wie er vernaeme ein gekoese dâ von liuten. waz daz solde bediuten, daz wolte er ervinden. mit triten vil linden sleich er zuo dem wazzer hin; als ine leitete sîn sin, vil heimlîch er hin abe sach,
(sô daz sîn stet was sîn dach) ob er ieman dâ ervünde: des wolt er alsô künde mit disem liste gewinnen unde endlîche ersinnen, ob er niht waere betrogen. dô was diu rede niht gelogen: er sach in einer barken
einen schoenen rîter starken, von rîcher kost gar gekleit. der hât sich in die schôz geleit einer schoenen juncvrouwen, diu ouch was erbouwen mit kostlîcher gezirde. mit minnen ganzer begirde sie ein ander pflâgen mit gar gelîchen wâgen: des hiez sie minne lâgen.
Ein triwe diu zwei einet: sie hât sich geleinet über ine, dâ er lac. mit küssen sie des recken pflac unde er ir sunder twâle: ez was niht ze einem mâle, jâ, ez was wol tûsent stunt. dâ von ieglîches munt wart erhitzet unde erviuhtet unde beider herzen erliuhtet von minne gereiz unde wünne. swer reinem wîbe verbünne, daz ir niht geschaehe alsam, den tuot got saelden lam. wie tete er, daz nie sô geschach! ich waene, er niht abe brach des küssens, sô er ez ir bôt, unde ir reiner süezer munt rôt ez von sînem mund enpfie. ir ieglîch ez niht gâhes lie, sô ein munt den andern dacte unde einz des andern âtem smacte. sie mohten niht sîn verspart ein teil, sô offen wart. die hitze erquickent was ein druc dâ senfter unde ein widerzuc, der doch die münde niht enschiet;
ob ein vâhen dar zuo geriet
lindez mit der rehten hant,
daz diu kinne zesamen bant,
unde disiu hant gurt iren lîp.
ouch was daz reine süeze wîp
über houbt ein teil geneigt,
unde wart niden erzeigt
an sînen lîp ein druc von ir,
unde ir hende von süezer gir
sînen lîp umbviengen:
unde ungescheiden hiengen
sie under im unde er enbor,
unde weich sie im ein lützel vor,
daz er ir muoste volgen nâch
über houbt, unde liez ir niht ze gâch
sîn, daz si ez niht zevuort,
unde einz daz ander spurt
gelîch mit den ougen,
gar offen unde niht tougen
in einander gehaft.
dô muost daz küssen haben kraft.
was dâ ein wandelunge bî
(swie niht dâ enzwischent sî
wan dise zwên münde),
sie muostent haben künde
eins zuges, oder ez was kranc,
der sie ûf einander twanc.
des muost die zunge warbel sîn.
geschach daz, sô wart dô schîn,
daz sich diu herzen entsluzzen
unde die lîbe underguzzen
mit viuhter hitze suoze,
diu den lîp von dem vuoze
ûf vil gar enzunde.
ditz ist von minnen gunde,
daz man vrouwen alsô pflege.
er vert vast von dem wege,
der küssens reht anders gît, die bankenîe gar vor dem strît, dâ man von minnen tôt lît.
Wâ hân ich hin gegriffen? ich waene, mir was entsliffen, ich enweiz wanne, der sin, daz ich alsô vrabel bin, daz ich des getar gedenken. swie minne heizet schenken dem, der ir gewalt bestât, unde den sie geladen hât ze vröudenrîcher wirtschaft, ez hete anders keine kraft, würd ir vor geschenket niht. alliu riht sint enwiht, diu man sô gâhes izzet, unde dâ man an vergizzet, daz sie süez solde machen. ez wirt von disen sachen manic gast versêret, den man waenet haben geêret. hie wirt niht mê gelêret.
Dirre barken ein swan pflac, dem von rôtem golde lac an dem halse ein starkiu ket, dâ mite er von stet ze stet den rîter unde die vrouwen zôch. er was ouch grôz unde hôch wol als ein strûz unde mê; dirre dienst tete im niht wê: er hât michel vröud dar zuo: daz schein wol an im nuo, wan er sich in die stiure vor hât gestellt hôh enbor unde streich sîn gevidere. nû Gâwein hin nidere alsô heimlîchen sach, der rîter zuo der vrouwen sprach: „süeze amâ, küsse mich,
unde lâz daz erbarmen dich, daz ich dir wil sagen! morne werden hie erslagen vier rîter, die man wol muoz klagen.“ „Hêrre, süezer lîp, amîs“, sprach sie dô, „welhen wîs sol daz geschehen? sage ez mir!“ „süeze amîe, daz sage ich dir: dises bergs hât gewalt Baingranz von Aynsgalt, dem Gâwein sînen bruoder ersluoc. der die berge über einander truoc, daz was der starc vâlânt, der sô betwanc alliu lânt, daz sie im zins muosten geben. nieman liez er anders leben, der im sô gesezzen was, daz er oder Galâas ine mohte erreichen mit her. dô er Vlôysen in dem mer durch den selben zins besaz unde Gâwein vernam daz, dô nerte er vor im disen unde ersluoc den risen. nû ist er her în komen: daz hât Baingranz vernomen, des ist er von herzen vrô. waere daz niht, sô stêt ez sô doch: swer her în kumet, daz den kein kraft vrumet, er müez blîben hie inne, wan ine mit unminne er oder ein rîter bestât. der rede mac niht wesen rât. man sieht ine aber ze tôde niht, vür daz er sicherunge giht; er muoz aber gevangen wesen. dise mögen aber niht genesen:
(daz kumt nû von Gâwein)
man bestât sie morgen gemein
mit sunderlîchem vehten:
mit drîen guoten knehten
müezen vehten dise drî,
unde würden sie alle vrî
unde ouch mit al sigehaft,
geswîchet ir eime sîne kraft,
sô sint sie alle sigelôs.
der hie inne keiner nie verlôs
sînen prîs noch von ritters kunst.
sô hât kraft unde gunst
an sie gehordet daz Heil.
sô muoz Gâwein ze teil
dâ werden Baingranz:
daz wirt im gar unganz,
(wan sîner zwelf slüege er wol) daz ich iemer klagen sol: er ist ein rîter tugende vol.
unde naem er doch sînen eit, dar zuo ganze sicherheit, daz er ine genesen liez unde ine wesen hiez gevangen als die andern dâ: daz tuot er niht: er sieht im sâ daz houbet ab unde tuot alsam den drîen ist er gram niwan ûf Gâweins haz. süeziu amîe, klage daz, daz er hie sol ligen tôt: wan er dir sînen dienst enbôt an dînem bruoder, den er nert unde ine von dem zouber wert, dâ von er rîtende bran; daz durch minne het getân diu wilde lânfîe. liebe, süeze amîe, daz ist der, der daz tete, unde der ouch manegs kumbers gewete ist gewesen durch wîbes gruoz.
daz der hie sterben muoz, des wirt mir selten klage buoz.“
Hie mit der rîter gar gesweic. diu juncvrouwe nider seic mit minne süezer gelust unde dructe ine an ir brust unde kuste ine vil suoze mit alsolher muoze, daz ez muoste vröuden bern. daz enpfienc er vil harte gern von ir unde galt ez wol. sie sprach: „süezer, ob ich sol dich hêrre, vrâgen unde getar, sô wolt ich dirre rede gar komen gern an ein ende. möhte dirre ellende mit iht werden ernert, den alsô hât behert unde ouch sîn geselleschaft alsô kumberlîcher haft? ob dir darumb iht sî kunt?“ er kuste sie an iren süezen munt unde dructe sie an sînen lîp, er sprach: „lieps, saeligs wîp, warumb hâstu daz gevrâgt? swes Ungelücke lâgt, dem muoz ungeholfen sîn, als an im wirdet schîn, herz unde sêle mîn!
Unverendet ist der haz. doch wil ich dir sagen daz: weste Gâwein einen list, der in dem berge ist, unde solt er iemer genesen, daz müeste dâ von wesen. daz hülf ine doch kleine: wan gesiget er aleine, dâ mit möhte er niht wesen vrî, ez waere denn, daz ir drî
gesigeten sô wol als er:
des waere ich ungern gewer,
daz ez geschehen möhte.
sich, waz denne töhte,
ob ich dir vürbaz seit?
dar zuo ist ir arebeit
hiut gewesen der vierde tac,
daz ir keiner nie gepflac
ze trinken noch ze ezzen:
daz tete sie vergezzen
der slâf, als sie ligent noch.
dise rede sage ich dir doch,
als du mich gevrâget hâst,
sît du mich des niht erlâst:
ein slüzzel lît in dem hol,
dâmit man den berc wol
entsliezen mac, swer ine hât.
ein brunne vor dem berge stât,
des ein wilder trache pfligt,
der unslâfende ligt
unde hüetet sîn alle wege
mit sô gewisser pflege:
swer den berc enslüzze
unde des brunnen genüzze,
dem möhte zouber niht geschaden,
dâ mit sie müezen überladen
sîn, die nû strîten müezen
ze rosse oder ze vüezen.
mîn sage ist gar âne nôt:
ez laegen wol hundert rîter tôt,
ê denn verderbet würde der track:
wan sîn wîter kinneback
verslünde wol zwelf man,
kaeme er sie mit einander an.
vil gar ich dir ez gesagt hân.“
„Nû sage mir mê, hêrre mîn, unde mîns herzen vrôudenschîn, wâ lît der slüzzel, von dem du seist, unde, als du ez rehte weist, an welhem end stât diu tür?
unde sage mir, ob sie hin vür kaemen ûz disem hol, möhten sie den swaeren zol mit iht umbe rîten, daz sie niht müezten strîten?“
„niht, vrouwe,“ sprach er,
„sie varen hin oder her,
ez wirt in keinerhand wîs vermiten,
ez wirt mit ine allen gestriten,
sît sie her komen sint.
alle hilfe ist ein wint:
sie sint ungenesen gar.
daz weiz ich endelîch vür wâr.
ouch wirt hie inne mit in
niht gestriten, des ich sicher bin:
sie müezen hin ûz an daz lânt.
ob ine in der steinwant
dirre selb slüzzel lît,
sô stêt diu türe dissît
rehte dâ engegen.
got müeze ine ir sêlen pflegen!
ir lîbe hân ich mich erwegen.“
Als nû der rîter dise rede liez, den swan er vür varen hiez: der liez sich in daz wazzer sâ. niht lenger wâren sie dâ, ich enweiz, wâ sie kêrten hin. ditz marcte Gâweins sin unde gienc zuo der steinen want, dâ er disen slüzzel vant, unde lie dise slâfen. er began sîn ros wâfen, daz sîn dâ nieman wart gewar. er kêrte gein der türe dar: die hât er gar geringe vunden unde in vil kurzen stunden gar heimlîch ûf geslozzen. vil gar unverdrozzen er ûf sîn eigen ros spranc. ein wol ritterlîcher gedanc
was ûz dem hol sîn geleit. niht lenger er dâ beit: gein dem brunnen er dâ kêrt; sîn reise er vaste mêrt, als in sîn herze lêrt.
Nieman er sach oder hôrt, anders denn den vâlânt dort, den tracken bî dem brunnen: der hât sich gein der sunnen umb den brannen sô gestract unde hât ine ganz bedact mit dem zagel al ein, daz sîn umb niht schein, als er in umb unde umb beslôz. ouch was er selbe wol sô grôz als ein grôzer stalboum. dar want er ros unde zoum vil gar âne twâle unde ramte sîn mit dem stâle an des speres ort vorn: ouch wart daz ros mit den sporn vil hart dar an gemant. mit zorn er ûf den trachen rant unde nam ine zuo der brust in: daz sper bis an die hant hin Gâwein durch sîn herze stach. der trach daz gar geringe rach unde sluoc dâ mit dem zagel als ein viurwilder hagel Gâwein sîn ros nider, daz ez niemer mêre wider kam, wan ez tôt gelac; unde sluoc aber einen slac nâch Gâwein unde wolt ine hân erslagen, wan daz er entran des slages als ein geringer man.
Daz sper liez er stecken. der trache disen recken vil sêre begunde muowen:
er liez ine wênic ruowen, swâ er ez mohte zuo bringen. nû muoste vor im springen Gâwein mit listen: dâ mit er sich gevristen muoste dâ unde sîn pflegen, unde vâren, swie er an gelegen einen slac dar under möhte, der im ze helfe töhte, ob es im möhte werden stat. vil dick er im nâhe trat, unde doch sînen slac verlôs.
Gâwein im dar under kôs bî dem brunnen einen graben, dâ sich der drache hin erhaben hât unde wolte dar über sîn; dô hât her Gâwein des schîn, daz zageheit ine nie betwanc: ze tale er in den graben spranc unde werte im die übervart. dâ mit im ein stich wart von Gâwein durch die drozzen, daz er kom geschozzen in den graben hin ze tal, daz im der stich unde der val den lîp endlîch benam. alsô starp der wurm vreissam: daz Gâwein ze hilfe kam.
Solt er iht lenger wîle mit alsolher île
von dem trachen sîn umb getriben,
sô müeste er sîn dâ beliben;
wan ine diu müede unde der gestanc
alsô kumberlîchen twanc,
daz er niht triwete genesen,
er müeste tôt gewesen
sîn. an daz wazzer
er müeder unde lazzer
gienc an vüezen unde an handen,
sô er ez im enblânden
dâ mohte allerbest;
er enwas niht sô vest
des lîbes unde der krefte
von dirre ritterschefte,
daz er mohte gegên.
er enmohte niht ûf gestên,
des muoste er tuon, als im was:
ze dem brunnen er hin kras
unde schepfte sîn hant vol.
dâ mit wuosch er sich wol,
unde tranc des brunnen im genuoc.
vil krefticlîchen ine daz übertruoc
an diser starken unkraft:
wan im entweich der swaere haft,
daz ez ringen begunde
unde an der selben stunde
er gestên unde gegên kunde.
Als sich nû Gâwein der rede versan, daz er sô vil krefte gewan, sînen helm er abe bant unde vulte ine dâ sâ ze hant mit brunnen unde truoc in ze sînen gesellen in daz hol hin, die dannoch alle sliefen dâ. vil hart die wacte er sâ. nû wâren sie sô bekliben, durch daz sie wâren bliben vier tage unde vier nacht ungezzen, daz ir aller maht sô gar was verswunden, daz sie sich kunden vil kûme ûf gemachen. als sie begunden wachen unde wurden versunnen, ze trinken des brunnen gap er ine ûz dem stâlhuot
unde sprach: „wol ûf, ez ist guot! ir hânt ze lâng geslâfen. lâzent iwere ros wâfen unde iuch selbs, wan ez tuot nôt: hie wiget diu marc wider lôt unde wider leben gewisser tôt.“
Dar nâch er ine vil lânge seit alle sîn arebeit, die er des tages hât erliten unde wie er het gestriten, unde wann daz waere geschehen, ouch waz er het gehôrt unde gesehen von einem recken, unde daz er sie niht wecken wolt, bis er gar bevant die wârheit unde bekant. der rede sie sêre verdrôz: wan ir klage, diu was grôz, daz Gâwein sô geschach. niht vol er sîn red gesprach, unde sie ze den rossen kâmen, daz sie dâ vor vernâmen grôz gekoese unde schal beidiu ûf dem berge unde im tal, ob ine unde vor dem hol, unde was in der ahte wol, als ob ez ein lântvolc waere, unde doch in der gebaere, als ob ez vröude wolt beginnen: man mohte von unminnen an ine sich niht versinnen.
Vür daz hol daz volc zôch. manegerhand carme, hübsch unde hôch, sie vor dem hole sungen; mit vröuden sie sich drungen vor dem hole manege wîs unde gâben Gâwein hôhen prîs
an dem strîte mit lob. ûf dem berge darob begunden vast kroiieren vier garzûne den vieren, die Gâwein unde die sînen mit ritterlichem schînen dâ bestên solden, sît sie ez alsô wolten, unde sîn niht rât was. ob dise unde Key genas, des muost Heil harte pflegen. daz volc hât daz hol verlegen, sie lobten Gâwein, den degen.
Warumb sie ditze tuont, unde wie ez umb daz volc stuont, des wil ich niht vergezzen: daz volc was gesezzen mit gedringe in dem lând. vor disem vâlând getorst ez niergent ûz komen, wan er sîne tage het genomen in dem lând sîn weide. walt unde heide hât er allez behert. nihts was vor im ernert, swaz er mocht erstrîchen. des muost im entwîchen ditz volc über den vlûme in einen stach wüesten rûme, dâ sie vor im genâren unde gar sicher wâren. unde was daz doch sô nâhen, daz sie daz wol sâhen, daz ine Gâwein het erslagen: dâ von gelac ir leides klagen unde begunden im gnâde sagen.
Die rede was im helfesam, wan ine daz volc an sich nam ze einem endelîchen trôst, wan er sie dâ hât erlôst, des geschach im gewaltes niht, alsô doch dick geschiht, dem man alsô vîent ist.
Gâwein het keine vrist
gelebt noch sîne gesellen,
het er mit ritters ellen
disen prîs niht erworben.
nû wâren hart verdorben
diu ros unde dise viere:
ie doch alsô schiere
man ir ze der ritterschaft begert.
sie liezen niht ungewert
die rîter, die ir biten:
sie kâmen vür daz hol geriten
ûf dise âventiure
unde wolten tjostiure
geben unde nemen,
unde swes jene wold gezemen,
die vor dem hole hielten
unde sich in die schilt vielten
unde michels gewaltes wielten.
Gâwein ein pfert reit, wan im diu vorder arebeit sîn ros hât benomen. nû was Baingranz kômen gein Gâwein unde vordert in. Gâwein sprach: „sît ich bin iu gevallen, rîter guot, ich wil, daz ir ein dinc tuot, daz iuch ritterlîchen zimt unde alle schande benimt, dêswâr, an diser ritterschaft:
ir sînt wol sô manhaft, mit swem ir iuch verwürret, daz ir wol getürret mit gar gelîchem geziuge ûf ritters urliuge bestên: daz ist ouch reht. ich waene, ir selber wol seht, daz ich mîn ros hân verlorn: sô ist mîn pfert gar verborn, ze dirre ritterschaft ze laz. ir mügent getuon niemer baz, wellent ir mir ein ros geben, sô würt beider strît eben: daz nim ich, mac ez sîn. ich enlâze dise gesellen mîn niht doch, swie ez kumt.“
„dâ mit het ich iuch gevrumt“,
antwort Baingranz, „ob ich daz taete;
daz waerent tôren raete,
ob ich den solde volgen.
ich bin iu erbolgen
unde wolt iuch nû hân erslagen.
solt ich iuch danne übertragen
unde mich selbs überladen,
sît ir mir sô grôzen schaden
nû zuo zwein mâlen habent getân?
mînes bruoders bin ich ân,
her rîter, den ersluogent ir!
dar zuo hânt ir hiute mir
erslagen mînen serpant,
dâ von ich liute unde lânt
mit alle verliuse.
an iu, rîter, ich kiuse,
daz ir gar verzaget sît.
ergebent iuch unde lâzent den strît,
wan der tôt ûf iu lît!“
Gâwein sprach ze Baingranz dô: „dêswâr, ich mac von dirre drô
umb die rede ersterben niht. vil manegem recken geschiht, der manic vreise muoz sehen, als mir nû ist geschehen, der umb daz wol genist, ob er schon niht verzaget ist. dêswâr, ich bin noch unverzagt. waz dantmb, ob ir versagt mir habt ein ros, des ich wol bedarf? sît des niht ensol wesen, daz lâz ich sîn. sô sint die gesellen mîn unbetwungen: die werent sich. ich muoz mit mînem pferde mich behelfen, sô ich nû beste mac. iu wirt, rîter, stich noch slac von mir niemer verseit; sô sint die andern ouch bereit: die enwerden ouch niht verzigen. wir müezen sigelôs ligen, oder ir von unsern handen.“ hie mit sie sich wanden, als sie zesamen randen.
Under ire arme sluogen sie diu sper: wan ine was zesamen ger. dô wart erhaben ein strît, des weder vor noch sît nie kein herter wart. under ine wart wênic gespart der lîp unde ouch der muot, als man ûf solchen nît tuot. in zorn ir aller herz wiel. ie einer dem andern geviel: des was ez under ine gelîch, wan sô vil, daz ir iegelîch der geste was harte kranc unde ire ros, wan sie twanc, daz sie ungetrunken unde ungâz
vier tage der zadel besaz.
tete sie daz kranc, wer schülte daz?
Ieglîcher den sînen nam, als es vil wol rittern zam. dô muostent ros springen, des sie die sporn twingen wol kunden zuo den sîten, unde ouch die ringe wîten, darumb daz dar inne ûf dirre unminne mit kunst unde mit vâre die stiche vür wâre wol wurdent an gewert: nieman daz sîn herze wert, er engedaeht im des selben dâ. diu ros ûf einander sâ dise aht dâ truogen. mit stichen ungevuogen si einander suochten, die sie alsô beruochten, daz sie gelîche wâgen: wan sie alle gelâgen hinder den rossen ûf der erde: niwan Key mit ritters werde under ine allen eine gesaz. ich engunde es zwâre nieman baz, darumb daz ûf ritters gerât ine maneger gescholten hât, der sîn wol het gehabt rât.
Vil gering sie ûf sprungen: ûf einander sie dô drungen vil gâhes mit den swerten, dâ mit sie sich werten herter siege ze mâle vil. disem strîte muoste ein zil der tôt oder sicherung geben: dâ wac leben wider leben unde tôt wider tôt. disiu hart werende nôt werte ze mâle lâng under in.
dise tribent her, jene hin; dirre stach, jener sluoc; der mit dem schilt übertruoc beide slac unde stich. in dirre wîse nôten sich dise under einem muote. swer sich dâ mit huote in disem ernste niht bewart, des hete Unsaelde dâ gevârt, der muost tôt belîben, sît sie ez alsô trîben wolten unverlâzen unde niht dar an mâzen: wan gar gewin oder verlust mit ganzer âkust hât besezzen ir aller brust.
Baingranz Gâwein tete einen slac über des schildes bret, dâ von er kam ûf diu knie unde grôzen kumber gevie. wan Baingranz het gewolt ûf in gevallen sîn, ûf den sin, er hete ine erdrîtcket. sust Gâwein vil gering hinder sich [rücket
von der stat von dan hin: wan sô klein was diu kraft sîn (sô hât er sich übernomen), daz er niht wol ûf komen alsô snelle kunde.
Baingranz an der stunde hât sich am lesten gelâzen nider: des mohte er niht gâhes wider komen, wan er swaere was. dâ von Gâwein genas: swie wol er was ze mâle kranc, von der erden er ûf spranc, ê denn wider ûf kam der ris. er mahte im die rede gewis: er kêrte hin, dâ er lac,
unde sluoc im einen solhen slac, der nâhe ze dem tôde wac.
Dô bôt sicherunge mit henden unde mit zunge Gâwein sâ Baingranz. dennoch was der sturm ganz under sînen gesellen unde disen. alsô enpfienc er den risen unde liez ine genesen. ouch muost diu rede dennoch wesen under disen unverendet. an Gâwein was gewendet dennoch michel unkraft. disen zwein an ir ritterschaft gelânc wol sâ ze hant:
lânzelet unde Calocreant, den wart sicherung gesworn. under disen drîen ûz erkorn hât nû Keyn der beste: des was dennoch veste unde unverendet ir strît, unde gewan hart übel zît ir ieglîcher an dem vehten. beide waehen unde slehten manegen slac sie sluogen. gar wênic sie einander vertruogen, swâ sie ez mohten vergelten. ez wart dâ vil selten ir keinem kein slac vertragen. doch hât sô gar überslagen her Key sînen kampfgenôz, daz sîn arbeit was hart grôz, unde im mit listen vor weich, unde sich her Key sô überstreich, daz ine ein müede gevie unde disen vil gar verlie diu müede, die er ê truoc, wan er listiclîchen gnuoc
im dar an hât geborget.
Gâwein dar umb sorget unde vorhte vil sêre, daz Key an der kêre müeste werden sigelôs: wan er harte verkôs beidiu kraft unde maht, die wîle ine diu müede bedaht. daz kam von der grôzen ger, die hin ze im hât er, daz er sô was erwegen. nû nôtigte ine dirre degen vil hart, wan er was unerlegen.
Er gienc doch mit schirme vor disem, wan er truoc als enbor den schilt durch schirmes nôt; den er im alwegen bôt, unde liez hern Key slahen dar. ouch nam Key dar under war, ob ez im alsô töhte, daz er mit iht möhte bestaten einen vârslac, dâ von sîn lester tac ze hant dâ möhte wesen, unde sîn niht möhte genesen. als er gedâht, daz geschach: her Key im einen stich stach gein dem gürtel zuo dem slitz hin în daz er dâ von tôt hin viel in dem ringe âne allez gedinge. daz truoc er vil geringe.
Ouch brach an der stund Key sîn alte wund von dirre arbeit ûf, die sêre harte vlôz unde trouf (die er dâ bî der klûsen erwarp), dâ von sîn kraft gar verdarp,
wan er wart bloede unde kranc.
gein im ditz vole dranc
mit michelem gedrang;
sie nâmen ine mit gesang
unde vuorten ine ze Gâwein.
vröude grôz wart gemein
von disen lântleuten,
die sich des gesiges vreuten.
dâ wider vröude benam
Baingranz, daz er gram
was durch des ritters tôt.
dar umb er doch niht minner bôt
hern Gâwein der êren:
er hiez dar nâch kêren,
daz im êre solde mêren.
Vil rîlîch handelunge, alte unde junge, an Gâwein sie kêrten. vil groezlîchen sie ine êrten mit aller hande sachen. man began im ûz machen sînen geziuc gar niwe. gar ganze triwe erbuten sie im alle ân untriwen galle. ouch wart dô besuochet, dâ mit wol beruochet hern Key wart sîn wunde, sô man von wârem gunde iemer beste kunde.
Gâwein von dannen schiet. Baingranz dise diet muoste iemer lâzen vrî. mit dienste wâren sie im bî, bis er kam von dem lând. ûf sîn strâze er sich wand vil slehtes gein Micholde, dâ er hin solde. dem lând was er nâhen: einen wec er gevâhen
dô began zuo der winstern hant,
der ine brâht in daz lânt,
dar inne er einen mânôt reit
unde leit vil grôze arebeit:
wan daz lânt was wilde,
walt unde gevilde
was übel unde herte,
unde vil grôz ungeverte
muosten sie erstrîchen,
dem sie niht entwîchen
mit keiner hande dingen kunden.
sie suochten, daz sie ze lest vunden,
Madarp, daz castel:
wol gevürdert unde snel
wart dar ûf ir reise.
sie entwalt dehein vreise
ouch kein kumber weder grôz noch
[klein.
sust streich hin her Gâwein unde sîne gesellen gemein.
Sîn arbeit im niht verdarp: schiere kam er gein Madarp, daz er daz castel an sach, dâ von im liep geschach, wan er sîn mit willen begert. ouch wart er dâ gewert mit einem antvange, dâ von ich vil lânge, dêswâr, het ze sagen: des mac diu vabel niht vertragen, wan ez ze lânge waere. als ein rîter êrbaere, edel unde gewizzen, unde der sich gevlizzen hât an aller tugende bis in daz alter von der jugende, unde der sîn hât guot stat, von dem castel ein eben pfat Gansguoter mit gesellen gienc:
Gâwein er gar minneclîche enpfie,
den er an der brücken vant,
unde kuste ine, als er ine bekant.
ûf stunt karte er sich von im hin
zuo den andern drin
unde enpfienc sie mit guot
ouch in dem selben muot,
als er Gâwein het getân,
unde hiez sie vür sich gân
ze dem castel zer briicke,
unde giengen sô berücke
ine nâch Gâwein unde Gansguoter.
grôzer vröuden gewer
was in dirre süeze wirt.
vröuden kunst vröude birt,
wan sie ez kan gemachen.
dâ wider muoz swachen
unwizzenheit unde unkunst
gar aller vröuden gunst,
als ez dicke geschiht.
des geschach aber hie niht:
in wart gedienet harte wol
unde wirdeclîchen, als man sol,
an allen dingen,
als er ez wol bringen
mohte, unde ez ouch gern tete.
sîn gewerb mit vriundes bet
seite er im des nachtes gar,
unde daz ine Artûs dar
gesant hete vür wâr.
Darnâch Gawein ouch endelîchen
[seit
alle sîne arebeit unde die grôze âventiure, unde bat ine râtes stiure, ouch helfe nâch vriundes sit. diu vröude hie wonete mit von Artûs unde Îgern:
Gansguoter tete vil gern,
swes ine Gâwein an der rede bat,
sô im sîn aller beste stat iemer werden kunde. nû Gâwein in dem gunde unde willen Gansguotern vant, sîn kumber endelîch verswant, unde wart herzeclîchen vrô. hie mit giengen sie slâfen dô.
Gâwein tete die rede kunt
sînen gesellen an der stunt
unde seite in sîn antwurt,
daz er in iren kumber gar zervuort
unde vröuden liebe an ine ruort.
An dem andern morgen Gâwein gar unverborgen die rede offenbaerlîchen sagt. dâr zuo er die untriwe klagt, die dâ begangen het Gyramphiel. diu rede ine allen misseviel unde begunden alle sprechen, daz sie ir her re rechen solden, daz waere michel reht. unde jach dâ manic guot kneht, daz er dar umbe wolt gern wâgen, ob er solt, den lîp darumbe dâ mit in. vil hart grôzen ungewin unde vreise sie dô seiten von den grôzen arbeiten, die man dâ müest vinden, dâ von man sich entbinden niht enmöhte noch entrîden. daz müeste allez lîden, der ez dâ wolt versuochen: sô müeste ine Heil beruochen, solde er iemer von dannen komen, daz im dâ niht würd genomen von solher vreise sîn leben, die rede tâten sie vergeben: inen enmocht nieman untrôst gegeben.
Ir gewerb wart volendet unde wart dar nâch gewendet, daz Gansguoter wart bereit, wan er mit ine die arebeit muoste lîden unde tragen. war umb daz was, wil ich sagen. er hât an sîn selbes lânt sô grôzen zouber gewant mit alsolhen listen, dâ vor sich gevristen niemer mohte dehein man, ob er des hete wân, daz er dar durch wölte varn. daz hât er durch des tiuvels barn tân, die im wâren gesezzen unde wolten vâren sîn ze allen zîten. den enmohte er niht gestrîten: wan sie hâten mit ir kraft gar betwungen die lântschaft von zehen künegen rîchen alsô garlîchen, daz inen dâ nihts gebrast. disen unverwendelîchen last hât zerstôrt sîn grôziu kunst, daz im der risen urbunst niht geschaden kunde bis an die stunde, dâ sie Gâwein ersluoc, daz er mit grôzen vröuden truoc. hie mit sî der rede gnuoc.
Gansguoter gap ine allen zehant geruowete ros unde îsîn gewant unde dâr zuo vil veste swert. ouch wart Gâwein gewert einer solhen sarwât, daran grôzer tugende rât mit grôzen listen wart gestalt:
diu sarwât hât den gewalt, swer sie truoc, daz er niht was überwunden unde genas vor allem zouber. unde ob er ieman bestüend, des gewer er müeste sîn an ritterschaft. ob er von deheines zoubers kraft sigehaft muoste wesen, der mohte dâ von niht genesen, ez enwaere an sîner manheit: wan disiu kraft übersneit jene kraft alsô gar, daz ietweder bleip bar der kraft, die der zouber brâht, unde muosten beide bedâht sîn an ir selbes muot. beider kraft was ine niht guot, wan als ez muose stên an in. beide verlust unde gewin muose an ir manheit ligen. swelher under in solt gesigen, dem wart zoubers helf verzigen.
Ein swert gap er im dar zuo. dâ mit disiu rede nuo ze Madarp verendet wart. Gansguoter ez niht lenger spart: sîner gesellen nam er drî unde geziuc, der dâ bî solde sîn, unde reit von dan von der bürge durch einen tan mit disen ûf dise strâze. von diser bürge ich lâze, wie diu erbûwen waere: wan ez ein lânge maere würde sîn, solt ich ez sagen. dirre wec hât sie getragen schier hin durch den walt. ein gebirge was dar vür gestalt,
daz hôch was unde grôz: ein rütsche über den wec schôz, diu ine mit al beslôz.
Gâwein, der tiure degen, kêrte vaste dar gegen, dâ er die porte offen vant, unde wânte dâ durch sâ ze hant mit ganzem vriden rîten. als er ûf von der lîten den berc wolte stîgen, von ietwederm stîgen unde oben von dem hûse ze tale gegen der klûse vernam er vil michelen schal, als dâ rîter sich ze wal ûf wolten machen; brasteln unde krachen hôrte er vil vor im dâ. dar under enzunte sich sâ ein ze mâle grôzez viure, daz bran sô ungehiure, daz ez mit al umbe vie die klûse unde die burc hie unde bran in einem louge. hern Gâweins ouge tete dirre rede war, unde kêrte doch den wec dar, daz er sîn baz naeme war.
Als er sich nû gein der klûsen kêrte, daz viure unde der schal sich mêrte unde wart ze mâle veste.
„wol ûf, hie sint geste!“ rief einez darunder. nâch disem grôzen wunder
ein horn hart lûte klânc. dar nâch ûz dem viure dranc von rittern ein presse (die brunnen als ein esse, die ein smit erblâsen hât,) gar nâch ritterlîcher tât alle mit geneigten spern, als ob sie tjost wolten begern, mit zornigen gebaeren, von disen starken maeren dise geste dâ erquâmen, swie wol sie ûz nâmen, daz sie sô sêre brunnen, unde doch erwunnen sie nie an dem muote, der nâch strîte wuote sô gar mit unguote.
Ouch nâmen sie vil wol war: sô sich Gâwein gein ine kêrte dar, sô kerten sie im engegen; sus wâren sie unerwegen, die wîle er sô gein ine hielt. swelher tücke er dâ wielt, der wâren sie ouch bereit.
Gâwein von sîner manheit
sîn spere ze hant neiget
unde hât gein in geseiget,
als ob er sie eins tjosts wolt gewern.
Gansguoter hiez ine des enbern
unde seit im, er waere tôt.
sît ez im Gansguoter verbôt,
sô muost er ez lâzen.
vil hart wider sâzen
sîne gesellen dise geschiht.
Gansguoter mê entwalt niht:
er kêrte den berc ûf gein in.
vor im wichent sie alle hin
gemeiniclîch hinder sich
in daz hûs den rehten strich
unde enbuten im weder slac noch stich.
Alsô wichen sie im alles vor, bis er mit ine in daz tor kam unde sie wider treip. ir keiner mê dâ beleip. war sie kâmen, daz ist mir unbekant. ouch verlasch daz viure ze hant, unde wart stille alsam ê daz sie niht dâ sâhent mê, danne sie dâ vor hâten getân, ê ditz wunder waer ergân. alsô bald sich daz wunder geliez, nâch im er sie rîten hiez âne alle angst durch die klûse gein einem schoenen hûse, dâ sie des nachtes bliben. dar ine wart diu zît vertriben mit handelung vil guoter, als ine daz Gansguoter schuof mit grôzem vlîze. des morgens nâch imbîze ûf ire strâze sie wider riten, daz sie dâ niht lenger biten, swie sêre er sie des begunde biten.
Gansguoter von dannen mit ine reit. von disem lând er ine seit, daz ez sîn eigen waere, unde hete ez sô gewaere unde sicher gemachet, daz er ungeswachet waere vor aller werlt dar an. hie mit riten sie von dan ein gevild, daz was lânc. daran ein gebirge dranc, ze mâle hôch unde grôz, daz ein walt umbe slôz,
dic unde vinster. ûf gein der winster dises gebirges rücke, gein einer hôhen brücke muosten sie kêren den wec, ze einem gar smalen stec, dar ûf ein ros kûm gegienc, der bis an die brücke vienc unde mit grôzer vreise hienc.
Der stec sie an die brücke truoc, dâ sie wunders genuoc vunden unde ersâhen. schier kâmen sie ir nâhen: nû reit Gâwein aber vor unde die andern nâch im ûf ein spor ûf disem stege gemein. dô nû an die brücke Gâwein vor den andern gereit, im wart mit ernst verseit an der brücken die übervart, wan sich diu port verspart mit einem vesten schoztor. ouch machte sich über die brücke vor ein môre, zwelf eilen lânc, der über sînen rück swanc einen swaeren slegel von îsen: den began er alsô wîsen, daz er ine ze beiden handen vie unde sich dâ mit nider lie in daz wazzer ze tal: ze hant sich daz wazzer wal ûf gein der brücken über al.
Die brücke ez gar übergie von grund ûf unde bevie dar zuo unz an Gâwein hin: dô was nieman under in, ern wânde dô wesen tôt. unde daz tete ine niht unnôt: wan sâ wuohs daz wazzer an sô sêre, daz ez ine an gewan die brücke unde den stec.
sie mohten ouch niht den wec wider umb kêren hinder sich. ouch was ez ir rehter strich gein Sardîn in daz lânt, dâ hin ir reise was gewant, diu gar unwendic muoste sîn.
Gâwein tete des niergent schîn, als ob er verzaget waere in diser grôzen swaere, als mir verjach diu maere.
Als diu brück was beslozzen unde sô gar übergozzen von disem grôzen vlûme, daz man dâ vil kûme mohte gekiesen daz tor, dâ sie nâhe hielten vor, unde im daz niht entohte, daz er dar durch mohte, wan ez von zwein sachen wart ine mit alle verspart, von dem wazzer unde von dem schoztor: er wolte einhalp vor über daz wazzer hin kêren unde wolt dâ mit êren ê tôt verlîben, ê ine wider trîben iemer keinerhand nôt solde. als er iezuo wolde dâ vor ine allen an daz wazzer sîn gevallen,
Gansguoter rief ine vast an unde bat ine die rede lâzen: ez müeste anders sîn ergân.
Damit Gâwein die rede liez, als ine Gansguoter hiez, unde gehabt als vor dâ.
Gansguoter kêrte vür in sâ gein der brücken durch den wâc.
daz schuztor er ûf wac (daz hât er gering getân), unde hiez sie nâch im dan âne alle vorht rîten. gar âne widerstrîten sie ine der rede gewerten, wan sie des selben gerten. als sie nû kâmen durch daz tor, dâ ine Gansguoter vor die brück in dem wazzer swam, disiu vreise ein ende nam unde liez sich daz wazzer ze tal. dar nâch kam ein grôzer schal: der hal als ein donreslac, dâ von diu brücke belac ganz unde gar nider geslagen, unde wurden dise getragen mit der brücken an den grunt unde bliben doch alle gesunt, sô daz ine niht gewar an allen enden umb ein hâr, weder an rossen noch an in. dirre saelden gewin brâhte sie von Gansguotern hin.
Ditz tete allez der môr, der von der brücken vor in daz wazzer gevallen was. daz ditz gesind dâ genas, von Gansguotern daz kam, der sie von dem kumber nam mit sîner wol grôzen kunst. doch muosten sie des wazzers runst swemmen ûz dem grunde. vil wol er sie kunde, dêswâr, daran bewarn. schier sie ûz kumen wârn mit gewarsamkeit an den stat. Gâwein Gansguotern bat,
daz er im seite diu maere,
waz diu âventiure waere.
dô sagt er im, ez waere daz lânt,
daz Sardîn waere genant,
unde disiu âventiure
waere sô ungehiure,
daz sie vor getörste ê
nie kein man bestên mê.
ouch sagt er im diu maere dar zuo,
daz er sie het versuochet nuo,
hete er ez durch ine niht getân,
sô lebte niergent kein man,
durch den ez waere geschehen.
ouch began er im dar zuo verjehen,
daz diu brück unde diu vluot
waere des lândes huot,
unde daz sie kein man nie
weder gereit noch gegie:
sô stüend ez her umb sie ie.
Dar zuo er im mê seit, wie gar groziu arebeit an die brück waere gewant, darumb daz sie daz lânt vor aller vreise solde behalten, ob ez wolde ieman von verren mit iht verwerren
durch dehein gewalt oder von zorn.
daz waere aber nû gar verlorn,
sît daz antwerc zerbrochen
waere unde belochen
in dem wazzer mit alle,
als er an dem valle
selber het gesehen;
unde im niemer möht geschehen
leider, dann dar an: ez enmöhte ouch nieman hân getân, wan der den list künd unde dem sin dar zuo günd ouch sîn manheit unde sîn kraft; unde jach, wie hart schadehaft waere dar an worden Gyramphiel unde Vimbeus, unde waz geviel ine dâ von grôzer schaden, dâ mit er iemer mê geladen müeste mit grôzer riwe sîn, unde ir beider lânt, Sardîn, müez dulden kumber unde pîn.
Ouch sagt er, daz er waere aller sîner swaere gerochen an ine beiden, wan er sie geleiden an keinen dingen künde baz; unde beschiet im alsô daz, daz ir lândes veste, mit alle diu beste, diu ez vor aller vreise beslôz, diu waere vürbaz iemer mê blôz, swaz von zouber gehôrt, sît sie nû waere zerstôrt, unde möhte niemer komen wider, unde müez iemer ligen nider. des müezen ouch iemer mêre sie beide unde ir êre valwen unde swachen niwan von disen sachen: nieman müge sie wider gemachen.
Als er des underrihtet wart, aber ûf die alte vart er unde sîne mitgesellen kêrten.
ir reise sie mêrten, swâ sie iemer kunden. in vil kurzen stunden ein schoene burc sie sâhen: der wâren sie vil nâhen, dêswâr, kumen schiere. Gansguoter unde die viere sich dâ schieden ze hant. er tete aber vor gar bekant Gâwein, wie er solde varn unde sich an allen Sachen bewarn. er gap im ein kleinôt, dar zuo er bat unde gebôt, daz er des hüete wol. vriuntlîchen, als man sol, sagt er im, wie er dâ mit tuon solde nâch dem sit, daz er im waere helfesam. Gâwein ez vil gerne nam, wan ez im ze staten kam.
Als nû die rede geendet wart, Gâwein kêrte gein Gahart, Gansguoter gein Micholde. dar ietweder solde, dar kêrte er ze hant hin, dô diu schîdung under in muoste sô gar ungewendt sîn. Gansguoter grôzer triwen schîn Gâwein unde sînen gesellen tete. ouch huote gebotes unde bet Gâwein mit gewisser pflege. beidenthalben ûf dem wege sparten sie sich kleine: si entstrîchen niht seine: vil sêre sie gâhten. alsô sie der brücke nâhten, sie vunden an er brücken stân Vimbeusen unde sîne man, die zehant gein ine giengen, dêswâr, unde sie enpfiengen
mit vil grôzer hôchvart. dâ mit wart diu port entspart unde geoffent diu învart.
Sie erbeizten zuo der erde. mit michelem werde wurden diu rosse gestalt; daz tete des wirtes gewalt. ouch wurden dise helde ze gewisser nachtselde, dêswâr, wol mit êren brâht, daz dâ niht wart überdâht. inen was dannoch niht bekant, warumb dise in daz lânt oder wâ komen waeren, oder wie disen maeren waere: wan sie niht getrûweten diser ungeschiht. ouch enwesten sie umb ein hâr niht, daz Gâwein unde sîn schar inen dar waeren ze schaden komen, swie er dem wirt het genomen dâ vor den sigehaften stein: daz er ez waere, Gâwein, des enwesten sie niht über al. hôchvart unde vröuden schal prüeften sie den gesten, ir schaden alsô vesten.
Als ez nû Gyramphieln wart geseit, sie sante her ab die meit, die sie dâ vor hât gesant gein Britanje in daz lânt mit dem hantschuoch gein Karidol - als ir habent vernomen wol -, daz sie ir solde ervarn, wer die geste wârn. diu red ouch alsô geschach. dô sie diu juncvrouw sach,	‘
sie kante die vier rîter an der stund. von den rittern sie begund
wider umb zuo ir vrouwen îlen: sie enwolte sich niht verwîlen, dêswâr, umb iht underwegen. dô sie kande die vier degen, sie sagte ir vrouwen die maere, wie ez Gâwein waere. diu maere was ir niht swaere.
Gyramphiel vröute sich des vil sêre. Gâwein, dem wart michel êre des nachtes dâ erzeigt. diu vröude sie dar zuo neigt, daz sie den sighaften stein sô heten von Gâwein wider gewunnen mit der valscheit, unde daz sie allez leit an im wolte rechen unde ir triwe gar zerbrechen: daz solde nû des morgens vnro wesen. Vimbeus geholte ouch niht, daz er [genesen
vor im iemer kunde, die wîle er von Saelden gunde den stein wider gewunnen het. dô was der kraft sîn gewet daz vil rîch kostlîch îsin gwant, dar an diu kraft was gewant, swer ez ze einegem strîte truoc, daz den betwanc noch ensluoc kein zouber, wan des mannes kraft: anders was ez unsighaft: des enwesten aber dise niht. vil dick sîner ungeschiht vröuwet sich unwizzend der man, der dar an hât vröuden wân. alsô muost ez Vimbeus ergân.
Als si nû des nachtes sâzen ob dem tisch unde âzen,
Gâwein vil wol gedâht, waz in dar hete brâht,
unde waz im Gansguoter het geseit, dô er des âbents von im reit unde im gap daz kleinôt. swaz er im dar zuo gebôt, daz was im niht vergezzen. dô sie nû alle wâren gesezzen unde wol halb hâten gâz,
Gâwein nam ditze vaz unde gienc vür Vimbeusen stân: vil hövelîchen er began ze sagen sîn rede unde sprach, daz er dar an niht übersach:
„rîter, ob ich sprechen sol, daz ir mir es günnent wol, unde iuch niht dunket unvuoc, sô hân ich ze sagen gnuoc, als es iu ze dirre vrist bî mir her enboten ist. sô ist ez darumb gewant: dar zuo hât man iu gesant ein rîchez kleinôt bî mir, edeler rîter, daz süllent ir enphâhen mit werder gir.
Daz hât künec Artûs getân, wan er ez nieman baz gan dan iu durch die wirdikeit, diu im von iu ist geseit: des habent ir genozzen. ouch süllent ir unverdrozzen hoeren beidiu unde sehen, waz dâ von mac geschehen: wenne ir wellent, daz sol ich sagen, unde sol ez dar nâch umbe tragen, daz ir die wârheit seht. wellent ir mir geben boten reht, sô daz ir mir niht versaget, noch mîn bet iu niht missehaget, diu dar an müez ligen, sô enwirt sie iu niht verswigen;
ich swîge aber, wirt mir verzigen.“
Vimbeus Gâwein gewert alles des er hât begert. loblîch unde êrsam Gâwein daz kleinôt nam unde zeigte ez ine allen. dô muost ez wol gevallen allen den, die ez sâhen, des sie im gemeine jâhen. waz daz kleinôt waere? ê ich vürbaz diu maere sage, daz muoz ich sagen: wan sült ich iuch daz verdagen, daz würd der âventiure schade. ez was von gold ein kleiniu lade dar inne ein sollich bilde lac, daz einer âventiure pflac: swer ez niwan an sach, daz dem ze slâfen nôt geschach. dêswâr, daz muost unwendic sîn, als ine dô muoste werden schîn. daz bevant ouch Vimbeus von Sardîn.
Als nû Gâwein gewert wart, die rede er niht lânger spart. er sprach: „sît ich nû gewert bin, sô wil ich list unde sin iu sagen unde zeigen, unde wil iu dann vür eigen daz kleinôt lâzen hie. rîter, nû vernement, wie ez umb daz kleinôt stât. des mac wesen kein rât: swer ez innen zuo an siht, dem mac des gewegen niht, er muoz slâfen ze hant. daz sol iu werden bekant, ob ich diu wârheit sage, sô ich daz kleinôt umb trage, als ir mich hiezent unde ich bat:
nû wil ich sîn haben stat. besendent iwer gesind, daz ich ez allez vind bî einander, wîp unde man, sô sehent ir, ob ich wâr hân.“ sîn bet was gar gering getân.
Als nû daz gesind über al nider gesaz in dem sal nâch Gâweines bet, die lade nam er ze stet unde tete sie ûf vil gar. er truoc sie vür die schar, dâ sie alle sâzen. ir selbs sie vergâzen, als sie daz bilde ersâhen. ze der erde vil nâhen sie von slâfe alle sigen. dâ mit liez er die ligen unde tete den andern alsam. nieman er dâ ûz nam, den er in dem sal vant, niwan daz ine an want unde den wirt unde ander drî, die im zer tavel sâzent bî, unde sîn amîe Gyramphiel. dem wirt diu red wol geviel, unde hât ez vür einen spot. „iemer müeze im lônen got“, sprach er, „der ez sante her! ouch müeze mit saelden leben er, der sie her brâht hab! dêswâr, ez ist ein rîchiu hab, dâ man nimt daz wunder ab.“
Hie mit sparte er die lade zuo unde sprach: „rîter, sehent ir nuo, daz ich wâr hân geseit? sît iu daz kleinôt beheit sô müez ich iu sagen mê, wie ez umb daz kleinôt stê,
wan ich mîn sage dar an niht gar volendet hân. ir wizzent wol, wie ez geschach, daz sîn triwe gar zerbrach an mînem hêrren, künec Artûs, dirre hêrre, der in sin hûs kam unde einer bet bat, der im mîn hêrre guot stat tete unde daz gesinde: dô lônete er uns vil geswinde, als die argen alzît tâten, swer im sollihs hete gerâten, dêswâr, daz ist im unkunt, wan sô vil, daz nû ze stunt ich mir dâ von gedenke, daz iuch dar an krenke, daz ich ine bî iu sihe. ob ich iu des râtes gihe, dar an sô missevar ich niht: wan swaz man an siht, daz liuget niht, ob er es giht.
Swaz aber nû sî dar an: er vuort mînem hêrren von dan sîn kleinôt mit untriwen: daz müez mich iemer riwen, daz ez rîter ie solde geschehen, daz man sô offenlîchen jehen im müeze solher inziht, dâ von er an triwen enwiht iemer mê müeze sîn, als her an ist worden schîn. nû mac sîn niht rât wesen: sol ich sterben oder genesen, alsô bin ich her komen: daz mînem hêrren ist genomen, daz wil ich, als ein rîter sol, vordem, ouch sehent ir wol: ez ist ûf beider sîten glîch, wan iwer gesellen iegelîch mac haben wol den sînen. sô lâzent ouch ir schînen ganzen heldes muot an mir!
unser ist niht mê, wan ich unde ir. sîn ist zît: nû strîten wir!“
Vimbeus sprach mit hôchvart: „dêswâr, iuch sol disiu vart geriwen, ob got wil. mich dûhte sîn eine niht ze vil, solt ich mit iu vieren strîten oder tjostieren, ich widersaeze ez klein, ich sprich niht, daz ich alein mit iu solde vehten: ich gan den guoten knehten, dêswâr, ires gemaches wol. ich eine dise rede sol, her Gâwein, mit iu enden, swâ hin ir ez wellent wenden, des wil ich alles volgen mit!“
„der rede ich keinen wandel bit,“ sprach Gâwein, „nû sînt bereit!“ diu rede was im unverseit: diu tavel er von im stiez, harnasch er im bringen hiez, ros, schilt unde sper. daz brâhten dise drî her, wan nieman mê dâ wachet. Gâwein sich ûf machet unde sîne geselleschaft an die strenge ritterschaft, diu nie noch was dâ vor. dise aht vür daz bürgetor bereit mit einander riten: dâ selbst muoste werden gestriten. ez wart ouch niht lenger gebiten.
Al eine bleip Gyramphiel. ieglîchem der sîn geviel ûf dirre tjostiure: zwêne helden wol tiure (der namen sint mir unbekant) lânzelet unde Calocreant;
Key geviel dem agleistervar. hie mischete sich diu kleine schar unde verwar sich mit einander dâ.
ieglicher den sînen sâ,
sô er iemer beste kund,
mit vâre ze aller stund.
diu spere wâren schier vertan,
unde muost gering an die swert gân:
diu wurdent gar bald gezogen,
unde wart dkeiner des betrogen,
er würde von sînem gesellen
wol mit ritters ellen
genoetigt unde ersuochet
unde mit siegen beruochet,
sô daz ine daran nihts gebrast,
sunder disen tôtlichen last
muosten sie von einander tragen.
beide gestochen unde geslagen
wart dô mit nîde wol:
dô was schol wider schol,
ganzer nît wider nît.
alsô werte dirre strît
mit gemeinem muot under in,
daz an ine weder Verlust noch gewin
von keinem under in schein:
sus was in noch gar gemein
gelückes helf sunder mein.
Mit siegen vil herten sich dise helde werten: sô riten dise ze vâre. in manegen wîs zewâre wart dirre strît erniwet: sich hât dar vertriwet ein gar werender haz, der ir aller herz besaz: des muosten sie engelten. sie geruoweten vil selten mit dem lîbe unde mit dem muote; ze lâge unde ze huote gelîch ir aller muot stuont, als vind ie ir vînde tuont. des sach man dô manegen wanc,
dô einer ûf den andern dranc mit nîde unde mit zorne. hinden unde vorne sach man der vlammen blick von den helmen vil dick vliegen von den swertslegen. alsô muosten dise degen solher arebeite pflegen.
Des enmocht niht wesen rât: ir eteliches sarwât würd von bluote wol begozzen, daz er vil ungenozzen doch wânde des strîtes sîn. Vimbeus von Sgardîn, hern Gâweins kampfgenôz, der was gar des schiltes blôz von Gâwein bestanden unde hât von sînen handen enpfangen zwô wunden, dâ von im gar verswunden kraft unde maht an den lit, unde streit im noch allez mit, dêswâr, ûf des Steines trôst, der ine dick het erlôst von vreise, diu zem tôde wac, dô er sîner kraft pflac: der was er nû besezzen.
Gâwein, der vermezzen,
ine an nâch Sicherung sprach,
(wan er wol an im sach,
daz er niht lenger mohte gewern)
wan er slüeg in ungern,
ob er sîn wolt enbern.
Gyramphiel der rede verdrôz, des Vimbeus, ir vriunt, genôz; daz dirre strît sô lânge wert, der rede sie ze wizzen begert, waz dar an waere. ez was ir hart swaere,
daz er ine niht ze hant sluoc. ir muot sie dar zuo truoc, daz sie ûf die brücke gienc unde besach rehte, wie ez stüende umb ir amîs. sie wande, daz er ritters prîs an Gâwein het bejagt. ir wân ir harte missesagt,
- sie wânde in hân überwunden - dâ von ir herze gebunden was mit grôzem leid, sie kêrte ze ine ûf die heid, dâ sie allermeist striten unde er mit lezlîchen siten vor Gâwein schirmes pflac. underwîlen kûm einen slac mohte er ze reht an gelegen: sô gar het ine erwegen diu arbeit unde der degen.
Nû sie sach, daz er sô gar der kraft was beliben bar, sie zongte sich im unde sprach: „rîter, ob dir ie geschach liebe von mîner minne, des lâz mich werden inne unde verzage niht: du gesigest! ob du nû in kûm erwigest, des lâ dir unmaere wesen: er muoz sterben unde du genesen, ob du dich niht bekrenkest unde gar ze reht bedenkest, was muotes wîbes güete gît der zuo dem hoehsten prîse lît den ieman mac erreichen, jâ kunde sie erweichen einen stein oder einen herten stâl: daz sie ine erblicte ze einem mâl,
daz muoste er haben unde tragen.
ouch enmocht sich des niht entsagen:
von ir muost herten weichez blî.
sit daz an wîbes güete sî
liep amîs, sô lâ an dir
dir daz geschehen unde mir,
daz als vor uns vröuwen wir.“
Von dirre manung huop sich ein wandelung sâ an sînem lîbe, von wîbes güete unde von wîbe im diu wandelunge kam: diu im mit al benam alle sîne zageheit, unde wart des lîbes sô bereit, als er sîn erst begunde, unde niht an im enpfunde, wan gesuntheit, swie wol er waere wunt. wîbes güete machte ine gesunt. ahî wîbes süeze, wie gern ich dich grüeze unde vürder dîn lobes prîs mit ganzen triwen in allen wîs, swâ ich mac oder kan! ich bin ie dîn dienstman gewesen unde wil iemer sîn, die wîle unde die tage mîn wernt, die ich leben sol: wan ez tuot mînem herzen wol, sô ich von dir sprechen muoz; dîn vröuden bringender gruoz mînem lîbe sanfte tuot wan du erhoehest mînen muot, sô dûht ich mich ein werltgot. nû lebe ich doch in dînem gebot ie mit ganzer staete: tuo mir, als du taete
den, die dir hânt gedienet bis her! wîs mir vröuden gewer, als ich mit triwen beger!
Dîn kraft gap disem recken maht, die an im hât bedaht Gâwein unde kumbers nôt. als im dîn gewalt gebôt, daz er unverzaget waere, dô wart sîner swaere ze hant dâ vergezzen: sust hât gar besezzen, swaz dir touc, dîn gewalt. hie genôz einer unde engalt der ander vil harte dîn.
Vimbeus von Sgardîn ûf Gâwein kêrte vast unde tete disem gast grôze nôt an dem vehten. under disen guoten knehten wart der strît vil herte.
Vimbeusen geverte Gâwein vil kûme erleit, wan er mit solher arbeit ine an dem strîte betwanc, daz er ine nâhe alsô kranc het getân sîner kraft, daz im dirre swaere haft den lîp nâhe hât verstoln. daz truoc Gâwein verholn, nû ersach er, daz ez sô gienc, ûf sich er ine slahen lie, swaz er des wolte tuon. ouch liez er sîn selten suon wesen, swâ er mohte unde sîner krefte tohte: daz enpfienc er mit listen; nû began sich alles gevristen mit sichern unde mit wîchen, sô liez er nâhe strîchen mit slahen unde mit stôzen
wider sînen kampfgenôzen, swaz er des mocht bringen: wan er sach ine ringen mit der müede sô sere, daz er in an der kêre wânt gar überwunden hân. mit disen listen wider gewan sîn ganze kraft Gâwein, alsô dâ ze hant schein, wan er im mit willen galt, swaz er hât ûf ine gestalt an der vordem geschiht. er liez ine geruowen niht, bis er ine sô übersluoc, daz ine diu unmaht truoc von dem ros ûf den sant unde alliu sîn kraft verswant. alsô wart ez umb ine gewant.
Als nû ditz ersach Gyramphiel, vor leid sie ûf die erde viel in unmaht wol zehen stunt, wan ir was dennoch unkunt, ob er lebte oder waere tôt.
Gâwein ir sîn helfe bôt: vil gering er von dem rosse spranc, sînen schilt er von im swanc unde kêrte, dâ diu vrouwe lac. ûf von der erden er sie wac unde hiez sie vrô wesen: ir amîs möhte wol genesen, des trôstes wart die vrouwe vrô. gein Vimbeusen kêrte er dô: der swuor im dô Sicherheit. Gyramphiel bôt ouch den eit undeswuor bî dem eid, daz sie die hantschuoch beid, daz vingerlîn unde den stein wider gaebe hern Gâwein, daz er ine genesen liez unde sîn gevangen hiez
iemer mêre vürbaz, unde daz waere âne haz. hie mit was verendet daz.
Noch was gar dissît under disen sehsen der strît, dêswâr, unerwendet,
eintweder müezen gesigen
oder dâ sigelôs geligen,
daz gar gering dar nâch geschach.
der geste heil vür brach
an des wirtes gesellen:
ez wolte sie dâ veilen,
als ez dem wirt hete getân.
Key was der êrst man,
der dâ gesigte under den drin.
der selben sigenunft gewin geviel den zwein dar zuo. hie mit kêrten sie nuo ûf daz hûs ze den stunden, die geste mit den kunden; ouch wart der wirt dar ûf getragen, hie wil ich niht mê sagen, wan daz im gar wider wart daz kleinôt, unde sîn vart Gâwein vürdert ze hant: sô bald die selb nacht verswant, ûf die reise er sich wider macht unde schuof, daz erwacht daz volc, ê er von dannen rite, mit gar vröudenrîchem site kêrte er von dannen sunder bite.
ûf ein strâze er kêrte, die ine der wec lêrte, dâ er hin solde
gein dem lând, dâ hin er wolde:
der was hart wol getriben.
sie entwelten wenic unde beliben,
dêswâr, niendert underwegen:
ir muoste daz gevilde pflegen,
walt unde wildiu hab,
unde daz sie einegen trit dar ab
in deheine wise wolten komen,
die wîle sie hâten genomen
Gâwein ze einem wîsaere,
swie wol er ungewis waere:
wan ez nâch wâne was geschehen,
daz sie ine hâten ersehen
ze alsolher gewizzenheit.
diu geselleschaft die strâze reit
alsô wol zwelf tage,
daz sie weder maere noch sage
nie dâ von vernâmen,
bis sie ze jungest kâmen
gein einer habe wild,
dar hin sie daz gevild
truoc unde diu strâze:
mit gar gelîcher mâze
die ein sê umbe gienc.
keinen wec man dâ vervie
bî dem sêwe überal,
weder ûf noch ze tal,
wan den, der sie tnioc an den sê.
man sach ouch dâ niht vares mê,
denn ob nie mensch dar kaeme ê.
Als sie nû niht envunden bî dem sê noch enkunden keinerhand übervart vinden, sie wolten dennoch niht erwinden, die wîle sie der wec dar getragen hete kûme in zwelf tagen; swie ez sich an gevienge unde ine dar an ergienge, sô enmöht es niht wesen rât: heim unde sarwât geringe ûf die soumaere sie ludent, daz gewaere dâ von waere ir übervart. als nû daz allez bereit wart, sie sluogent die soumaer an: nâch ieglîchem ein ieglîch man swamte den soumaeren nâch, ine was ûf die reise gâch: des sazten sie ine selbs wênic vür weder unvuor noch gevüer ine dâ von widervüer.
alsô swummen si ûf dem sê, daz ine geschach harte we, den lângen tac unde die nacht, daz ine kraft unde maht unde den rossen entsweich, dâ von ine mit al entweich der trôst an dem leben, unde hâten sich ergeben: sie wândent sich wesen tôt. dô half ine ûz der nôt ein unde, diu sie ûz sluoc unde sie dâ mit an den staden truoc. diu helf an der zît was, daz dise geselleschaft genas von disem ungemach. si begunden umb ire sach ahten dirre reise unde hâten ir vreise vergezzen alsô gar, als ob sie niht umb ein hâr heten kumbers dâ erliten. bî dem sê sie niht lânge biten: sie bereiteten sich, daz sie riten.
Sie riten unverre von dan, daz sie giengen vier wege an, dar ûf sie ir strâze brâht: under ine wart vil gedâht, weihen wec sie darûz naemen, dâ mit sie eben kaemen eteswar in daz lânt, dâ ine würd bekant doch etelîche maere, daz ine behilflich waere an iren arebeiten. nû enmohten sie bereiten sich mit niht zuo den wegen: dô riet Gâwein, der degen, daz sie sich alle schieden dâ,
unde ieglicher ûf sîn slâ unde sînen wec naeme vür sich.
Key sprach: „daz lobe ich“, unde die andern dâ bî. die drî nâmen der wege drî,
Gâwein den vierden gevie. dise vier schieden sich hie, swâ sie sich gesamelten oder wie.
Ieglîcher sînen wec streich, daz er dem nie entweich unde volgte im nâch mit sînem zoc über stein unde stoc, wazzer unde gevild durch dise habe wild, daz sie grôzen kumber liten unde ez doch niht vermiten, swie wê ez ine taete. sie wâren sô staete, daz sie dâ von kein nôt mocht gescheiden wan der tôt. alsô riten sie besunder.
Gâwein hât dar under,
dêswâr, manegen gedanc,
dâ mit er alsô ranc
als einic ûf dem wege
unde mit emezlicher pflege,
anders niht, wan daz er des gedâht.
ûz sînen gedenken ine brâht
ein grôziu âventiure:
umb ine bran ein viure,
ê denne er es iht weste,
umb unde umb sô veste,
daz ez ine sô gar umb zôch.
swar er kêrte oder vlôch,
er mohte im niht entrinnen.
ie baz unde baz enbrinnen
ze einem ringe ez began,
unde bran ine sô nâhe an,
daz ez ine ganz umbe gienc unde enmitten in sich gevienc. in michelem kumber er dâ gienc.
Mit im zôch ez in hin în mit gewalt durch die erde hin ganz, als er dâ reit, daz ez dar an niht vermeit. dâ mit daz viure verswant. ez hât ouch Gâwein niht verbrant umb iht, noch berüert, wan daz ez ine hât gevüert in ein lânt, daz vil schoene was, dar inne er vil wol genas, diu vrouwe, diu dâ was dar inne, diu was ein gotinne: von der gewalt ez geschach. einen kostlîchen palas er dâ sach, dêswâr, wol erbouwen, dar ûf wol tûsent vrouwen an den venstern umb sâzen, die ire ougenweide mâzen herab ûf die heide, mit alsô maneger meide, die wâren gekleit sô wol, daz ich enmac noch ensol iu dâ von geprüeven niht: mîn sage waer dar an enwiht, als es diu Âventiure giht.
Gâwein gein dem sale kêrt: dâ wart er ze mâle wol geêrt von vrouwen unde von meiden vil gar ungescheiden mit irem rîchen antfang. dar nâch vil unlâng wart im zuo der vrouwen geboten von zwei wol werden boten: zwô juncvrouwen ez wâren, die sô kunden gebâren, als ez an ir lîbe schein: wan dirre vrouwen kein
dûhte wider sie ze niht,
kleider, schoen, geschiht;
mit den er vil gerne gienc.
mîner vrouwen neic er hie
unde kêrte mit den juncvrouwen von dan.
sie hiezen ine vor in gân
gein einem rîlichen palas,
dâ diu gotinne inne was
selb vierd gesezzen.
Gâwein was niht vergezzen von ir sîner wirdikeit: des recken sie niht erbeit, bis er kaeme nâhen: sie wolt ine baz enphâhen unde stuont ûf mit disen drin von ir stat unde gienc hin, dâ Gâwein gein ir gienc. mit grôzem werd sie in enpfienc: sie kuste ine ze willekomen; darnâch wart der gruoz genomen von disen juncvrouwen sam, daz er mit willen allez nam, wan ez im von herzen zam.
Hie mit sie saz unde ouch er. rîcher vröuden gewer was sie im, daz ist wâr. dar nâch kam diu rîlîch schar ûz dem palas gegangen, diu ine vor hât enpfangen, unde saz ouch bî ine dâ. die lânge rede ich hie lâ, welcher hand kurzwîle dâ waere; niwan diu ganze maere, anders niht, ich hie sage, sie vrâgte ine von sînem bejage unde bewîste ine aller ding daran, daz er des kunde gewan, wie er dâ mit solde varn, unde daz er sich solde bewarn vor slâfen aller meiste.
ob er daz allez leiste, sô verlüre er niht sîn arbeit. dar zuo sie im mê geseit, daz er marcte ûf die meide drî, die im unde ir sâzent bî, unde die zwô, die sie sande, daz er sie wol bekande an lîbe unde an gewande
unde sie selben marcte mit in. er leite dar an sînen sîn, daz daz alsô geschaehe. swâ er sie vâhe oder saehe, dâ solde er vrâgen von dem grâle; versaeze er aber daz ein mâle, daz sie ûz giengen, unde ine wider viengen slâf unde diu müede, unde trâgheit ûf sich lüede sô hart, daz ine betrâget, daz er dâ von niht vrâget, oder wie er ez vergaeze, daz er ungevrâget saeze: sô waere ganz unde gar verlorn diu arbeit, die er hete erkorn, unde sîn reise dâ mit. sie seite im ouch, ob er rit umb unde umb die werlt gar, ez töhte niht umb ein hâr vür daz mâle vür wâr.
Sie sagte im, ob er wolde sich hüeten, er ensolde in deheine wîse niht trinken: anders er würd im sinken in sô tiefen slâfe sîn muot, daz er sîn waere unbehuot, er müeste slâfen ze hant: sô waer ez darumb gewant. dar zuo tete sie im kunt die âventiure ûf den grünt,
unde daz Gansguoter waere ir bruoder. diu maere Gâwein gern vernam. von sîner amîen alsam sagt sie, daz sie waere ir bas. als nû daz allez geret was, dennoch rette sie vür baz: Gyramphiel hiet alter haz umb ir amîs dar zuo brâht, daz sie des het gedâht, daz sie ine wolt heizen sagen ze hove tôt unde erslagen mit solhem urkünd, den nieman wol künd der wârheit verzîhen; unde bat ir verlîhen einer bet hern Gâwein: des waere zwîvel dehein: kaeme der bôt ze hove ê, seite sie, ez geschaehe sô wê dem gesinde von grôzer klage, diu sô endelîch die tage, die er ûz waere, wert, daz nieman dâ vröuden gert, ob man ez niht undervienge unde daz dâ von zergienge der hof unde niemer mêre wider kaeme an sîn êre. diu rede stöute ine sêre.
„Daz des iht müge ergên, des mügen wir wol understên,“ sprach sie, „mit dem kleinôt: daz widerseit iwern tôt. die hantschuoch unde daz vingerlîn, daz müez bis morgen dâ sîn! sie hât gesant an den wec einen rîter, der heizet Gîgamec, der dar brâht daz houbet, des er iuch solt beraubet
haben, als er selber jach,
dâ von diu grôze klage geschach.
den stein sollent ir bî iu tragen.
noch muoz ich iu mê sagen,
wie ez umb iwer gesellen stât,
unde wie ez ine allen ergât
an dirre starken reise.
sie gewinnen alle vreise,
dâ sie doch vor genesen,
swie hart sie bekumbert wesen:
wan Key wirt gevangen
unde muoz den kumber lângen
sîn tage tragen, bis er
niwen rîter mit sînem sper
âne twâle betwinget,
die im ein magt bringet:
daz enmac aber niemer geschehen,
wirt er vor zouber niht vürsehen
unde endelîch wol bewart,
wan man sîn mit zouber vârt:
wirt er aber wol behuot,
sô enwart nie rîter sô guot.
im möhte wol misselingen,
ob er sie solt betwingen,
mit alsolher vehte,
ob dirre guoten knehte
iener gesiget ein,
daz iemer denne Kein
sîn gevangen waere,
unde er den kerkaere
iemer müeste bûwen dâ.
iedoch ich daz niht enlâ:
ich wil iu geben den rât,
der die aller beste helfe hât,
ob er dannen komen sol,
wie daz mac ergên wol
unde anders, dêswâr, mit niht: ir müezent im durch die geschiht, wellent ir anders behalten den man, iwern halsperc lâzen, sô geniset er, sol er komen von dan.“
Als si ez im allez geseit, die wîle was daz ezzen bereit, diu nachtselde mit senfte wart, diu hûsvrouwe niht enspart, swaz ze vröuden gezôch; daz gesind ez ouch niht envlôch: ez half ir wol mit êren, als ez wol gelêren sie ir vrouwe kund, ez wart ouch an der stund mit disem kleinôt gesant gein Britanje in daz lânt, dêswâr, ein vil schoeniu magt, diu dise botschaft sagt, die man bî ir enbôt, unde brâhte dar daz kleinôt. ich sage iu wol, ez was nôt.
Gâwein bleip niht lenger hie. sîn alt reise er gevie, als im wart gezeiget: den wec er geneiget nie einen vuoz dar ab. gein Illes zuo der rîchen hab kêrte er dô sunder twâl. dâ im der vil edel grâl gezeiget was ze vinden. er wolt ouch niht erwinden, weder sich noch den wec gesparn. alsô muost er sehs tage varn, daz er sich vil kûme ernert, wan daz lânt was verhert,
unde was weide alsô tiure,
reht als ob ez ein viure
het gar übergangen.
des müest ine belângen:
dar an er sich doch wênic stiez,
unde ouch dar umb niht enliez
sînen wec durch den gebresten.
in einen walt vesten
kam er, dâ er wunder sach,
daz vor im dâ geschach:
er sach einen rôten man,
des lîp gar mit al bran,
mit einer geisel trîben
von den schoensten wîben,
dêswâr, ein grôze schar,
die allerhande kleider bar
unde nackent wâren,
als sie ir müeter gebâren,
die got ze der weit ie geschuof:
die uobten solhen jâmers wuof,
der übel waere ze sagen:
wan von irem jâmers klagen
möhte Gâwein wol verzagen.
Dar began Gâwein gâhen. als er ine nû kam sô nâhen, iren swaeren wuof sie liezen. zesamen sie sich stiezen unde vlâhten ze einem houfen. ouch began gein im loufen der man mit dem viure unde kuste im vil tiure beidiu beine unde vuoz, mit gebaerden bôt er im den gruoz unde began dar nâch lachen, ouch begunden sich machen her vür dise süezen wîbe unde dacten vor hin alle ir lîbe
mit henden unde gruozten in. dâ mit giengen sie wider hin unde houften sich wider als ê. keinerhand rede wart dâ mê, wan daz der man Gâwein neic unde wider gienc unde gesweic, dâ diu schar vor im hin seic.
Mit dirre rede er vür reit, wan im nieman dâ von seit, was ditz wunder meinte, wan daz sîn herz weinte der guot süezen wîbe nôt, unde daz von viures vlammen rôt dirre man sô hart bran. unde verre reit er in den tan, bis er ein grôz wunder vant: ein rîter snelles vür ine rant, unde welîche nâch helfe rief: den mit den armen umbe swief ein wünneclîch schoene magt. dem rîter nieman nâch jagt, wan ein wîp vil alt, diu mit michelem gewalt alles hinden nâch streich, daz sie nie entweich, unde vuort in der hand ein glas, dô iezuo nâhe komen was der rîter ûz dem walde, dô îlete sie vil balde unde warf ez ûf einen boum. dâ mit wânde sie den zoum wider unde kêrte von dan. dâ von diser walt bran von der stat ze ende ûz, daz sîn niht umb ein grûz beleip, unde verbrante gar, ê denn er sîn wart gewar,
den rîter unde disiu meit. diíz grôz herzenleit Gâwein vil tiure kleit.
Ais er wol marcte daz, hie mit reit er vürbaz, sô er beste kund. in vil kurzer stund widervuor im grôz wunder: er sach ein unkunder mit einer starken keten - dâ mit ez nû was geweten ze einem rise -, die ez nuoc. daz selb unkunder truoc einen altherren grîsen, den man wol mocht prîsen von schoene unde geziere. ouch was er zuo dem tiere mit guldîn banden an vüezen unde handen vil hart gebunden oben unde unden. er hât in der rehten hant von einem rôten jôchant ein vil schoen munsiol. daz was einer materjen vol, die mir diu Âventiure niht enseite, wan daz sîner arbeite mit al Gâwein vergaz, als er sach ditze vaz unde dar zuo den geruch smaht: er gap im ein alsolhe maht, diu alle gebresten an im daht.
Gâwein sie lâng an sach: ir ietwederz nihts ze im sprach, unde lebten doch, daz sach er wol.
er tete, als ein man tuon sol:
er neigte im unde reit vür.
nû kam er ûf ein gespür,
als ob im rîter riten vor.
er sazte sich ûf die spor:
er wolt niht erwinden,
ob er mohte vinden,
wer dise rîter waeren:
ob er iht von maeren
künd ervarn von in.
alsô reit er alles hin
mit îlen vür sich ûf dem wege,
unde dûhte ine, wie er huofslege
vil nâhe hôrte bî im dâ.
nie kam er ab der slâ,
bis sie ine brâhte vür den walt.
sîn arebeit diu reise galt:
er wart die rîter ansehent,
die vaste strîchent vor im schehent
gein einem hûse, daz dâ lac
unde wol grôzer schoene pflac,
wan zuo dem âbent neic der tac.
Gein dem selben hûse er kêrt. sîn reise er ouch mêrt durch gewisse nachtselde, unde daz er die helde alle sache, die vor im rîten: des wolt er niht bîten, wan er sie gern hete erriten. si envuoren niht in den siten, daz ez mocht geschehen: er mohte sie niht wan an sehen. niht nâher mocht er in komen: alsô hâten sie sich vür genomen, wan ir gevert was snel.
vor im in daz castel sach er sie rîten alle mit michelem schalle, dêswâr, des was er harte vrô. gein dem hûse kêrte er dô: dahin kam er nâch in alsô.
Daz hûs er offen vant, dar inne erbeizte er ze hant unde schuof im sîn gemach, nû hört er nieman noch ensach, des wunderte in vil sêre. alle dises hûses kêre ersuochte er vil ange. alsô gienc er vil lânge, daz er niemans wart gewar, wan ein tavel vant er gar von der aller besten spîse, die in keiner wîse ieman kund erdenken, swer im wolte schenken, des vant er allen rât. ouch was kein missetât an tweheln noch an tischlachen, daz ieman mocht geswachen, swie gerne er ez wolt. zwei becken von golt wâren mit wazzer bereit, dâ enwas kein ander arbeit, wan daz man zuo dem tisch saz unde alle Wirtschaft az unde träne, ob er ez niht vergaz.
Ditz vant er allez ûf dem sal alsô tete er in dem marstal: aller erne genuoc, der diu erde ie getruoc von korn unde von höuwe
unde von weicher ströuwe, ouch von lûter süezer trenke. swie vil ein man gedenke gemaches, des was mê dâ.
Gâwein gienc ûf den sal sâ
unde tete der rîter aber war:
den vant er blôz unde bar,
als er vor hât getân.
dô er nieman vant, dô was sîn wân,
sie heten sich zuo gemach gelân.
Nû vant er ein tür verspart: des er harte vrô wart unde wânde, sie waeren dar inne. vil lîse mit sinne, daz er sie iht verstôrte, ob er ieman dô hôrte in der kamern oder vunde, ze lûstern er begunde ein vil lânge wîle an der tür: dâ enhôrte er wider unde vür nieman, des er mocht verstên. dâ von wolte er niht von dannen gên, bis er die wârheit vant: die türe stiez er mit der hant ûf unde gienc dar in. er suochte her unde hin: dâ envant er weder wîp noch man, anders wan ein bett vant er stân mit sô rîlicher vederwât, daz diu werlt niht bezzers hât, unde an kultern grôzen rât.
grôz wunder in des nam, daz ez allez sô êrsam was, swas in dem hûse was, beidiu kamer unde palas, unde swaz dar inne werdes lac,
unde des alles nieman pflac,
wanne diu rede waere geschehen,
unde daz er doch hete gesehen
rîter, die vor im riten
unde des hûses niht vermiten,
wâ hin die waeren komen,
daz er des niht hete vernomen,
wan er sie dar in rîten sach.
maneger hant gedâht er unde sprach
noch disem grôzen wunder.
nû gevie ine dar under
ein hunger, der ine von dannen treip,
daz er niht lenger dâ beleip,
unde gienc wider in den sal,
dâ er von ezzen michel schal
dêswâr, unde von trinken vant.
sînen stâlhuot er abe bant
unde twuoc sîne hend.
der tavel an ein end
saz er ûf einem tapeiz,
der aller von golde gleiz,
dar ûf ein küssîn was bereit.
sîn swert er ûf die tavel leit
vür sich unde sînen stâlhuot:
daz was gewer unde dûhte in guot,
wan alzît nâch strîte stuont im sîn
[muot.
Er az sêre unde tranc unde hât manegen gedanc darunder iedoch: wan er meinte, daz noch die rîter wider kaement unde sich des an naement ze laster, daz er ir niht beit, umb sust hât er die arebeit, dâ mit er was bevangen. wolt ir dar umb belângen, daz er dâ eine müese sîn? dêswâr, daz muoste dâ werden schîn. schier hât er genuoc gâz:
niht lenger er dâ saz,
die tavel er gerihtet lie.
er stuont ûf unde gienc
herab vür daz bürgetor
unde stuont dâ vil lânge vor,
ob er verre oder nâhen
dâ ieman möhte vervâhen,
der gein dem hûse wolde.
ob er iemer dâ solde
stên, er sach dâ niht.
swaz im dâ nû geschiht,
daz muoz er tragen, swie er mac.
hie mit endte sich der tac,
wan im diu nacht obe lac.
In daz hûs gienc er wider unde leite sich slâfen nider in die kamer sâ ze hant, dâ er vor hin daz bette vant, dêswâr, sunder sorgen unde slief bis an den morgen, daz er dô erst erwachet, gering er sich dâ ûf machet unde gienc in den palas, diu tavel aber gerihtet was als ê unde noch vil baz.
Gâwein wunderte, wer daz sô geringe het bereit dar. von dannen gienc er unde nam war, ob er noch ieman saehe, durch den daz geschaehe, er sach nieman über al. nû gienc er in den marstal, umb daz er versuochet, wie sîn ros waere beruochet. dâ vant er sîn ros alsô sat, daz er sîn niht wandels bat. dô bereitet er ez an der stat.
dâ mit gienc er wider von dan ûf den sal, dâ er verlân het disen rîchen imbîz,
dar an lac micheler vlîz. er saz dar zuo unde anbeiz aber ûf jenen tapeiz, dâ er vor was gesezzen. geringe nâch dem ezzen bereitet er sich ûf die vart. vil gering er bereit wart: dâ mit er von dannen reit unde ouch niht lenger beit, unde als er der brücke kûme hât gekêrt den rücke, diu brücke sich ûf swief. nâch im mit süezer stimme rief ein magt, diu mit zühten sprach: „her Gâwein, waere iwer gemach hie gewesen vil guot, ir heten sin, willen unde muot vunden an der hûsvrouwen. des süllent ir ir getrouwen unde an dem gesind alsam.“ als er nû die rede vernam, er wolt gesehen hân die magt, diu im dise rede sagt, dô was sie hin, daz er klagt.
ûf den wec er sich wande unde reit in dem lânde einen gar ganzen mâne, daz er nie wart âne kumber unde gebresten. hete ine sô nôtvesten manheit niht gemachet, ine hete sô verswachet der gebrest unde diu arebeit, daz er müeste sîn verzeit. doch krankte ez ine gnuoc. dirre wec ine in ein lânde truoc,
daz grôzer rîcheit pflac
unde sô erbûwen allez lac,
daz dâ nihts gebrast,
swaz dâ haben solde der erden mast
von korn, boumen unde reben,
unde swes diu werlt solde geleben,
an allerhande rîhtuom.
daz wart Gâwein hart vrum:
er was verdorben hart.
reht als ein boumgart
was ditz lânt über al:
ez was grüene unde niht val
unde guots gesmacks vol in allen wîs.
ein irdischez paradîs
möhte daz lânt wesen wol.
ez was aller wünne vol,
diu ein mensch ie haben sol.
ê denn er kam in daz lânt, ein schoene âventiure er vant, der er ze sehen sêre begert: er sach ein viurîn swert breit ûzer mâzen: ez huote der strâzen gein einer vesten klûse, diu vor einem hûse stuont, daz vil kluoc was, unde was sîn mûre als ein glas durchsihtic unde lieht: sich mohte dar in verhelen nieht, man het ez ûzwendig gesehen, ich enweiz, wann ez waere geschehen, ez was mit alle laere.
Gâwein dûhte die maere vremde sîn unde seltsaene. als ich mich wol verwaene, daz was kein unbild,
wan diu geschiht was gnuoc wild, hie liez er daz gevild.
In dem lânde vuor er: dâ vant er alle sîn ger, swes im zuo dem lîbe gezam, bis vil gar wider zuo genam sîn kraft, unde er sich wider erholt des kumbers, den er hât gedolt. nû began ine ûz dem wald tragen der wec inner zwelf tagen von dannen in ein ander lânt, dâ er sîne gesellen vant,
Kalocreant unde lânzelet, daz im von herzen wol tete. die zwên wârent irre worden gar: er hete ir niht umb ein hâr gelernt, wan durch daz wâfen. nû vant er sie slâfen under einem boume durch gemach, dar im ze rîtene nôt geschach. diu selb vröude ir slâf brach.
Key was gein Illes komen unde hât von dem grâle vernomen dâ sô vil der maere, daz ein âventiure waere in einer cappel, in der hab, swer dar kaem, der möht dar ab der rede komen ze ende, von dem grâle unde von gebende loesen vil manegen lîp, beidiu man unde wîp, die mit nôt waeren gevangen. dâ was im missegangen von Unglück, daz ist wâr. in die cappel kam er dar: dar in vant er anders niht wan ein bild unde ein geschiht, daz nâch einem menschen was gestalt,
reht als ein rîter alt
ditze bilde bevie
unde was im durch beidiu knie
gestochen ein scharpfes sper.
als er daz vant, daz brach er
unde suochte dar inne daz bluot.
daz riet im sîn vreveler muot:
ez waer im gewesen guot, hete er ez
[behuot.
Hie mit er sich selber vie, wan ez stuont alsô hie: von swem diu âventiure geschach, daz er daz bilde zerbrach, der muoste dâ iemer sîn tage mit jâmer unde in jâmers klage in der gevencnis leben, ern möhte ir ein ende geben mit ûzgenomener manheit, die mir die âventiure seit: hete er alsô grôze kraft unde waere dar zuo sô manhaft, daz er getörste strîten sunderlîchen ze niwen zîten, ze iegelîchem mâle gar âne undertwâle mit niwen recken unervorht, der nie keiner wart entworht, dêswâr, noch mit ritters tât, unde doch ir iegelîcher hât ez sîn tage versuochet unde sich alsô beruochet von zouberlîchen dingen, daz sie niht mac betwingen: im kan niht misselingen.
Nû ist Key missegangen, sô daz er ist gevangen, unde mocht niemer wider komen, heten ine die vrouwen niht genomen
in ire gebet hin ze got.
ob er ie geprüevet spot,
des muost er nû ze buoze stân.
nû lâzent im niht missegân,
süeze, saelige, reine wîp!
waz hülf ez iuch, ob er den lîp
niwen durch den schimpf verlür
unde man an iwer gnâde kür
alsô gar grôze ungüete?
nû wendent iwer gemüete,
ze welhem teil ir wellet.
wellent ir: er vervellet;
wellent ir: er ist genesen.
diu wal muoz an iu wesen.
swes aber ir niht wellent enbern,
des wil er von iu begern
iemer mê in sînen tagen,
unde wil ez mit vröuden tragen,
ob er anders kumet von dan.
des süllent ir gnâde hân:
dêswâr, ân iu möht sîn niht
geschehen, als er selber giht.
ist ez, daz er wider kumt,
an zwein dingen iuch daz vrumt:
einz ist, daz er iemer ist
iwer schirm, sît er genist,
wan daz von im geschehen muoz.
ouch enmac iwer gnâden gruoz
verwirken kein missetât
die wîle in iwer gnâde begnâdet hât,
daz ist iwerm lobe guot;
doch wirt noch verrücket huot,
ob ine Gelücke ledic tuot.
Dise rede ich hie lâze. sust vant ûf der strâze her Gâwein dise zwên dô muoste vröude ergên. als sie nû einander ersâhen,
Gäwein sie beide verjâhen vil kumbers unde arebeit, der ieglîcher sunderlîchen leit,
unde ouch mit einander liten,
sît sie mit einander geriten.
ouch sagte ine Gâwein sîn geschiht.
si entwelten dâ lenger niht,
wan ez was worden spâte:
von dannen rîten sie vil gedrâte,
unde ir geziug gienc ine vor.
gegen ine her daz selbe spor
vaste ein guot kneht drabt
mit île, der niht ûf gehabt
unde wolt den wec niht begeben,
bis er ine kam eneben.
er tete wol vriundes schîn:
vil grôz willekomen sîn
hiez er den hêrren Gâwein
unde sîne gesellen gemein
im unde sînem hêrren unde got.
dêswâr, daz meint er sunder spot:
daz er wol bescheinte
sît, wie er ez meinte.
von sînes hêrren wegen er sie bat,
daz sie im des tetent stat,
daz er sie in sînem lânde
(daz waere im sunder schande)
solde mit dienste êren
unde wolten mit im kêren
ze hûse: ez waere nâhe dâ,
unde waeren ûf der rehten slâ.
des antwurte im Gâwein sâ:
„Gnâde hab iwer hêrre unde ir,“ sprach er, „unde wizzent, daz wir vil gern ze sînem hûse komen, ez sî denn, daz uns werd benomen der wec mit swertes siegen.“ dâ wider sprach dirre degen:
„des wil ich iu sicher sagen: iuch sol dirre wec tragen rehte ûf daz hûs hin. sît ich von iu gewert bin, sô wil ich wider gâhen (ez ist hie bî vil nâhen),
unde rîtent ir, swie sanft ir welt.“ hie mit gâhet von ine der helt unde was ine vil snell entriten. nû wizzei ouch, daz sie niht biten ûf dem wege nâch im lâng: wan von hungers getwang liten kumber dise zwên. gar schier sâhen sie vor ine stên ein hûs, daz was wünneclîch unde allem râte gelîch, als ez ûzen was an ze sehen, ob dem hûse sach er schehen, dêswâr, ein gevilde rîter vil, unde uobten gewonlichez ritters spil ein wîle dâ von zil ze zil,
Aber ân sper unde âne Schilde, ritterlich ûf dem gevilde si loisierten durch banekîe. dirre werden massenîe wâren sie komen sô nâhen, daz sie die recken sâhen: des wart ir spil gelâzen. über daz gevilde sie mâzen gein dem wege ein rihte reht disen zuo gesihte, als ob sie dar kaemen gevlogen: gar gering hâten sie ez erzogen unde enpfiengen sie vil suoze mit mînneclîchem gruoze, der wol nâch liebe was gewant. dâ in ires hêrren lânt hiezen sie sie willekomen sîn: dâ mit wurden sie genomen in ir geleit dâ von in den wec bis ûf die burc hin.
Gâwein vant dâ vröuden gewin.
Daz hûs was wol erbouwen. von rittern unde von vrouwen was daz hûs allez vol, den mit vröuden hart wol was, diu ine zam.
Gâwein des wol war nam, unde began im gevallen. er wart ouch von ine allen, dêswâr, alsô enpfangen, daz ez ine niht belângen bedorft, daz er was komen dar under dise schar, wan sie ine vil gerne sach. aller sachen rîchen gemach schuof man im mit vollen dâ. mit disen zwein gienc er sâ, lânzelet unde Calocreant, dâ er des hûses hêrren vant, als er ine gezeiget was, ûf dem schoensten palas, der ie wart erziuget, ob diu vabel niht entriuget, von der meisten rîcheit, dâ ie von wart geseit, oder ieman künd erdenken, ouch mocht niht gekrenken den wirt kein armuot: dar an was er wol behuot; gezogen was er unde guot.
Er was aber guoter witze. im was vür die hitze von rôsen gar der sal geströut, der gesmac ine wol hart ervröut. sîne kleider wâren wîz,
(dar an lac michel vlîz) von einem dîasper gesniten.
dêswâr, dâ was niht vermiten,
swaz dar an vlîzes solde ligen.
mit golde wâren durchrigen
die naete unde genât mit al.
mit vröudenrîchem schal
zwei schoene juncherren,
von den er sich niht verren
wolte, sâzen im eneben
unde begunden mit zühten geben
einander waehe zabelwort,
diu gar wâren ungehôrt;
der wort vant man milten
von ieglîchem, wan sie spilten
vor sînem bett schâchzabel.
unde hât er sich über tabel
von dem bette geleinet zuo in
ûf daz schâchzabel hin,
daz er daz spil an sach
durch vröude, unde ouch dar zuo sprach;
daz was im ein guot gemach.
Als nû Gâwein ûf den sale gienc, dirre wirt ine enpfienc unde dise zwên harte wol. daz hât er niht getân vol, daz er sie dâ mit sitzen bat unde gap Gâwein stat zuo im ûf daz bette dar. ûf einen kulter rôsenvar sâzen dise zwên zuo dem spil. hie wart kurzwîle vil, dêswâr, von vrâge unde von sage, dar zuo von ritters bejage, daz der wirt unde Gâwein tete. sô hâten dise bî dem bret schimpf unde zabelwort genuoc. diu kurzwîle sie hin truoc, daz ez was worden nacht.
dô wurdent die tisch gedaht, als man solde ezzen: des wart niht vergezzen. dise wâren gnuoc gesezzen.
ûf stuonden dise zwên, ouch wolte Gâwein gên. dirre wirt sie alle nant, wan er sie alle wol kant. bî im er sie sitzen hiez, daz ir keiner verliez. under diu kam michel kraft von vrouwen unde von ritterschaft ûf den palas gesigen, die disem altherren nigen schône wol nâch wîbes sit. unde sâzen alle dâ mit. dirre wîte unde lânge sal wart vol von ine über al unde die tisch bevangen. nâch den selben kâmen gegangen wol zwênzic kameraere, juncherren êrbaere, mit michelen gevuogen, die alle vor ine truogen tweheln unde becke: daz marcte dirre recke, nâch den kam ein michel schal, die kerzen unde kerzestal truogen vil âne zal.
Daz machte den sal alsô lieht, daz man mohte vervâhen nieht, ob ez tac oder nacht waere. wol drîzic videlaere nâch disen hin drungen unde andere, die sungen vil manege süeze wîse. vröude nâch hohem prîse
was ine allen gemein, disen zwein unde Gâwein wart diu sidele gegeben dem wirte, dêswâr, eneben,
Gâwein oben, dise under,
disen mit einander unde im besunder:
der wirt saz under den drin.
den sal umb unde umb umb in
die andern besâzen.
mit einander dâ âzen
ein rîter unde ein vrouwe ie.
ze jungest in den sal gienc,
dâ sie warn gesezzen
unde iezuo wolten ezzen,
ein wol schoener jungelinc,
dêswâr, dem allez sîn dinc
nâch prîse schein wol genuoc.
ein swert er vor im truoc,
daz was schoen unde breit:
vür disen wirt er daz leit,
daz er daz niht vermeit.
Gâwein ditze maere, unde waz diu geschiht waere, began mit al bedenken, nâch disem kâmen schenken gegangen dar in den sal unde schancten den ê über al, die dâ wâren gesezzen, ê man ine brâhte ezzen. vor ine allen wart Gâwein geschanct unde disen zwein. der wirt under disen saz ungetrunken unde ungâz.
Gâwein ouch niht entranc. der durst dise zwên twanc unde tete ine sô harte wê (swie wol er ez ine verboten ê het, daz sie niht trunken), unde dâ von sô sunken
in tiefen slâfe sie beide: dâ von geschach vil leide Gâwein, dô er daz ersach. der wirt zuo Gâwein sprach vil dicke, daz er vaste trünke, als man dem gaste ze Wirtschaft gerne tuot. dô stuont anders sîn muot: es wart von im wol behuot.
Hie mit kâmen gegangen in einem ringe lângen, dêswâr, der truhsaezen vür sô vil: bî der tür der jungest noch was, dô was dirre palas besetzet gar unde betragen, hie wil ich niht mê sagen: ez waere ungevüege. wan ê man vür trüege die jungeste rihte, ze ir aller gesihte kam dar in den sal gegân zwô juncvrouwen wol getân, die truogen zwei kerzestal. durchslagen gar über al wâren sie ouch beide, nâch ieglîcher meide zwên juncherren giengen, die under ine beviengen, dêswâr, ein vil kluoc sper. nâch den giengen aber her zwô ander juncvrouwen: die wâren wol erbouwen an lîbe unde an gewande sunder alle schande mit rîcher geziere. von golde ein tobliere unde von edelem gesteine truogen sie gemeine
vor ine in einem sigelât.
nâch disen vil lîse trat
diu schoenste vrouwe,
diu nâch der werlde schouwe
got ie geschuof ze wîbe:
an kleidern unde an lîbe
was sie gar volkomen.
diu hât vür sich genomen
in einem tiuren plîalt
ein kleinôt, daz was gestalt
als ein rôst von golde rôt:
daruf ein ander kleinôt
was gestalt unde gemacht,
dêswâr, daz niht swacht:
gestein was ez unde goldes rîch.
einer kefsen was ez glîch,
diu ûf einem alter stêt.
diu vrouwe ûf dem houbet het
ein guldîne krône.
nâch ir gienc vil schône
ein vil wünneclîchiu magt,
diu heimlichen weinte unde klagt.
die andern vil stille swigen.
gein disem wirte sie sigen:
mit zühten sie im alle nigen.
Hie mit stuonden sie umb in. Gâwein betrouc niht sîn sin: vil wol er sie kante, sîn herz ine des mante, daz ez diu vrouwe waere, diu im vor hin diu maere von dem grâle hât geseit, unde ermant, daz er waere bereit der vrâge, swâ daz geschaehe, daz er sie ersaehe unde dise vünf mit ir. dar zuo hât er grôz begir, daz ouch war volbrâht. dô er des alsô gedâht,
dar giengen dise vier
mit dem spere unde dem toblier,
die knappen mit den meiden,
vil gar ungescheiden
unde stalten ûf den tisch daz sper,
(des was der alt gewer)
den toblier dar under.
dô geschach ein michel wunder
vor Gâweins ougen:
daz sper von gotes tougen
warf grôzer tropfen bluotes drî
in den tobliere, der im bî
stuont: die nam der alt dar ab.
diu vrouwe mit der rîchen hab,
der wichent dise unde gienc sie zuo
(von der ich hân gesagt nuo)
unde jene magt dâ mit.
von der kefsen nam sie daz lit
unde stalte ez ûf die tavel dar.
des nam Gâwein alles war;
eine brosem er dar inne sach,
der dirre alt abe brach
daz dritteil unde az daz.
Gâwein niht lenger versaz
die vrâge unde sprach ze hant:
„tuont mir daz durch got bekant,
hêrre, unde durch sîn magenkraft,
waz disiu grôz herschaft
unde daz wunder bediute?“
nâch der vrâge dise liute,
rîter unde vrouwen, alle
mit michelem schalle
Sprungen von tischen über al,
die dâ sâzen in dem sal
unde huop sich grôzer vröuden schal.
Der wirt gebôt unde bat, daz ieglîcher an sîn stat wider saeze, alsam ê, unde daz sie keinen schal mê
uobten, bis er geseit. daz geschehen was vil bald bereit, dirre schalle daz machet, daz die zwêne wâren erwachet, Kalocreant unde lânzelet, den daz trinken daz tete, daz sie sliefent sunder danc. als sie nû ersâhen ditz gedranc umb den tisch von den vrouwen unde ouch begundent schouwen daz wunder, daz sie heten vor in, vor slâfe sunken sie aber hin: wol vünf stunt daz geschach, daz ine der slâf die wahte brach, dâ zwischen der alt sprach:
„Ditz gotes wunder, Gâwein, mac niht werden gemein, ez muoz wesen tougen. doch sol ich dir niht lougen, sit du sîn gevrâget hast, süezer neve unde lieber gast: ez ist der grâl, den du sihest. umb die arbeit du geschihest aller der werlt ze prîsen, daz dich ie getorst gewîsen dîn manlîch muot dar an, daz getorstestû bestân dise vreisenrîche arbeit. von dem grâle wirt dir niht mê geseit, wan als du hast gesehen, unde sô vil, daz geschehen von der vrâge grôziu vröude muoz, den ires kumbers wirt buoz, den sie lânge zît haben erliten unde vil kûme hânt erbiten, daz sie dâ von sînt erlôst, sie hâten alle guoten trôst unde gedînge ze Parcevâl,
daz er solde von dem grâl
ervarn die heimlîche sage.
dô schiet er dan als ein zage,
daz er sîn niht vrâget
unde sich sîther niht enwâget,
dâ er dar an missevuor,
daz er sîn dâ niht ervuor,
daz er ez sicher hete ervarn:
sô hete er manic muoterbarn
dâ mit erlôset von grôzer nôt,
die beidiu lebent unde ouch sînt tôt.
wan disiu jâmers nôt geschach
von sînem vettern, den erstach
sîn bruoder durch sîn eigen lânt.
durch dise untriwe het gewant
got sînen herten zorn,
daz ez mit al was verlorn,
über ine unde daz künne al.
daz was wol ein jaemerlîcher val:
swaz sîn lebte, daz wart vertriben;
die aber tôt blîben,
die vuorent doch in lebens schîn
(daz muoz ir aller wîze sîn)
unde liten grôze nôt dâ mit:
doch hâten sie trôst unde bit
von gote unde gnâden sô vil,
daz sie vunden kumbers zil,
als ich dir nû sagen wil.
Ob des geslehtes ieman waere, der ine dise swaere dâ mit enden wolte, daz er ervarn solde dise grôze âventiure: daz waere liebes stiure, die sie leides ergetzet unde würden gesetzet in gar gewone vröude wider: beide, die tôt ligen nider,
unde ouch die, die noch lebent,
die got unde dir gnâde gebent,
wan sie von dir sînt erlôst.
ditze sper unde dirre trôst
daz neret mich, unde anders niht,
wan ich an der geschiht
vil gar unschuldic was;
dar umb ich vor gote genas.
ich bin tôt, swie wol ich niht tôt schîn,
unde daz gesinde mîn,
daz ist ouch tôt mit mir.
swie daz sî, sô haben wir
doch kein wîze über al,
unde haben aller dinge wal,
diu nâch vröuden ziehent
unde jâmers nôt vliehent.
wan dise vrouwen sînt niht tôt,
sie hânt ouch kein ander nôt,
wan daz sie sînt, dâ ich bin.
von got ist bevolhen in
durch mich daz gotes tougen,
daz sie vor dînen ougen
hie ûf diser taveln habent,
dâ mit mich got unde sie sich labent
niwan ze einem mâle in dem jâr.
unde wizze daz vür wâr,
swaz du âventiure hâst gesehen,
daz sie von dem grâle sint geschehen.
der kumber ist volendet
unde mit al verswendet:
dîn arbeit ist wol gewendet!“
dâ mit gap er im daz swert unde Seite im, er waere gewert vil gar vriuntlîch dâ mit, unde swie vil er dâ mit gestrit, dâ von gebrest ez niemer unde gebôt, daz er es iemer
âne würde sîne tage, unde alsô endete er sîn sage, wan daz er sô vil mêre seit, daz er lieze die arebeit, der er im hete gedâht; ez würd ouch snelle volbrâht mit Angaras von Karamphî: er vünde ine an dem wege dâ bî morgens, sô er rite hin. dar zuo bewîsete er ouch in, daz ez morgen waere ein jâr, daz er waere komen dar unde im disen eit swüere, unde im ganz ervüere von dem grâle diu wilde maere, oder wider komen waere in sînen kerkenaere.
Von disen vrouwen er ouch seit, daz durch ire reine wîplîcheit hete ine daz verlîhen got, unde waere gar von sînem gebôt unde niht von einigerhand missetât, daz dirre tougen gotes rât waere an nieman anders denn an in. daz waere ouch nû allez hin. sie waeren trûric worden: daz waere von gotes orden, unde Seite im, ê daz er wesse wâr, daz iemer mêre sô offenbâr der grâl würde gesehen, sît daz waere geschehen, daz er ez hete ervarn, unde nieman getörste erbarn von dem grâl von gotes vorhte, durch die er gar verworhte daz gotlîche tougen: wan swaz man mit den ougen
dar an ersehen kunde,
daz waer von gotes günde;
aber sîn bezeichenung
die nie getorst keine zung
vor gote vürbaz gesagen.
disiu sage hete im die nacht entragen,
daz ez began dar under tagen.
nâch diser rede sâ ze hant dirre altherre sô verswant vor sînen ougen unde der grâle unde mit im zuo dem selben mâle ditz gesinde über al, daz vor im was ûf dem sal, wan diu vrouwe unde ir meide, daz tete Gâwein leide durch disen altherren dô. er wart sîn aber sîther vrô, dô im diu vrouwe geseit, daz er alle sîn arebeit sô gar hete volbrâht, als er ir hât gedâht, an dem rîchen grâle vür wâr. dise tugentrîche schar (als ich iu geseit hân: die gotinne wol getân unde die vünf juncvrouwen) unde er dâ giengen schouwen daz hûs unde den palas, daz allez sô kostlîch was, in einem sale rîchen unde gar wünneclîchen, unde ander vrouwen mit ir. dô wart volendet sîn gir, sô seit diu Âventiure mir.
Sie enpfienc in harte wol, alsô man vriunden tuon sol, als sie ouch hâten getân. si enwolt ine des niht erlân: er muost den tac belîben bî ir unde vertrîben
mit vrâge unde mit sage.
sie Seite im an dem tage,
daz daz lânt ir waere
unde diu burc êrbaere,
unde daz niergent anderswâ
in keinem lânde, niwen dâ,
der grâl gesehen würde,
unde sie müeste die bürde
von gote bis dar tragen.
dar zuo began sie im sagen,
daz waere gar zerstôrt:
got hete sie erhôrt,
daz er dar komen waere,
daz er des jâmers swaere
alsô hete verswant,
unde dâ mit liute unde lânt
het erloeset alsô vil,
der nieman ende noch zil
übel iemer kunde geben.
beide, den verzigen waer daz leben,
unde die lebendic noch waeren
von allen iren swaeren,
ervröuten sich von den maeren.
Den tac beleip her Gâwein aldâ bî ir mit disen zwein, den disiu maeren tâten wol. ir herze was aber jâmers vol daz sie der slâf dâ von nam, dô der grâl vür kam, daz sie ez niht rehte sâhen, als sie selbe jâhen, harte wol man ir pflac. als nû morgens kam der tac, sie muosten von dannen scheiden, von vrouwen unde von meiden wart Gâwein manic wunsch gegeben, daz er mit heil solde leben; mit ganzen triwen sie des bâten, daz sie darumb tâten, daz er sie alsô erlôst het.
umb solich rede ez alsô stêt:
ein guot suochet ander guot,
daz ez wol billîchen tuot.
waz touc die red? ez ist bekam.
von dannen strîchen sie durch daz lânt
gein Illes zuo der hab,
dâ sie mit grôzer ungehab
in einer capellen vunden
hern Key: der was gebunden
mit alsolhen banden,
die ze vüezen noch ze handen
nieman kiesen mohte,
unde im doch niht entohte
(swie vrî er der bande waere
unde alles getwanges laere,
daz man gesehen kund),
daz im diu cappel gund
des, daz er gieng vür die tür
vil kûme nâch sîner kür,
wan dar inne wider unde vür.
Underwegen dâ vil nâhe hin bî Angaras von Karamphî ine ûf dem wege engegen reit,
(als im der alt hât geseit)
der ouch ûf âventiure wân
aleine was gestrîchen von dan
von Karamphî in daz lânt.
schier hâten sie sich gekant:
dô lôste er sîn triwe.
ein geselleschaft niwe
huop sich dô under ine zwein,
sit Angaras mit Gâwein
ouch mit sînen gesellen gein Illes kêrt,
dâ mit er Gâwein êrt:
sînen wec liez er durch in.
alsô kâmen dise vier hin,
als sie nû in der cappel vunden
Key gevangen unde gebunden
unde daz bild, daz er brach,
dâ von im der kumber geschach,
als man sach unde er selber jach.
Vil gern er die helde sach. ditz unerwant ungemach klageten sie vil tiure, unde dise âventiure wolt ieglicher, möhte ez sîn, vür ine lîden diesen pîn, mit gelichem kumbers valle: des swuoren sie dô alle, ouch hât er dô selbs ein kleinen trôst, daz er iemer würd erlôst, michel gnâde er ine sagt, als ez nû des andern morgens tagt, Gâwein im sînen halsperc liez, als ez ine diu gotinne hiez, unde tete er den sînen an. von Key alle vier von dan einen wec vil schiere îleten die viere gein dem lânde, den Gâwein wol kande. ir geziug gienc ine alles mit. swaz ieglîcher kumbers lit von arebeit, daz wizzent ir wol, als ez in reisen wesen sol, der was ir geverte vol.
Niht sunders erbten dise drî, dâ von iu iht ze sagene sî, noch Gâwein, vür wâre, in einem halben jâre durchstrîchen sie vil kûme diu lânt, swie wol ine der wec was bekant, der sie wîsete gein Karidol.
daz heten sie vernomen,
die wîle in daz kleinôt was komen.
daz was war, es was dâ.
dâ engegen kêrte Gâwein sâ,
vast îlend mit disen drin.
vil schier kâmen sie dâ hin,
daz sie dem hûse sô nâhen kâmen, daz sie sâhen daz hûs, unde waz dâ geschach, unde daz man sie ouch ersach her rîten über daz gevild, unde kanten die schild
von den wâfen dar an, dâ von grôz vröud gewan der hof über al. schier was der vröuden schal vür Artûs komen in den sal.
Die vröude truoc sie alle enbor. nû was vür daz bürgetor under diu Gâwein geriten. unlâng sie innerhalb biten, der künec unde diu künegîn unde beider gesinde mit in, herab sie gein ine giengen, mit vröuden sie die enpfiengen! ir merkent wol, daz dâ vröude was sie kêrten ûf den palas: dô wart ine endelîch geseit sunderlich alle ir arebeit, unde wie ez waere ergangen, unde Key waere gevangen, unde wie er müeste loesen sich, hie bewiset diu Âventiure mich, daz er sêre würd geklagt, daz beide vrouwe unde magt, dêswâr, unde rîter tâten unde got vil tiure bâten, daz er ine wider sande gesunt unde vrisch ze lânde von dem sorglîchen bande.
Ouch wart ine Angaras genant, daz er ine würd bekant, unde geseit, daz er waere der selbe helt maere, dem Gâwein den eit het gesworn, unde daz daz iht würd verlorn, man tete im daz selbe reht, daz dâ ein ieglich guot kneht ze reht gehabt het bis her, dô er von sîner tugend ger unde ouch des künegs gunde die stat ze der tavelrunde het oder haben sold; unde seit, daz er wold
sie haben unde daz gesinde sîn. grôzer êren wart dô schîn: ze hant ein hof geboten wart, der mit micheler hôchvart, dêswâr, wart vür gekêrt.
Angaras wart dâ geêrt unde enpfangen dâ mit, wan daz was des künegs sit, sô er einen gesellen enpfie, daz er daz niemer verlie: alsô êrte er sie ie.
Über zwelf tage was bereit der hof, als iu ist geseit, mit vil grôzen êren. dar nâch hiez kêren Artûs, wâ er kund, mit werken unde mit gund. dâ was des gesindes ze mâle vil. ez uobte ouch manegerhand spil, daz im michel vröude brâht. an Key wart vil dick gedâht, unde wart geklagt vil tiure. vil grôz âventiure hât Key ûzen ervohten, die niwen rîter enmohten im in deheine wîse angesigen. sie muosten alle niwen geligen sigelôs von sînen handen. dâ mit er von den banden sich lôste: daz muoste wesen, anders mohte er niht genesen, wan er muoste mit ine vehten. mit disen guoten knehten kêrte er ûz der hab von dan unde wolte sie des niht erlân: sie muostent mit im rîten. wan der sit was zuo den zîten:
swaz ein man mit triwen swuor, daz er dar an niht missevuor; aber iezuo touc niht solich vuor.
Nû streich Key Gâwein alles nâch mit disen (wan im was vil gâch: er hete ine gern erriten; des wart entwelt noch gebiten,) dêswâr, ûf der strâze in vil grôzer mâze. des het er vil wol gewant: wan er den hof ganz vant, unde was daz an dem êrsten tag, dô umb ine was michel klag unde der künec ob dem tische saz unde weder getrunken noch gâz dennoch hete umb ein hâr. über die brücke was er dar niden komen vür den sal, daz sîn nieman über al des gesindes innen worden was. mit disen ûf den palas er alsô gewâfent dranc unde sprach: „der wirt habe danc, daz er mîn gebiten hab!“ gein im daz gestüele her ab die rîter dnmgen al mit vil grôzem schal unde wurden sîner zuokunft vrô. grôz vröude huop sich dô, daz er gesiget hât alsô.
Dise rîter wurden enpfangen wol. dêswâr, ez wart ze Karidol nie kein grôzer hôchzît weder vor noch sît.
durch driu dînc daz geschach, diu man dâ alle sach: daz ein was, daz Gâwein unde sîne gesellen gemein diu maere brâhten von dem grâl; daz ander, daz von ritters mâl ze der tavelrund wol was ir geselle, her Angaras; daz dritte was, daz her Key was mit solhen êren vrî von der gevancnisse worden, diu dînc muoste« orden grôzer vröuden Überkraft, ich hân von dirre geselleschaft an der krône niht mê ze sagen, wan daz nâch zwelf tagen der hof sich zerlie: die kunden beliben hie, die geste schiedent hin. nû ist Gâwein komen wider in. des müezte er mit heil wesen! lâzent ouch durch got Key genesen! er hât sich wol erhouwen. nû vröuwen sich die vrouwen, daz got ir bet hât vernomen, daz er ine ist wider komen, wan er wil nû ir kempfe sîn. ich nim sîn niht ûf die triwe mîn, daz diu rede alsô geschehe: ich vürhte, daz man noch sehe unde hoere, daz er spottes pflege, die schult ich ûf ine selben lege, trit er iergent ûz dem wege.
Sie blîben bî einander dâ. die âventiure ich hie lâ. ob ich halt hete ze sagen: daz wolt ich darumb verdagen, daz alle âventiure von Gâweins tiure sagent. swie vil sîn si, waz töhte denne swachez blî sô wol gesmiter krône, die edel gestein vil schône in golde gezieret hât, als ez kunst unde witze rât an dem adel bekennen kan? wirt vermischet etwâ dar an ein bluome oder ein bilde, daz ez tumben liuten wilde ist ze betrahten unde ze sehen (daz villîhte mac geschehen, ob ez ze tief ergraben was), unde wil vür swachez glas ir edele gesteine kiesen: waz mac sie daran Verliesen oder der meister, der sie hât gesmit? dô wirt niht wan jener mit betrogen, der sie kostet, daz golt niht enrostet, swie lânge ez verborgen lît. wann im denn kumet diu zît, daz ez dem meister zuo kumt, ze wert ez ine beiden vrumt: wan sie einander beide
sint süeziu ougenweide, unde erkennent sich ze rehte wol. darumb ich iu sagen sol ein vil kleinez bîspel, unde wil dar an wesen snel, sît ich sîn begunnen hân: ez vant ûf einer misten ein hân, dâ er suochte sîn spîse nâch sîner gewonlichen wîse, einen vil gar edeln stein, als er ûz dem miste schein, er trat dar ûf unde sprach:
„daz dirre vunt niht geschach etwie eime, dem du waerest vrum! wan ich ze hilf niht enkum dir an iht, noch du mir: darumb sô müezen wir uns von einander scheiden, ez vrumt niht uns beiden, daz wir bî einander sîn: mir mac dîn vil liehter schîn mînen hunger niht benemen, des muost du mir missezemen!“ hie mit er ine under trat, sîn möhte dem sîn worden stat, den sîn schîn het gemachet sat.
Hie mit hât ein end diu krône, die mîne hend nâch dem besten gesmit hânt, als sie mîn sîn vor im vant, ûz einem exemplar.
unde wizzent daz vür wâr:
si enmügent niht wol ûf getragen
zwispel herze, valsche zagen,
wan sie ist ine ze enge.
sie tragent aber wol die lenge
die guoten unde die reinen.
mit sô guoten steinen
ist sie über al beleit,
daz sie wol ir wirdikeit
ze reht trüeg unde zimt.
swer sie vür sich ze schouwen nimt,
wil er sie ze reht schouwen gar,
sô mac er wol werden dâ gewar
vil manegez vremdez bilde,
beidiu zam unde wilde,
dem gelîchez er vor nie gesach,
ob er sie vor niht machet swach
von unkunst oder von nît.
mit diser krône gekroenet sît
ir vrouwen, die nâch werde lebent!
wan iwere grüeze der werlde gebent
vröude unde hôhen muot:
daz ist daz oberste guot,
daz der werld mac geschehen.
dirre arbeit wil ich iu jehen,
wan ich ir durch iuch began.
swie wênic ich noch dar an
nâch dienste hân gewunnen,
ir süllent mir niht enbunnen
iwerre gnâden grüeze gunnen.
Der ditz buoches hêrre ist, der sol leben lânge vrist. mit vröuden unde mit gnâden müeze er werden überladen! des hilf im unde mir, du reiner got! wan er behaltet dîn gebot
gern an allen dingen.
des müeze uns niemer misselingen
an êren unde an guot.
des wünschet uns der wol gemuot Heinrich ..., der ungern des verbaere. er wünschet im des besten bî kunden unde bî gesten  mit triwen an aller stat,
wan er daz buoch geschriben hât, als ez der edele selbe schuof. hêrre, vernim mînen ruof unde mînes herzen bet,
unde behüete uns an aller stet, unde gib uns ouch ze erkennen, daz wir eteswennen, sô ez müge sîn, gedenken der altvordern sîn; er weiz wol selber, wie. ouch bin ich armer hie vil tief ûf sîne gnâde, sîn hilfe mich entlade mîner sorgen bürde; wie vroelich ich denn würde, sol mir gnâde widervarn! mîn wîp von ahzic jârn die wil got ze lânge sparn:
Der ich gern enbaere, ob ez gotes wille waere, unde sô, daz sie ze himelrich waere von êwen êwiclîch, oder, ob sie lenger leben wold, daz sie einen Swâben haben sold unde ich vür sie ze himel waere: daz waeren mir vil süeziu maere. AMEN
 
