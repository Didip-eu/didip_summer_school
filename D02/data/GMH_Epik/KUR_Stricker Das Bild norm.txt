 
Swer bilde malen wil unde chan, der vaehet an dem houbet an unde malet alsô hin zetal, untz er gemalet über al . die sich in geistlich leben mit dem libe habent gigeben unde sint aber mit dem mute in der werlde unde bî dem guote, dâ malent sich sumeliche einem bilde vil geliche, daz hiebevor ein künec sach; in einem troume daz geschach . dem was daz houbet guldin, daz ez niht schoner mohte sin; brust unde arm warn silber gar unde warn ouch dâ von wol gevar; der bouch was erin über al; diu bein warn hin zetal von ysen alsô herte, dc ez sich brechens wol werte; die vueze warn von erde . wi er dem bilde werde geliche an sînem lebene, daz bescheide ich iu vil ebene . sô er erste in daz chloster chumt, sô tut er, swaz der sele vrumt: er vergizzet deheiner guote . er hât allez sin gemute got sô eigenlich ergeben, daz rehte sin geistlich leben von der guote ein guldin houbet hât, daz wol unde geistlichen stat . sô er daz houbet gemalet wol unde brust unde arm malen sol, sô beginnet er umbe sich sehen- baz ist im ê niht geschehen: sô sihet er die bî im wesen, die ouch wol trowent genesen unde lebent niht alsô harte als er . sô gedenchet er: < hie ist etewer, der mer gesundet hât denne ich unde machet doch niht sô muolich sin leben, als ich begunnen hân . ich muz ein wenich abe lân; ich hân mich daz an genomen, des ich niht mach vol chomen . daz ist von unchunste geschehen . ich hân ir chunst wol gesehen, die daz leben nû gelernet hant . ich begen ouch wol, daz si begant . begen ich darzu etewaz, sô lone mir got deste baz .> sin arbeit, der er hât giphlegen, der laet er uns under wegen . sô minnert sich sin guot glust, sit er sin arm unde sin brust dem silber machet gelich . alsô vil hât er gebosert sich, alsô silber wider golt ist . sô darnach in churcer vrist, daz er den bouch malen wil, sô gedenchet er: < ich hân sô vil umbe mîn sunde geweinet, ich hân mich wol gereinet . ich wil des iemer vroude hân, daz ich die sunde hân verlân . mich hât got von der werlt erlost . ich hân nû vrouderîchen trost zu der ewigen wnne . swie vil der tievel chunne, ich wil niemer in sinen drouch .> daz wirt ein erin bouch, den er mit dem mute machet . swenne er sich alsô swachet, daz er der sele an angest wirt unde vorht unde riwe verbirt, sô ist sin leben unde sin sin als bose, als chopfer unde zin wider golt unde wider silber sint . er ist valschez gotes kint, swenner waenet, daz si sin genist, daz geistlich orden heilich ist . swie heilich der himel waere, die dâ warn wandelbaere, die wrden alle saelden vri, swi groz diu heilicheit dâ si . nû merchet rehte von den zwein, wie er sînem lebene diu bein zehertem ysen bringet: sô er zelucel ringet umbe sîner sele genesen, sô laet in doch niht muzzich wesen der tievel unde des tievels list, der der gitecheit meister ist . er beginnet denchen an daz guot unde wendet allen sinen mut, untz man nach sînem wille tu, unde reitet spat unde vruo, wi man dâ unde dâ gewinne . sô er alle sin sinne sô sere an daz guot lazzen hât, unde der gitlich rat des chlosters meister wirt erchant, sô bevilhet er in sin hant ein ampt durch den starchen gwin unde ouch durch den grozzen sin, daz er daz chloster rîchen sol . sô wirt sin herze vroude vol . er gedenchet: < ich bin nû gewert, des mîn herze ie hât gegert: daz ich gotes sol walten unde got mac behalten . sô beginnet er bergen unde stelen unde sinen gwin verhelen, swenne im gê daz ampt abe, daz er dennoch eigen guot habe . sô er ie mer guotes gewinnet, sô erz ie vaster minnet, durch die liebe des guotes wirt er sô hohes mutes, daz er den lîp wol spiset, unz in diu vrazheit verwiset unde bringet in zu dem hure an die unrehte vure . dâ hertet aer an unde gestet, daz im der mut niht abe get, als er unz dar getân hât . in sterchet der vil liebe rat, daz er nû lebet, swie er wil . sines starchen mutes wirt sô vil, daz er vaste stet unde ebene unde malet sînem lebene zwei starchiu ysen hertiu bein . als vil man einen herten stein geweichen oder gebiegen chan, als vil mach der chloster man zetriwen sich gebiegen . sin untriwe unde sin triegen sint vester denne ein ysen . die tumben unde die wisen, die triuget er mit der arbeit- unde schonet sich mit der glihsenheit . daz leben dunchet in suezze, unz daz er die vuezze mit der erde malen beginnet, daz er solhe unchraft gewinnet vor alter oder vor siecheit: ûf swie vil bette man in leit, daz er dannoch unsanfte lit; swie wol man sin mit spise pflit, daz im daz niht zefrouden vrumt; swenner alsô ûf die vuezze chumt, daz er dem tievel niht mere mach gedienen, als er ê pflach, unde er daz amt lazzen muz . sô weichet in des todes gruz unde sines bihtigaeres rat vil chume . daz er riwe hât unde sîner diepheit vergiht . wie gelich im danne geschiht, sam ouch dem bilde geschach: daz stiez ein stein, daz ez zebrac . alsô stoezzet in der tôt nider . dane gehoret dehein rede wider . swelich munich eines amtes gert unde vrout sich, ob man in gewert, der tut ez niht wan durch diepheit . einem guoten munich ist vil leit, ob man in twinget darzu . er vurhtet, swie rehte er tu, er muge dâ mit niht genesen . der munich wil niht ein diep wesen . der sin dâ gert, der ist ein diep; im ist daz amt alsô liep, daz er daz chloster verchur, danne er daz amt verlur . swelich meister wol bechennen chan sinen ungetriwen amt man, nimt er im danne daz amt niht, sô sint si beide got enwiht . mohte erz anders niht under stan, er solde ê von dem chloster gan, ê er den amt man verhaele, der einem chloster sin guot verstaele . swa ein diep den andern hilt, dâ enweiz ich niht, welher mê stilt .
