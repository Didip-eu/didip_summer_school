 
Des muot sô wirdekliche stât daz er unfuoge niht enlât gesigen in sîns herzen grunt, daz mac niht sîn, im werde kunt ze jungest hôher saelden teil . gotes lôn, der welte heil bî muoz man vil tiur erringen . ûz dornen rûch entspringen siht man selten guote vruht . sô wirt ouch grôziu ungenuht an süezem stammen niht gesehen . bî guotem guot, sô hoer ich jehen, bî süezem süez, bî argem arc, bî miltem milt, bî kargem karc, bî vrechem vrech, bî zagen zagen wirt man, hoer ich die wîsen sagen . des sont die jungen nemen war . herz unde sinne sont ie dar mit den gedenken vehten, swâ man ze êren vlehten sich siht mit wirdeclîcher tât . ein reine lehen selten hât genomen ein swachez ende . in dirre welt ellende wart nie sô reines noch sô guot als êre, der ir rehte tuot . sî bringet gotes hulde . êr ist ein übergulde, vür allez lop gewaehet, sît sî sich gote naehet, unde bringet ouch der welte gruoz, diu man beide haben muoz, swer mit der welte umbe gât . dâ von mîn tumbez herze hât sich an ein maer verphlihtet . wirt daz mit rede voldihtet, ir hoerent wunderlîchiu dinc . der welt ende unde ir ursprinc ist liep unde leit, nacht unde tac . des ein vil hôher vürste pflac, der ie nâch prîs der welte vaht, unde hât dâ bî tac unde nacht in herzen gotes vorhte . swaz werk er ie geworhte, diu wâren an untaete laz, wan er der êren nie vergaz: der kunde er wol geschônen . des wolt ouch got im lônen in himel dort, ûf erden hie, wan got den sînen nie verlie in keiner nôt gestecken . der âne zwivels vlecken ie sîner helfe ruohte unde gnâde an in suohte, dem was sîn trôst unde helf bereit . ich sag iuch als mir wart geseit sunder lougen âne trüge . daz ich mit worten umbe vlüge, dâ zuo sô ist mîn sin ze kranc, unde würd diu rede ouch liht ze lânc . des lâz ich ir vil under wegen unde wil einvalteclîchen stegen ûf der âventiure wân der ich mich underwunden hân . 
Hie vor ein werder vürste was der zuht unde êr ie an sich las mit milt unde ritterlîcher tât, dâ von sîn lop geblüemet stât vrüht iemer unverdorben . ist im der lîp erstorben, wel nôt? sîn lop doch hôhe swept . wê dem verzagten der sô lept swenn im der lîp alhie verstirbt, daz sîn lop mit dem lib verdirbt . des tete er niht, sîn leben was gehertet sam ein adamas an starker ritterlîcher tât . unfuoge im nie bekrenket hât sines vesten herzen brust, ein helt an ritterlîcher just, ein schûr bî vîentlîcher tât, ein vester vriunt bî vriundes rât . daz liez er dicke werden schîn . bî guotem guot, sô kund er sîn, bî sûrem sûr, bî starkem starc . sîn staete triwe sich nie verbarc, wan er ir vesteclîchen wielt . der helt sô ritterlich sich hielt daz man noch iemer von im seit . sîn wirde billich sol gespreit vür alle hêrren werden, daz sî bî sîn geberden nemen bezzerunge war . den guoten kunde er halten gar nâch êren, als diu mâze hiez . den knehten knehtes reht er liez ouch in der mâze als ez gezam . kein schalc ze sînem râte kam der riete wider êren pfliht, als man nû hêrren râten siht . 
Des muose im êre wahsen .Westevâl unde sahsen
 dienden beidiu sîner hant . sîn nam sô wîte was erkant daz man im hôher êren jach . des ouge in doch nie an gesach, den hôrte man in prîsen . des zühterîchen wîsen lop hât alliu lânt durchflogen . man nant den selben herzogen 
Reinfrit von Brûneswîc . sîn vuoz ab rehter êren stîc nie verruhte umb ein hâr . sîn lîp ûf vier unde zwênzic jâr an alter hât die zît vertriben . durch muotgelust was er beliben wirdeclîch sunder êwîp . er pînte leben unde lîp durch êre in werder ritterschaft . sîn lîp der hât wol ritters kraft, mit der sîn herze spilte . ze swerte sper unde schilte stuont sîn sin unde der gedanc; wan er nâch ritterschaft ie ranc unde hât doch sunder lougen dâ mite got vor ougen, den er ûz herzen nie verlie . ein man der mac dort unde hie erwerben ritterlîchen solt . ritters orden dem ist holt got, ob er ritterlîchen stât als in got selbe gordent hât . 
Des ist iez aber leider niht, sît daz man witwen weisen siht in allen lânden machen von ritterschefte sachen . des tete er niht, sîn ritterschaft was schirm unde schilt mit ganzer kraft vor aller slahte vreisen . gên witwen unde weisen hielt er sunder twâle den orden von dem grâle, der Titurel unde anfortas ze Munsalvalde geben was, hielt er mit kiuscher staetekeit, als uns vür wâr diz maere seit . 
Sus vuor sîn prîs durch alliu lânt . er wart sô wîtenen erkant daz man im hôher wirde jach, wan er vür sîn genôze brach an êre unde an werden siten . nû kunt eins tages în geriten ein knapp, dô man ze tische gienc, den er vil wirdeclîche enphie unde hiez im schaffen guot gemach, wan des ze zîten vil geschach, swer ûz ald în dô kam geriten: er spurte nâch künec Artûs siten daz man alle die enpfie swer ûz ald în ze hove gienc, unde pflac der keiserlîchen wol dâ nâch sô man denn leben sol . 
Alsus ouch hie des knappen wart gepflegen wol nâch sîner art daz es in dûhte mê dan gnuoc . als man die tische al hin getruoc nâch maneger grôzer wirtschaft der dâ was mê denn überkraft, dô stuont er ûf unde rette alsô < vürste hêr, bis iemer vrô umb daz keiserlîche leben daz got ze saelden hât gegeben dir ze dirre welte vrist . dîn lop sô verre erschollen ist durch manic wîtez rîchez lânt . dîn nam dîn wirde sint erkant sô wît unde alsô verre daz ûf der welt kein hêrre lept an wirde dîn genôz . dîn êr dîn lop sô bodenlôs kan nieman gar durgründen . sus hoer ich wîten künden dîn lop in allen lânden sich hât dîn lîp vor schanden behüetet har mit vrîger ger . dâ von sô bin ich verre her ze dînem hove gestrîchen, unde künt dir sicherlîchen sunder rede zâfel ein ritterlîch runttâfel: dar kument rotten starke . sî hât von tenemarke des küneges tohter ûf geleit, von der schoen man wunder seit wît in aller lânde kreiz . sich hebet dâ manic puneiz von starker tjostiure . in der âventiure ligent zwei hundert rîter die sunder vorhte zitter mit stechen einen tac wol werent alle die es an sî gerent . unde swer der best ist mit dem sper, dem git diu minneclîchiu hêr, diu süeziu wol getâne, diu junge schoene Yrkâne, von Tenemark des küneges kint, der ouch die âventiure sint, ein junge turteltûben . bezeichenlîche klûben sol man ir kiuschekeit dar an, sît daz ir herze nie gewan âmîs noch wart âmîe . diu süeze wandels vrîe kiusche mit einvaltekeit bezeichent mit der tûben treit: des hoert man sî noch gesten . man siht ir schoene glesten sô verre sunder lougen . ir spilet ûz den ougen diu minne mit ir stricke . ei got waz strenger blicke sî girdeclîche schiuzet! der saelden tou begiuzet ir herze ir leben unde ir muot . dar kunt sô manic rîter guot gevarn ûz verren rîchen, daz sî die minneclîchen beschouwen durch ein wunder . der strenge minne zunder ist in ir munt versunken, daz man der minne vunken dar ûz möht sehen gneisten . die vart solt du dar leisten: des wirt dîn lop geblüemet . dîn wirde ist gerüemet sô verre unde alsô wîte . swar ich der lânde rîte diu breiten pfat, den smalen stîc, sô vrâget man « von brûneswîc der werde vürste kunt der dar? » alsus in allen lânden gar sô wirt dîn nam genennet dâ man dich niht erkennet . 
Des soltu niht belîben . von megden noch von wîben wart schoener massenîe nie denn nû ze disem hove hie sich sament ûz gesundert . diu künegîn vünf hundert mit ir hât rîch bekleidet . swem daz ze sehende leidet, der ist niht werdes gruozes wert . unde swer der best ist mit dem swert, dem ist ouch hôhez lop bereit . diu junge küneginne treit ein küssen an ir mündelîn: daz sol er nên, wan ez ist sîn, swer ez mit lop erringet . diu minneclîche ez bringet mit einem umbevange . sî drucket wang an wange unde munt an munt, daz ist sîn lôn . ein vingerlîn sô gît diu schôn im ouch an sînen vinger . sîn nôt ist deste ringer iemer mê die wil er lept, swes lop sô hôhe in wirde swept daz er verdienet iren gruoz . nû gênt mir urlop, hêrre, ich muoz noch strîchen verre in vrömdiu lânt, die âventiure tuon bekant .> 
Sus hât der knappe geseit . der werde vürste unverzeit sprach < lâ dich niht betrâgen . ich muoz dich vürbaz vrâgen wer in der mark mit namen lige, ob ich sô hôher saelden pflige daz sich mîn muot ellendet dar, daz ich doch wizze wie ich var unde war ich solle rihten mich .> der knappe sprach < daz wîs ich dich, rîcher vürste hôch erborn . die runttâfel hât gesworn von Tenemark des lândes wirt, ein künec den schande gar verbirt, unde ist genant Vontânâgrîs . von Schotten den künec lôrîs siht man ouch bî im rîten, unde bî ir beider sîten rît Lerân von Berbester, ein herzog von wintsesterParlus der vürste ziere.
 sus man die hêrren viere mit zwein hundert rîter vint, wan sî zesamen komen sint ze Liniôn der houbetstat in Tenemarke, dar man hât den selben turnei hin genomen . vil werder helt, dar solt du komen nû schier ze mitter meigen zît diu mit kunft uns nâhe lît . dâ sol man vinden ritterschaft . ich waene wol daz groezer kraft von hêrren würd gesament nie sô nû ze disen zîten hie .> 
Der vürste sprach < ich hân den sin daz ich mich rüsten wil dâ hin, ob mir got gan der selben zît ze lebende als der turnei lît: sô lâzen ich mich dâ vinden . ich wil ie niht erwinden, ich schouwe dâ der vürsten schar .> sus hiez er balde bringen dar dem knappen rîcher gabe solt unde sprach < ich muoz dir iemer holt wesen durch die vrumekeit, daz du den hof mir hâst geseit, dar ich mich waerlîch rihten wil . ich bin dâ ûf dem selben zil, mich irre, des ich niht enweiz, solich sach von der geheiz ich niht enmüge vor noeten starc .> er gap dem knappen zehen marc unde rîchiu kleit unde liez in varn unde bat got sîner verte warn . 
Des seit der knappe im dankes gruoz . gên sîner gâbe er ûf den vuoz im schôn unde zühteclîchen neic . ich weiz daz er sîn niht versweic swâ er vor hôhen vürsten stuont . tete man eht dô als sî nû tuont die guot vür êr went triuten! ich hoer sî vor den liuten ûf manegen werfen lobes braht, der doch in schanden lît verdaht: diz tuot er umb ein alte wât . dâ bî er ungerüemet lât unde treit dem werden hazzes nît, ob er im gâbe niht engît . waz daz? er ist dest arger niht, ob der vrome strâfe pfliht verdolt von solichen sachen . kein gernder mac geswachen des vromen lop, sîn art sîn leben . er mac ouch êre niht engeben dar dâ sî ungehûset hât . der gernden orden alsô stât, der vromen lop ûf künden, unde die in schanden bünden sint, die sönt sî strâfen . des muoz ich schrîgen wâfen über manegen affen, der durch eins giegen klaffen waent sîn laster sî verdruht unde er doch hât ze schanden vluht . 
Des was niht hie: der gernde kneht tete sînem lop mit lobe reht; wan swer sîn lop ze lobe leit, dâ stât nâch lobe der êren kleit unde zieret wirde reine, alsam die edeln steine tuot rôtez golt von Arâbî . unde swâ man den der lobes vrî ist, mit lobe bekleidet hât, reht als der siwe ein satel stât, sô gât er under lobes soun . sîn lop zergat alsam der troun der blinden troumet umb ir sehen . an lop sol man die wârheit spehen: unlop bî lobe niht gezam . alsus der knappe urlop nam unde kunte vürbaz in diu lânt die âventiure, als ir wol hânt dâ vor vernomen umb sîn vart, dar umb er ûz gesendet wart . 
Nû lâzen got des knappen pflegen . wie er gefüere under wegen, daz lâzen sîn unde hoerent wie von Brûneswîc der vürste an vie sich rihten ûf die selben vart . dô im sô ûz der mâze wart diu junge Yrkân gerüemet, wie daz ir lop geblüemet ob allen vrouwen hôhe vlüge unde wie sî mit der schoene züge an sich sô übermaezic lop, dâ von ir nam an wirde op allem prîse swepte, unde hôrt daz nieman lepte an schoene an zühten ir genôz, dâ von im in sîn herze vlôz ein smerze mit gedenken . ein süezez jâmer senken begunde er in sîns herzen grunt nâch ir, daz er etlîcher stunt sich selben gar verdâhte . zehant im aber brâhte der sîn ander unmuoze, wie er sich nâch ir gruoze solt erbeiten ûf die vart der er durch niht wendic wart . 
Daz leit er an, nû hoerent wie . er hiez besenden alle die an den im triwe was bekant unde swel er in dem sinne vant daz sî des kunden ruochen, ob er den hof wolt suochen, daz sî vüeren mit im dar . die nam er al ze sîner schar unde hiez sî vazzen in ein kleit, wol ahzic rîter, sô man seit, junc unde starc, des lîbes vrech . unde grôziu ros swarz als ein bech hiez er gewinnen durch diu lânt . swaz man von rîcher koste vant, orse kleider liehtiu wât, dâ mit diu welt iez umbe gât, des wolt er hân mê dan genuoc . sîn herz sô vrîgen willen truoc daz er durch kost niht wolte lâzen swaz man ze êren solde hân . 
Daz tuont doch iez die hêrren niht . in hôher vürsten hof man siht klein guot dik wider êren sparn . des muoz ir hêrschaft werden arn: wan swaz man gên den êren spart, daz wirt doch ûf unêren vart ze jungest lasterlîch verzert . alsus der hêrren guot ververt . des tete er niht, er kunde lâzen ze rehter zît unde kund ouch hân in der mâze daz er nie scham umbe hân noch lâzen enphie . alsus er sich ûf ruste . under sîner bruste lag ie verborgenlîch diu magt, von der der knappe hât gesagt, diu süeziu wol getâne, diu minneclîch Yrkâne, der schoen vür alle vrouwen brach . daz strenge süeze ungemach tete in ersiufzen dicke . im hât der minne stricke sîn wildez herz gezemmet, mit süezer nôt beklemmet mê denne er vor waer gewon . zuo dem hove was im dâ von sô gâch daz er niht wolte tweln . ûf siben soumer sunder zeln hiez er golt unde silber tragen . er luot vil manegen starken wagen mit kleinet harnasch liehter wât, daz vürsten wol ze êren stât . 
Sus hât er sich gerüstet wol . einvalteclîchen, swaz man sol hân, daz vuort er mit im dar . nû kan diu zît ouch nâhe gar dar ûf der turnei was geleit . dâ von der helt von hûse reit mit rîcher koste keiserlîch . sîn schar mit grôzen rotten sich zerspreit ûf acker unde ûf velt . sîn lop nâch hôher wirde gelt was mê denn lânge wernde . ob iemen dâ waer gernde umb êre guot? jâ, der was vil . von rotten harphen seiten spil tambûr bûsûn schalmîgen hôrt man in lüften schrîgen sam ungewiters dunres krach . der dôz durch tal unde berge brach daz ez dâ von mocht zittern . er vuor mit ahzic rittern gerüstet wol nâch ritters lop . von tanphe swebet ein nebel op in, swele strâze sî joch riten, gar nâch keiserlîchen siten rûschent sam daz Wuotes her . ir rîten mahte sunder wer daz der melm unde ouch daz loup ob in hôh in den lüften stoup, als ob ez allez brünne . sîn oberestiu wünne was niwan der gedenken diu im ze herzen senken sich kunde unsihteclîche . diu süeze minneclîche im nie kam ûz den sinnen . sîn herze muose minnen die doch sîn ouge nie gesach . ich waen ez selten ie beschach daz sich ein herz lâ binden, ê daz daz ouge vinden künne sîn listic girde . sît nâch des ougen wirde ein herz ûf minn sich rihtet, daz ouge muoz gephlihtet ze boten an daz herze sîn . unde swie sî went, der ougen schîn, dâ volget sin unde herze nâch . wie kam ez dô daz hie sô gâch dem herzen was mit sinnen dar ê ir daz ouge naeme war? 
Des wil ich iuch ûz rihten unde ûf ein ende slihten, ob mir got gan der sinne . ich sprich daz rehtiu minne sî sô gar gehiure vür alle krêâtiure daz sî niht wan des besten gert . nû hât den hôhen vürsten wert diu staetiu minne enzündet . dem herzen wart gekündet ein sendez lieplîch ungemach . dar inne man ez ligen sach verworren unde verwalken . an einer leige valken spür ich ein lobelîche art, daz im sô wê von hunger wart nie, daz er iht naeme âz daz im missezaeme: er lite ê hungers smerzen . er wil niht wan der herzen im ze spise niezen . daz merken kan in giezen daz er des besten niwan wil . alsus wil ouch der minne spil gewalteclîch in herzen ligen . swenn im daz herz lât an gesigen, sô ist ouge unde ôre tôt . daz herze alleine lidet nôt unde kan ouch trôst enphâhen . ein oug sich mac vergâhen sô daz ein herze umbehuot dick wider sînem willen tuot an unbesinter minne . minn ist ein meisterinne diu sich ie hât geflizzen des, daz sî niht nâch dem winkelmez sunder ougen rihten wil . irs gewaltes ist sô vil unde irre wunderlîcher kraft, swar sî sich senket enkerhaft . dâ muoz ir maht ouch ob geligen . oug unde herze an gesigen kan sî mit gewaltes maht . diu minne im an sîn herze vaht unde woldez best zem êrsten . sî wîst in an die hêrsten lobelîchesten minne die in keins herzen sinne ie ungesehen wâren komen . man hât ze Tenemark vernomen wol von des werden vürsten kunft, der iez mit ritterlîcher zunft unde mit hôhes brahtes dôn was bî der stat ze Liniôn; dar ouch der turnei was geleit .Vontânâgrîse wart geseit,
 dem künege ûz Tenemarke, wie daz mit maneger barke waer kon der schanden traege, ich mein von norwaege der junge künec Palarei . sîn sorge diu was gar enzwei, dô er sach der rîter schar zuo sîgen allenthalben dar vast ze allen sîten . von Brûneswîc vür rîten hiez unde balde gâhen, im herberge enphâhen wirdeclîchen in der stat . daz was versûmet, wan sî hâtLôrîs der Schotten vogt belegen
 unde Parkis ein vil werder degen, der herzog ûz Berbester .Jôrân von wintsester
 mit herberg in der stat ouch lac, wan er der âventiure pflac . 
Sus was er gar versûmet . im mohte niht gerûmet herberge werden sîner schar . sî vuoren zuo dem künege dar, ich mein Vontânâgrîsen . nâch herberge wîsen bâten sî sîn werdekeit . er sprach < der turnei ist geleit hin vür die stat ûf einen plân, wan wir niht dinne wîte hân . dâ herbergent ûf daz velt . ich schaffe iuch hütten unde gezelt, dâ ir nâch lobelîcher maht belîbent wol vil manic nacht .> 
Des seiten im die boten danc . von Brûneswîc, des herze ie ranc nâch hôhen êren, zogte în . sîn schar geordent muose sîn vil gar nâch des wunsches segen . man sach von êrste drîzic wegen durch die stat ze Liniôn . dar nâch man siben soumer schôn zôch, die truogen goldes last sô daz in koste niht gebrast . dar nâch man zühteclîchen zôch wol hundert ros, diu wâren hôch, alsô grôz unde alsô starc, daz alle die von tenemarc sô grôziu nie gesâhen, des sî gemeine jâhen . 
Sus vuoren sî hin durch die stat . unde als daz volc bevunden hât des vürsten kunft unde ouch sîn siten, dô wart niht lânger dô gebiten: durch schouwen sî ûz liefen . die krîer lûte riefen < von Brûneswîc der Sahsen vogt der kunt sô keiserlîch gezogt daz sîn lop hôch in wirde swept . danc hab ein vürste der sô lept gên got unde gên der welte . er tuot mit sînem gelte vil unde vil mê danne vil . ei waz er sper verswenden wil durch êre unde werder wîbe segen .> alsus sî liefen after wegen unde schriwen lop mit schalle . die liut gemeinlîch alle durch schouwen wârn geloufen dar . zwei hundert was der êrsten schar, schiltknehte, die mit guoten siten ie zwêne bî ein ander riten: die vuorten sper unde kreiger dâ . den kam zehant geriten nâch ein jungiu schar gesundert, der was wol ûf hundert zwei unde zwei der schoensten knaben sô edel art ie mocht gehaben über allez Sahsen lânt . ieclîcher vuort ûf sîner hant ein sprinzelîn durch muotes guft . dar nâch gezieret wart der luft von überdôn des schalles krach, sô daz ez durch die wolken brach mit brahte sam ein dunres dôz . der schal von pfîfen wart sô grôz daz ez in leit zerstôrte . nieman den andern hôrte, waz er seite ald waz er sprach . dar nâch man hundert rîter sach ie zwêne sament rîten: sît noch vor den zîten wart nie beschouwet schoener schar, in ein kleit alle sament gar von pfell bekleidet ungelogen, mit hermîn wiz schôn underzogen unde von koste tiure . dar nâch kam der gehiureReinfrit von Brûneswîc gezogt.
 waer er ze Rôm gewesen vogt, dâ mocht niht mê sîn schalles . nû kan geloufen allez daz in der stat von liuten was, beidiu durch wunder unde durch daz sî den keiserlîchen helt saehen der dâ ûz erwelt was vor den argen veigen . wê wel ein vingerzeigen huop sich von den liuten ûf in der êre triuten kunde mit herzegirde . sîn hôchgelopte wirde wart lûterlîch gerüemet . sîn lop daz wart geblüemet von kunden unde von gesten . die dannoch niht enwesten sîn art, die hôrt man prîsen den zühterîchen wîsen beidiu edel unde gedigen . aller hêrren lop geswigen wart ân in, hân ich vernomen, wan sîn lop was vollekomen . 
Sus was er komen ûf daz velt . er sluoc manic hôch gezelt unde manic wîtez pavilûn . sîn schar diu nam sô wîten rûn daz er des veldes vil belac . sîn sin sô hôher koste pflac daz er vil guotes rêrte . ê man ein hant bekêrte, dô was reht als ein grôziu stat dâ er ûf geslagen hât sîn herberg ûf dem plâne: der vürste wandels âne hiez durch die stat hin schrîgen, swâ rîter grâven vrîgen waeren unenthalten, die solden unverschalten sîn sîner massenîe . al diu companîe der gernden hât sich dar gemaht, daz nieman hâte keinen braht wan er der schande ie schûhte . al durch die nacht sô lûhte von kerzen manic grôzez viur . giuden brehten was niht tiur in der herberge dâ er lac, die ganze nacht unz an den tac . 
Alsus diu vinster nacht zergie mit grôzem schalle unde vie der tac mit liehtem schîne zuo . unde man den sunnen morgen vruo die wolken sach durschrenzen, dô spurte man ein glenzen ûz der stat har ûf daz velt, dâ manic keiserlîch gezelt stuont ûf geriht in knophes spiz, daz diu sunne widergliz nam von dem golde daz dâ schein . vil kurzlîche wart dô ein messe schôn gesungen unde wart dô zuo gedrungen von hêrren zühteclîchen schôn . dar nâch man hôrte manegen dôn von pfîfen unde tambûren . man sach dâ nieman trûren noch haben keine swaere . ir herze an sorgen laere kund in den muot erfrischen . sus gienc man zuo den tischen unde âzen alle schiere ein klein pittimansiere, die wolten würken schiltes amt . dar nâch geswinde alle samt sich rusten ûz ze velde mit offenlîcher melde . 
Sus warp der wandels vrîe . nû kam ûf der plânîe mit rotten ouch ein kreftic her . die hât gefüeret über mer mit im der künec palarei des herze ie nâch triwen schrei, wan im kein laster was bekant . dar was der künec von engellânt ouch komen hin mit grôzer maht,Vlôrîn, der ie nâch êren vaht,
 unde wolt dâ prîs erringen . alsus mit disen dingen sô kunt diu âventiure .Lôrîs der künec gehiure
 von Schotten unde vontânâgrîs von Tenemark die vürsten wîs unde Jôrân von Berbester, der herzog ûz wintsester kan mit in ze velde dar unde brâhten schôn in einer schar vier hundert werder rîter, die âne vorhtes zitter wol kunden werben ritters tât . ein wâfen schôn bekleidet hât sî al mit einer varwe . man unde ros man garwe sach einer varwe liuhten . von manegem grüenn geriuhten samît was ir wâfenkleit . ein turteltûbe schôn geleit was dar în ûf des schiltes tac . die baner man ouch glesten sach nâch dem selben glânze . mit manegem rôsen kranze wâren sî gekroenet . diu heide was geschoenet mit maneger hôhen wirdekeit . dar nâch in hôher wirde reit des Wunsches kint, der saelden hort, ein reizel gar ûf alliu ort gên minneclîcher minne .der sinne stoererinne,
 diu manegen ân ir wizzen bant . ein turteltûbe ûf der hant vuorte diu gehiure . ich waen diu âventiure waer komen von dem grâle, wan man ze manegem mâle in stürmen unde in reisen sach die templeisen der turtur kiusche vüeren . unkiusch getorst gerüeren keinen, seit man sunder wân, der dem grâl was undertân: des vuorten sî diz zeichen . man sach ûf hôhe reichen ein purpur an vier scheften, daz wart gefüert mit kreften enbor von grâven vieren . dar under bî den zieren reit diu minneclîche magt . swaz man singet oder sagt, daz was niht gen dem schouwen . sî hât vünf hundert vrouwen mit ir in ein gekleidet . diu welt sô hinnen scheidet daz niemer solich hof ergât: des waen ich wol als ez nû stât . 
Sus kômen sî ze velde her . man vuort in vor sô manic sper von dürren stangen vesten, daz dâ durch niht gelesten mocht der liehten sunnen glast . ich waene verrer denn ein rast hôrte man des dônes guft, als ob diu erde unde der luft wider ein ander duzzen . sus in den wolken schuzzen bûsînen tambûre slagen, dâ von die berge mohten wagen . sus gieng ez allez dôsen . ezn dorfte nieman kôsen dem andem in sîn ôre . noch dicker denn in rôre diu sper dâ sament hielten . niht lânger dâ entwielten von Brûneswîc mit sîner schar: die kâmen ouch ze velde dar . 
Der hât sich ûz gesundert, er unde sîn rîter hundert: die dorfte nieman strâfen . sî vuorten alle ein wâfen von kostelîcher stiure, wan nâch der âventiure in keiner kost bevilte . man sach daz in die schilte geteilet wâren in zwei vach, von obene durch des randes tac gehalbieret durch den spiz . von Arâbî gap liehten gliz daz ein vach von drîn stücken . daz golt sich underdrücken niht lât mit keinem glaste . von zobel glizzen vaste driu ander stucke gezilt . sô vuorten sî den halben schilt geworht mit hôhem vlîze . von vînen berlen wîze was daz ander überleit, unde was nâch wunsch dar iu gespreit von rubin rôt ein halber ar . swenn man genam ze rehte war, wie sunne an golt ir glenzen nan unde zobel swarz dar under bran unde wie sîn ar der raete gliz gap halp durch wîzes schiltes spiz, sô sach man rîche koste grôz . ir herze gar an sorgen blôz sus ûf den hof leisieren . die krîger vast grôierten ûf in, des herze ie schande vlôch .Vontânâgrîs der alte zôch
 gên im entwerhes ûf deu rinc . umb eine tjost der jungelinc von im wart dâ gebetten . sîn herz nie übertretten hât keine stunt der mâze riz . des saz er sunder ruomes gliz hôh ûf der êren sedele . sins helmes tac zwên wedele von pfâwen hânt bedecket . in schrankes wîs gestrecket heten bî sich bevangen . von golde lieht die stangen ûf den wedeln glizzen . ûf eine tjost geflizzen sich hatten beide vürsten rîch . des wart ein schrien < wîchâ wîch! lâ milte hie gên zühte varn!> ûz Sahsenlânt des vürsten arn ein kreftic sper dâ sancte .Vontânâgrîs dâ sprancte
 gên im ouch ûf dem ringe her . zwei dürriu kurziu vestiu sper sach man sî beide vüeren . ob sî diu ors iht rüeren konden zuo den sîten? jâ ir snellez rîten was sam des valken vliegen . diu bein sach man sî biegen dâ neben zuo den lenken . ir sper sî kunden senken hin zuo der schilte riemen . ir dewedere gunde nieman vür sich dô prîs erringen . man sach diu ors erspringen sam in dem walde hirzetier . mit starken kreften man sî schier har ûf den orsen trîben sach, unde daz ietweders schaft zerbrach: mê dan in tûsent stücken sach man die sprizen vlücken hôh ûf in den lüften . ein ritterlîchez güften huop sich von dem duzze . reht als der dunre schuzze, sô wart ein schal unde ouch ein krach . ietweders schilt dâ nider brach unde wurden ouch der helme bar . alsus sî von dem stiche gar wurden beide entrümmert . ir lîp sî vast bekümmert umb êre unde ritterlîche tât, daz vürsten wol ze lobe stât . 
Sus pînten sî sich beide . nû kan dort ûf der heidePalarei, künec von Engellânt,
 den hôhiu wirde ûz gesant hât umb êre unde werdez lop . ein rîche banier swepte op im, des herze ie schande meit . umb zuht êr unde miltekeit dorft in nieman strâfen . er hât ûf sîne wâfen nâch küneclîcher kost gezilt . ûz Arâbîe was sîn schilt von glânzem golde, als ich ez las . ob daz gebirge in caukasas hete gedienet sîner hant, er mocht niht rîcher sîn bekant . als uns diu âventiure seit, von rubîn lâgen drîn gespreit entwerhes drî leparten . man sol dem hêrren zarten, der alsus keiserlîchen vert unde lîp unde guot nâch êren zert . 
Er kan ze velde schiere . under sînr baniere vuort er hundert rîter dar, die sîner krône nâmen war: des was sîn sorge gar enzwei . der junge künec Palarei, an schanden gar der traege ( er was ze norwaege gewaltic künec unde vogt), kam ûf die heide ouch gezogt mit krache maneges schalles . sîn kunft diu maht daz allez daz dâ was in ein ander dôz . sîn schar was kreftic unde grôz die er enthielt von helden zier, wan under sîner banier hât er ouch ûz gesundert sô vromer rîter hundert daz ir genôze nie gesehen an wirde wart, sô hoer ich jehen . sî vuorten sîniu zeichen, des herze nie erweichen mocht von keinen vorhten . ei waz sî wunders worhten iu stürmen unde in strîten! sî kâmen zuo den zîten mit im, des herze ie schande vlôch . ein kreftic ors stüef unde hôch was, dar ûf der vürste saz; sîn wâpenkleit, als ich ez las, von kostelîcher stiure . sô rîche kovertiure waen ich sî selten mê gesehen . von liehtem rubîn schôn durbrehen alsus sîn wâpenkleit man sach, unde was ûf des schiltes tac geworht ein meisterlîchez schif von vînem golde, unde was sîn grif des schilt entwerhes überlegen . ein ort des schiffes sach man pflegen ein ruoder klein daz dar an hienc . von dem andern orte gienc ein boun der den schilt hât verdaht . dar an ein segel was gestraht von kleinen wîz mergriezen, unde kund der unden sliezen sich wider zuo der stangen . ich waen daz er enphangen dâ würd mit manegem gruoze . vil lieplîcher unmuoze schuof er in wîbes ougen diu in erblihten tougen . 
Alsus kam er mit grôzer maht . sich huop dô manic lûter braht, von pfîfen dôz unde scheften krach . man sach daz dirre jenen stach: sô viel dort einr von jenem nider . sich pînten maneges ritters lider ûf der âventiure trôst . von riemen manic schilt erlôst wart von starken scheften, die sî mit hôhen kreften ze orse ûf ein ander triben . dâ was nieman ruowic bliben: man hôrte schrîgen < wîchâ wîch! von Brûneswîc der vürste rîch kunt aber hie mit vrîger ger . sîn hant diu hât wol zwênzic sper mit der tjost verswendet .> nû was aldar gesendet ein stolzer rîter ûzerkorn . von Parmenîe geborn was sîn vrecher starker lîp unde mohte sunder vorhtes kîp wol üeben ritterlîch getât . dâ von er sich bekleidet hât in staete varwe lâsûrblâ . ein grôzez ros, was apfelgrâ, daz lief in sprungen sam ein tier, dar ûf der werde rîter zier saz alsam ein vestiu want . ich waene daz in dar gesant hette sîn âmîe . mit maneger lûten krîe wart lobelîch gewüefet unde über lût gerüefet, dâ waer ein vromer rîter komen . schiere wart diz maer vernomen dâ maneger gên im drapte . von Brûneswîc der hapte gên im ûf der plânîe . unde als der wandels vrîe ûf in gehôrt daz kapfen, man sach in drâte stapfen gên im ûf ein tjoste . ez lac sô rîchiu koste an im daz ez was wunder . sîn sper daz sluog er under unde tete im selben rûmeiz . ûf einen lângen puneiz sach man in sîn ors ziehen . nû wolt ouch genre vliehen niht, dô er iu komen sach . vür sich er druht des schiltes tac unde sprancten gên ein ander her . mit vrîger tât ietweders sper sî gên ein ander neigten . ir hôhe kraft sî zeigten unde ouch ir ritterlîche kunst . vor in sô gienc ein starker tunst, dô sî sus kâmen gedraeget . reht als diu ors gewaeget an loufen kaemen durch den luft, sus vuoren sî nâch muotes guft unde ouch mit grôzer krefte unde stâchen daz die schefte in kleine sprîzen hôhe vlugen unde daz diu ors sich beide bugen hinden von dem stiche, ob aber keinre entwiche dem satel hie durch rûmen? jâ, der vrouwen rîter der lac dâ von dem orse wol hin dan unde was gevallen ûf den plân . 
Als daz der Schotten künec sach,Parlus, durch manege rotte er brach
 her gên dem von Brûneswîc . ob sîn muot iht hôhe stîc an vröuden ûf? jâ, hêrre, jâ . als er gesach Parlûsen dâ vor im ûf des ringes kreiz, gên eim starken puneiz er sich aber ruste . den schilt er zuo der bruste gar ritterlîche druhte . den lîp er samfte ruhte hin unde her gên der tjost . sîn herze sunder meiles rost in hôhen vröuden swepte . in dûht daz iemen lepte an hôher wunne sîn genôz . ein vestez sper unmâzen grôz bat er im balde reichen . der âne lobes smeichen ie hôchgelopter êren wielt, er sach Parlûsen wie er hielt gên im unde hiez wîchen . ob sî zesamen strîchen diu ors hie liezen? jâ sî, jâ; die krîger liefen ûf ir slâ mit maneger lûten krîge . hie was der schanden vrîge kon an den êren staeten . diu ors zesamen draeten reht als ob sî beide vlugen . ûf eine rîche tjost sî zugen mit der sî beid vertâten diu sper, dazs hôhe wâten in den lüften klein zerschivert unde man die trunzen gar zerrivert sach ob den helmen vliegen . von dem stiche biegen des küneges rugge muoste . ich waene daz in gruoste tougen maneges herzen sîn . alsus der herzog kêrte hin aber von rinc ze ringe . wer in hie zuo twinge? daz tuot ein unsihtigiu nôt . lîp unde herze er beide bôt dar dâ er was unbekant . ei süeziu minne, dîniu bant bindent sunder heften . swâ du mit dînen kreften wilt gewalteclîchen ligen, dâ mac unde kan dîn maht gesigen gar ân allez dunken . swâ dîner gneisten vunken gedenke in herze enzündet, ich weiz daz sî durgründet mit luste alle sinne . swâ sin nâch hôher minne ist mit luste girdic, ist dâ daz herze wirdic sô lobelîcher minne, diu minne tuot dem sinne mit gedenken dicke wol . swie daz sîn herze leides vol sî dicke nâch dem luste, sô lît doch in der bruste diu vröude hôhes gingen . mit sus getânen dingen vröut sich ein herze manege stunt daz im ze handen selten kunt . 
Diz ist der minne senken . ez mac mit gedenken ein herz sich dar zuo twingen,dâ von ez kûme bringen
 mac iemen sunder sterben . swâ nâch der lîp wil werben, ist ouch dem herzen dar zuo gâch, er wirbet deste baz darnâch . 
Sus was ouch disem vürsten . sîn vrîgez herze er türsten liez nâch hôher minne . er hâte sîne sinne mit den gedenken dar zuo brâht, daz sî alle zît verdâht wâren an die einen, die hôchgelopten reinen, die kiuschen wol getânen, die minneclîch Yrkânen, der schoen vür alle schoene wac . diu trûtschaft im ze herzen lac sô vesteclîche ûf den grunt, daz ir bilde alle stunt was vor sîns herzen angesiht, ê er mit sîner ougen pfliht die minneclîchen hât gesehen . des muos sîn herze ir schoene jehen . offenlîch unde tougen was daz ob sînen ougen ir schoene was verwildet . sîn herz daz hât gebildet sî nâch sîner girde, unde was ir hôhiu wirde alsus in sînem sinne, daz in betwang ir minne, ê sî sîn ouge ic gesach . hie nâch dô aber daz geschach daz diu ougen sâhen dar dâ daz herze gâhen hin kunde mit dem sinne, dô kan diu süeziu minne unde strihte ouge unde herz inein, alsô daz under disen zwein niht was wan ein einic lust . den truog er under sîner brust verborgenlîchen stille . sus vuor sîn vrîgen wille hôch mit den gedenken . man sach in aber senken vestiu sper unde stechen . grôze schefte brechen was man an im wol genant . des lândes vogt ûz Engellânt, der junge künec Vlôrîs, bejagt ouch ritterlîchen prîs mit sîner massenîe . der kiusche wandels vrîe vertet mit vrîges herzen ger manic starkez vestez sper unde warp nâch hôhen êren . mit hôher koste kêren sach man den schanden traegen, ich mein von norwaegen den künec mit den barken . in allen tenemarken was niht sô rîcher koste . des schilt in roete gloste von rubîn rôt alsam ein gluot . er unde sîn massenîe guot ouch worhten ritterlîche tât . der bûhurt sich gezogen hât vast unz ûf des âbents zît . man hiez besenden sunder nît die vürsten von den lânden die ritterschaft erkanden, wan man die âventiure mit lobelîcher stiure wirdeclîchen solde geben . sîn herze in hôher wunne sweben mac, swem diu saelde ist beschert daz daz heil im widervert von der grôzen êre . sîn lîp ist iemer mêre dâ von getiuret alliu zil . nû was dâ hôher hêrren vil die bî ir triwe erkanten unde al dar an genanten einhelleclîchen sunder haz, daz nieman het verdienet baz mit sper unde ritterlîcher tât die âventiure, die dô hât des küneges tohter ûz gesant, denn der vürste ûz Sahsen lântReinfrit, des herze ie schande meit.
 nû sach er wie dort gên im reit diu der sîn herz ie vrouwe jach, die sîn gedanc unde ouge sach, diu in vast ân ir wizzen bant . ein turteltûben ûf der hant brâhte diu gehiure . diz was diu âventiure, als ir dâ vor wol hânt vernomen . man hiez daz sî dem vürsten vromen solt die âventiure geben, sît daz sîn lîp unde ouch sîn leben sich an êren nie versneit . im hiez diu minneclîche meit den heln selbe binden dan . ir lieplîch smieren sach in an unde sprach < vromer vürste wert, dîn lîp der hôher êren gert, hât grôzen lop errungen, sît daz dir ist gelungen hie an ritterschefte . wol der starken krefte diu sô manlîch ellent hât, daz sî sô wirdeclîchen gât nâch hôher êren stiure . sich, diu âventiure ist dir ze gebende bereit . des sol dîn êre werden breit vür alle die har komen sint .> alsus daz minneclîche kint dem vürsten kunde zarten . er lie sîn ougen warten ouch an daz grôze wunder, daz im wâ tete under sîner bruste unde dâ bî wol . sîn herze wart sô vröuden vol daz im sorge gar entweich . ir angesiht diu tete in bleich von rehter vröuden schrecken . diu vröude in herzen stecken tete jâmer nâch dem luste . daz herz mit manegem juste vuor über sich alsam ez vlüge . ich waene ir schoene ez an sich züge vaster denn der agestein daz îsen tuot: ir schoene schein im durch sîns vesten herzen grunt . er was sô süezer wunden wunt, swenn in ir süezer smerze lie, daz er ein trûren denne enphie unde wart jaemerlîche var . unde sô sîn sendez herze dar in jâmer mit gedenken swanc, sô wart daz trûren daz in twanc dest ringer unde dest kleinre . minne twanc ist reinre denn ihts iht, des ich waene . ir art ist seltsaene, sît ir wâ gît hôhen muot . sô sî dem man ie wirser tuot, sô liebet sî im aller meist . diz hât mit ganzer volleist der vürste wol enphunden . der süezen minne wunden hâten in bevangen . ir senfter blic durgangen hât gar sînes herzen sin des was sîn trûren gar dâ hin . 
Sus twang in in dem sinne diu süesse strenge minne unde lie sî lidic unde vrî . diu küneginne hielte bî im, dem sî in herzen lac . sîn herze mit gedenken pflac sô minneclîche schône . unde gap sî im ze lône niht wan süezez ungemach . sus huop der vürste unde sprach: < 
Ei werdiu küneclîchiu vruht, ir hânt an mir sô grôze zuht begangen daz ir ist ze vil . het ich der âventiure zil errungen, des enweiz ich niht . sît daz man hôhe krône siht hie werben ni dem prîse, sol mit des lobes rîse mîn lîp gezieret schînen, sô weiz ich daz ez mînen êren ist mê denn ze vil .> sî sprach < ich heizez unde wil, daz ir sî enphâhent . wan ob ir ez versmâhent, ir sint niht guotes gruozes wert morne solt ir mit dem swert diu lider ouch erswingen . mügt ir den prîs erringen, iuch wirt daz golt unde ouch mîn kus .> diu wort durch sînes ôren duz reht als ein mezzer hiwen . sî stôrten senden riwen unde brâhten lustic girde . ir hôherborne wirde im tougen in sîn herze seic . lîp unde gedanc mit sinnen neic der kiuschen wandels kranken . < ich mac noch kan voldanken,> sprach er, < iuch halp der êre niht diu unverdienet mir beschiht .> 
Sus bôt sî im die tûben dar . nû kam gerennet manic schar durch hoeren unde durch schouwen . mit allen iren vrouwen diu künegîn mit im zogte . ich waen daz es dem vogte von Rôm gewesen waer ze vil . alsus hât sich der rîter spil den tac rîlîch volendet . ob iemen dâ gephendet an vröuden würde durch den nît? nein, sîn lop sô hôhe lît unde was sô wît erklungen, daz im gemeine zungen vür ander lobes jâhen . man sach dar balde gâhen die gernden al gelîche . mit maneger krîge rîche hôrte man in grüezen . daz lop begunde süezen ouch in der vrouwen ôre . ûz seiten noch ûz rôre wart nie sô senftez doenen, als dâ man einen kroenen mit worten lobelichen kan . sî reit im bî unde sach in an biz daz sî gedâhte < disen helt den brâhte sîn ellent har durch ritterschaft . ei got wie hât sîn manlîch kraft sô ritterlîch gehurtet . sîn adel hôhgeburtet in lobelîchen zieret . sîn lîp sô gar gefieret in hôher wirde schînet . hât er sich hie gepînet in dienest keiner vrouwen . der herze mac betouwen wol mit hôher wünne . er hât sô hôhez künne, sô rîche lânt, sô manlîch kraft, sô starken lîp ze ritterschaft, daz er ist hôhes gruozes wert . ob er eht gruoz von wîben gert? jâ er, jâ: war hât mîn sin mich selben brâht? wâ was ich hin? solt er niht wîbe gruozes gern? ich waene daz sîn herze wern künne hôhen dienest wol vrouwen den er dienen sol unde den sîn herze dienest treit . ich weiz sîn niht, iedoch sô seit mir mîn sin ez sî alsus . wolte got solt im der kus morne von mir werden . ich waen ûf aller erden man iender rîter vunde dem ich sîn lieber gunde denn im der mit rîlîcher tât sô hôhez lop erworben hât .> 
Sus was ir in gedenken . ir herz sich wolte senken ouch nâch minne girde . sus reit mit hôher wirde des wunsches kint, ein wunschelî . ob ir gedenke sîen vrî? nein sî, nein, sî vâhten mit süezer nôt unde vlâhten sich vast in minne stricke . dâ zuo ir senden blicke ûz ouge in ougen schuzzen . durch herzen grunt sî guzzen minneclîche swaere . wie der zarten waere, des wîst sî niht: ir was niht wê, unde wart ir herze doch nie mê sô swaer unde sô ânmehtic . ir sinne wâren trehtic dar dâ sî meisterinne was unde gewalteclîchen saz in sîns herzen klûse, der bî dem künec artûse mit hôhen êren under den von der tâvelrunder het genomen werden siz, sît daz sîn zuht der mâze riz an keinen sachen nie versneit . alsus er von dem plâne reit unde hât erfohten hôhen prîs, mit im der künec vontânâgrîs unde Parlus von den Schotten . ei waz man süezer notten vor in schôn durch güften blies . wie jener stach unde dirre stiez, waz iegelîcher sper vertet, des möht ich künden niht, unde het ich eine tûsent herzen sin . sî kêrten von dem plâne hin ze herberge durch gemach . ei waz man grôzer kerzen sach brinnen durch die ganze nacht . ez hâte nieman schalles braht wan er, des herz ie wandel vlôch . er hiez besenden unde zôch an sich swer unenthalten was, ellende rîter, unde las der sô vil ze sîner schar, daz er nâch den turnei gar het gehapt ze sîner sît . al durch die nacht in widerstrît sô wâren sî an sorgen swach, unz man den liehten morgen sach al durch die wolken glesten, unde man ûf grüenen esten hôrt kleiner vogel doene . der küele tou hât schoene anger wisen überspreit . swaz meie schoener bluomen treit, die wâren dâ entsprungen . vil schiere wart gesungen in ein schoeniu messe, dar nâch vil manic presse sich ruste ûf den turnei . wie man die hêrren brach enzwei, daz sî sich glîch rottierten, unde wele samt turnierten, daz wart geteilet schiere . der künege wâren viere, von Tenemark, von Schotten, die mit grôzen rotten den turnei hielten zeiner sît . mit in in dem teile lît der herzog ûz Wintsester . der hêrre von Berbester, der in der âventiure lac, ouch der selben rotten pflac mit hôhgeloptem prîse . man vuort vontânâgrîse vor ein kreftic ros, was starc, dar ûf der künec von tenemarc sich wolte lâzen schouwen . er vuorte von den vrouwen sô küneclîchiu wâfenkleit, daz mîn munt niemer halbes seit die rîche koste diu dâ lac, wan er sô hôher êren pflac daz man sîn noch ze guote sol niht vergezzen, daz zimt wol . 
Sus vuor an sîner sîten unde sach man bî im rîtenLorîs den künec von Schotten.
 sîn triwe im hât gebotten daz er schande gar vermeit . sîn küneclîchez wâfenkleit, swer daz prüeven welle, von golt ein liehter pfelle was sîn covertiure, unde was nâch hôher stiure von kelen rôt dar in geleit ûf schiltes tac unde wâfenkleit eins löwen bilde grimmende unde ûf ze berge klimmende reht alsam er lepte . umb den löwen swepte ein smal gezieret schiltes rant . von golde rîch der strich erkant was unde dar in geströuwet ein kost diu mich erfröuwet, swenn ich dar an gedenke . umb des schiltes renke, die des löwen pflâgen, von saphîren lâgen liljen klein dar in geworht, die der vürste unervorht- ze velde wolte vüeren . von dem strîche rüeren sach man die bluomen ûz unde în . ein liehtiu krône guldîn lag ûf sînes helmes tac . dar nâch man schiere rîten sachParlûsen von Wintsester,
 des herze an triwen vester was denn ein herter adamas . sîn wâfenkleit, als ich ez las, schein rôt von rubînen, unde sach man verre schînen dar ûz ab des schiltes tac von golde ein strîmel, diu brach von obnen ab unz in den spiz, unde gâben dar ûz liehten gliz von zobel rîcher rôsen drî . dar under sich der wandels vrî ze velt wil lâzen schouwen in dienste werder vrouwen . 
Sus man den vürsten rîten sach . von golde lieht sîns helmes tac zwei horn hâten bedecket, unde was dar ûf gestecket ein grât von maneges pfâwen veder, unde hât der horn ietweder von zobel rîchiu jagebant . bî im man nâhe rîten vant den vürsten rîch turnîsen von Berbester, des prîsen man hôrte verre in witiu lânt . sîniu wâfen unerkant wâren zuo den zîten . den vürsten sach man rîten in rôter wât alsam ein bluot . ich waene daz der minne gluot im sîn herze brante . dâ von man in erkante under der minne varwe . ors unde man begarwe in rôter varwe brunnen, sô daz ez gên der sunnen gab ougen liehten widerglânz . wie iegelîcher wâfen ganz vuorte, des enweiz ich niht . ir lânde noch ir namen pfliht hân ich niht wol genomen war . sî vuorten ie in irre schar vil röscher rîter tûsent . hin ûf den plân sî sûsent mit rîchen rotten grôzen . man sach die schanden blôzen, den künec von engellânden unde von Norwaeg, sich handen ouch zuo der plânîe . wie ir geraete sîe unde wâfen, daz ist iuch bekant . sî bôten den von Sahsen lânt ze houbetman in ûz erkorn . durch ir zuht des wolt enborn er hân, dô mocht es niht ensîn . sî tâten hôhe wirde schîn an im, der sich ie êren vleiz . hin ûf der plânîe kreiz sî hurten alle schiere . under der baniere von der âventiure wolt sich der gehiure des tages lâzen schouwen . ob im von werden vrouwen ie tougen würd gezartet? jâ, iedoch sô wartet er ûf sî alters eine, diu ie von kindes beine was der minne wunschelrîs . er leit ie allen sînen vlîz, wie er sich meht genaehen dar, daz sî der taete naeme war die er durch sî begienge . < ei süeze minn, wan vienge sî dîn gewalt, als du mich hâst gevangen! minne, war um lâst,> sprach er, < du sî sorgen bar, unde ninst sô hêrreclichen war mîn ze allen stunden? sî hât mîn herz gebunden unde ist sî lidic unde vrî . sol der smerze wonen bî mir alleme, ich bin tôt . ouwê, süezez mündel rôt, würde dir mîn swaere kunt! wie hât sô gar der saelden vunt an dich geleit sîn vollez mez! mîn herze ertoeret sich, wan ez ûz jâmer nâch dir ringet . ei got, ob mir gelinget, daz mir ir munt gît kusses gruoz? jâ, mîn lîp sol unde muoz arbeiten ûf die zuoversiht . ob daz grôze heil beschiht mir, sô ist mir deste wirs . ob daz lieplîch küssen irs mündels mich berüeret, dâ von wirt zerfüeret mîner vröude hoehstiu maht, ob ir sîn niht nimet aht des bitterlîchen smerzen den ich in grunt des herzen unmaezlîche lîde . nâch ir des tôdes snîde wirt gegen mir gewetzet, wan daz küssen hetzet mich in den tôt mit senfter gift, sam diu Syrêne, sô man schift bî ir, tuot mit der stimme . sus in des tôdes grimme leitet mich ir schoene . ei waz strenger loene gist du mir, süeze minne!> nû saz diu küneginne hôh enbor durch schouwen wol mit vünf hundert vrouwen . 
Als sî den hôherbornen sach, dem ir herze tougen jach lieplîcher vriuntschefte, minne mit ir krefte hât ir herze dâ zuo brâht daz sî was an in verdâht gar gesîn die ganze nacht, wan sî mit gedenken vaht hin unde har als ob sî strite . ob ir herze iht kumber lite alles mit gedenken? als sî wolte wenken von im, sô zôch der sîn hin zuo, die ganze nacht biz morgen vruo, daz sî lac in sorgen tief . swenn ir ouge êrst entslief, des sî niwan dûhte, ie zehant sô lûhte er vor ir in dem schîne als ob er solde sîne mündel an ir ez drücken . der vroun begunde lücken ir herze gên der minne zil, alsam ein jungez vederspil daz man mit luoder reizet, ê mit im werd gebeizet . 
Swenn sich der troun volendet, sô wart diu schoen gephendet girdeclîcher küsse . des jâmers überflüzze sî tete ersiufzen dicke . sî sprach mit manegem schricke < wâfen, wie ist mir beschehen? nû hânt mîn ougen doch gesehen mengen ritterlîchen helt, des prîs, des lop, des lânt gezelt an êren ist wol im gelîch, unde wart mîn herz sô jâmers rîch nie von der gesihte . hât er mit zoubers pflihte mich von sinnen alsus brâht? nein, mîn sin hât sich vergâht, daz ich in zoubers zîhe . ûz herzen grunt ich lîhe im lieplîchez gedenken . der sin kan sich mir senken von im har in mîn herze . diz ist der bernde smerze, dar an ich mîne sinne wene . sô ich ie vaster nâch im sene, sô mir ie wirser von im wirt . ach daz sô strenge swaere birt mir sîn vrîlîch justen! under mînen brusten lît diu lustic girde dâ mit sîn hôhiu wirde mich minneclîchen bindet . ich suoche vröud, sô vindet mîn herze bitter swaere . sol ich niht sorgen laere werden von der angesiht, sô weiz ich daz mir reht beschiht nâch mîner sinne dunke als man seit von dem unke, swen der siht, der sie tôt . sîn sehen mir ouch tôdes nôt tuot, ob ez niht senftet sich . ei süeziu minne minneclîch, troest unde hilf unde gib mir rât, sît al mîn leben an dir stât .> 
Alsus was ir gedenken . swenn ir sin wolte wenken, sô wolt ir herze niht dâ von . sî lernet des sî ungewon biz dar in herzen was gewesen . < ei .> sprach sî, < sol ich genesen in den sinnen iemer? nein zwâre, ich mac niemer werden vrô die wil ich lebe, ez kume denn sô hôhiu gebe von im ze mir, dâ von mîn sin getihtet werde, wan ich bin alze vast an in verdâht . dâ zuo hât mich minne brâht .> 
Sus saz sî mit der trahte unde hât deheine ahte ûf al die welte wan ûf in, dem ir herze unde ouch ir sin was lieplîch zuo gebunden . nû hâten an den stunden die schar sich gerottieret . schône geflôrieret sach man sî zemen stapfen . ez solde nieman kapfen dem andern dô durch vüeren . ob sî diu ors iht rüeren? jâ vaste zuo den sîten . ir hurteclîchez rîten tete anger plân erzittern . von zwein tûsent rittern huob sich ein rîlîch vehten . man sach die rotten vlehten sich vaste in ein ander . swer ihts iht suoht, daz vander dâ von ritterschefte . bî ellenthafter krefte sich schar unde schar verwurren . man hôrt die slege snurren unde in den lüften dôsen . dô wurden liehte rôsen unde bluomen vil zertrettet . ob iemen wart gesettet dâ von ungefüegen slegen? jâ, sich muoste maneger legen vorne ûf den satelbogen . sô der turnei wart gezogen hin, sô kam er denne har . rot unde rot sich zemen war hie dâ ûf einen hûfen . sô man den teil ûfen sach, sô lag er denne nider . ein rîter mocht dô sîniu lider ritterlîch erswingen . schar in schar sich dringen dâ vîentlîche kunde . nieman dem andern gunde vür sich nâch prîse stellen . man sach dâ manegen vellen von orse ûf die erde . golt unde gestein unwerde ûz schilten wart gekloezet . vil setel man enbloezet mocht ûf dem plâne schouwen . ûz helmen lieht gehouwen wurden viures blicke . sich vlehten < sunder stricke> die rotten in ein kuppel, zehant sô wart ein truppel zerstoeret hin, diu ander her . dirre sluoc, sô wolte der den ûz dem satel biirzen . dem dritten sach man stürzen sîn ors ûf die plânîe, wie sich der wandels vrîe von Brûneswîc gehüebe? in dem genibel trüebe sach man diu wâfen glenzen . die rotten er durschrenzen kund mit drâtem juste . er hatte zuo verluste manegen dâ gestellet, der hurteclîch gevellet von im zuo dem plâne wart . ei waz liehter schilte schart man sach von sînen handen! nû wart der helt bestanden von krefteclîchen rotten . der junge künec von schotten mit slegen ûf in berte, des sich der vürste erwerte sô ritterlîche snelle, daz sîne slege helle durch die wolken duzzen unde von den helmen schuzzen des wilden viures gneisten . man sach den vürsten leisten hôhe ritterlîche tât . sîn vrîgez herze niht enlât sich an wirde sûmen . er konde im selben rûmen mit starken ungefüegen slegen . man sach in manegen rîter wegen von dem satel ûf die wisen . sîner kraft mües einen risen volleclîch benüegen . man sach in ie sich vüegen hin in daz gedrenge . man hât in kurzer lenge von im ein grôz getengel . alsam die hanfstengel sach man die rotten spalten . ze beiden sîten valten sî rîter ûz der mâze . ez wart ein wîtiu strâze in enge swar er kêrte . ei waz sîn swert verrêrte siden golt unde steine! nû kan der wandels eineFontânâgrîs mit grôzen scharn
 hurteclîchen har gevarn ûf den von Engellânden,Vlorîs, der von schanden
 sîn herze hât gefrîget . <Tenemark> sô schrîget
 man ûf der einen sîten, sich huop in schimph ein strîten als ob ez gult ein rîchez lânt . sus wart der künec von engellânt von starken rotten umbehabt . ein knappe drâte kam gedrabt unde seit ez dem von Sahsen . des muoste helfe wahsen dem jungen helt Vlorîsen . man sach in manic îsen mit swerten nider schrôten . diu ors begunden rôten von bluote zuo den sîten . durch die rotten rîten man in ungevohten lie . mit armes swang er umbevie den künec Vontânâgrîsen, des lop man hôhe prîsen sol an ritterlîcher tât . wes er in nû geniezen lât daz er in niht her under warf? nieman mich des vrâgen darf . doch tete er mit gewalte schîn daz ez wol möht gewesen sin sunder zwîvels wanke . diz lie der schanden kranke durch sîne zuht belîben . ob er von reinen wîben dar umb iht würd gegrüezet? jâ, sîn lop daz süezet in ir ôre tougen . er hatte sunder lougen sus den von Engellânden, dô er sô was bestanden, vridelîch erloeset . des wart sîn lop geroeset mit maneges ruomes kranze . man sach die schilte glânze mit liehtem schîn erloschen . ûf helme gar zerdroschen manic rîch zimierde lac . wes der hôchgelopte pflac von Norwaeg künec Palarei? mit kreften von im der turnei von juste wart durfüeret . vil manic rîter rüeret den plân von sînem hurte . er kunde ûz engem vurte ouch houwen wîte gazzen . man sach den schanden lazzen durch daz gedrenge brechen . den jungen künec vrechen lie man nâch prîse ringen . diu swert man hôrt erklingen hôch ûf in den lüften . diz ritterlîche güften sach man ûf sie niht velzen . die rotten kunden welzen nû hin nû har mit sigenunft . diz was ie swâ des vürsten kunft von Brûneswîc sich halten wolt, dâ sach man spalten die rotten sunder biten . ungevohten rîten lie man in sunder irren . swenn er sich verwirren wolt in daz gedrenge, sô wert daz gar unlenge daz manneclîch er von im zôch . sîn übermaezic kraft die vloch maneger der in schûhte . die liut gemeine dûhte, sîn einic lîp der waer ein her . er hât mit ritterlîcher wer des tages ûf dem plâne gemachet rîter âne vünfzehen ors, diu wâren hôch, diu man alle sament zôch den gernden ûz dem ringe . wie jenen dort gelinge unde disem hie, daz lâzen sîn . minne tete ir zeichen schîn dicke an im der schande ie meit, wan er sich sô überstreit daz in betwanc diu müede . ob sich hoch überlüede ein ros alsus, ez würde swach . swenn er denn êrst mit ougen sach die die sîn herze meinte, an die sîn sin sich einte, der sîn gedanc mit wunsche pflac, diu im sô nâhe im herzen lac daz al sîn sin unde sîn gedanc zuo ir sunder valschen wanc einlîch was gemischet, sô wart sîn kraft erfrischet unde lûterlîch erniwet . alsus er aber bliwet mit swerten ûf der helme tac . sîn herze dicke tougen sprach < ach waer daz küssen mir beschert!> wartâ wart, wie er nû vert unde nâch dem prîse vihtet! wie er die krumbe slihtet mit hurtender malîe! wie nû in herzen sîe der diu im in sinnen lac unde diu sîn mit gedenken pflac sô gar durliuhteclîche, wie diu minneclîche in herzen sich gehüebe? ir ougen wurden trüebe dicke von den schricken, swenn sî diu swert erblicken sach ûf ir vriundes helme, unde sô er in dem melme leit ritterlîchen ungemach . swenn aber er die rotten brach mit gewaltes hurte, zehant diu minne schurte ir viur in herzen nâher, daz ir gedenken gâher wart zuo im denn ez waere . ir aller groestiu swaere was wie sî daz minnen in möhte bringen innen unde doch mit dem gelimphe daz ez im iht ze schimphe waer, ob ers niht enmeinde . ir herze tougen weinde umb die zwîvellîche nôt . sî wiste niht ob er sich bôt in ir dienest oder niht, unde seit ir doch irs herzen pfliht, sî waer ez nâch ir dunken . sîn geberde sunken sô tief in ires herzen grunt daz ir in den sinnen kunt wart des sî wiste kleine . mit alsô ganzer meine trût sî den saelden rîchen, daz sî unzwîvellîchen wolt wizzen daz siz waere durch die der vürste maere sich alsus arbeite . irs herzen sin der seite ir sicher sîner noete pfliht . wizzent daz ez wol beschiht unde aller meist von minne, daz eines herzen sinne dem andern swaere kündent alsô daz sî durgründet die sinne mit gedenken . dâ zuo kan sich senken schier der minne merken . daz merken kan denn sterken den zwîvel daz er wizzen wil, < wie ich mîner denke vil hin senke mit der trahte: dar hab ich bezzer ahte denn dâ ich hin gedenke niht . unde swaz mîn ouge guotes siht, daz nim ich mir ze heile .> sus wart ouch ir ze teile von dem merken wizzen . sî was dar an geflizzen mit al irs herzen trahte, daz sî ûf in ahte swaz er tete unde ie begienc, daz sî daz in ir herze vienc unde jagt im mit den ougen nâch . der strengen süezen minne schâch dem vürsten under helme sprach . er wartet ûf sî unde sach ir ougen ûf in blicken . daz blicken kunde stricken im swaere in die sinne . diu künsterîche minne sî lêrte an den stunden, sô sî schier befunden ein einhelligez meinen, unde kunden daz bescheinen beidiu wol ein ander . er suochte blic, sô vander an ir widerblicke . die blicke in minne stricke ir beider herze knupften alsô daz sî erlupften von der minne meine . diu minneclîche reine den zwîvel snelleclîchen liez der ir in ir herze stiez, ob sî ez waere oder niht . er hât ouch guote zuoversiht gên ir, daz maht ir kapfen . sô er ie nâher stapfen ze ir began, sô spurt er daz in ir ouge nie vergaz . 
Diz tete im sorge kranken . im was in den gedanken ouch kunt ir lieplîch triuten . dâ von sô muos er riuten sorge ûz dem sinne . wes er nû beginne, des nement war, wie er nû vert, wie sîn swert ûf helme bert, wie er schilt zerstücket, wie er helde drücket mit gewalt her under . er mohte wol, sô kunder ouch würken ritterlîche tât . sus der tac vollendet hât sich unz ûf die âbentzît . wê waz grôzer koste lît ûf dem plân geströuwet! ob iemen dâ erfröuwet wart von gebender hende? jâ, sunder missewende wart man dâ rîch unde nieman arn . och waz krîger kan gevarn dar mit tobendem schalle! man hiez die hêrren alle erteilen nâch dem kusse . ob des ieman verdruzze? jâ, wan er was hin gegên in dem sinne, in solde nên der des er eigenlîche was, der gewalteclîchen saz in ir herzen tougen . dô wart ie âne lougen erteilet ritterlîchen von armen unde von rîchen, er het in ouch errungen . man hôrte manic zungen sîn lop in wirde gesten . man zalt in vür den besten verre ûf beiden sîten . nû hiez man balde rîten nâch der wolgetânen, der minneclîchen Yrkânen, diu daz küssen bî ir truoc . wê wie dô ir herze sluoc, dô sî solde zuo im dar! under iren armen har sî hôhe vürsten vuorten die sî doch niht enruorten wan als diu rehte mâze hiez . nider von dem orse liez sich gên ir manic werder helt . den aber sî hât ûz erwelt ze trût in irme sinne unde den ir herzen minne vür alle vürsten wolte, dem sî ouch geben solde der âventiure krône, der stuont vor ir dô schône mit zühten vröuden rîche . unde in diu minneclîche sô ruozig under ougen sach, in ir herz sî tougen jach: < ei daz sint ritterlîchiu mâl . lept Rischaude die der grâl sich von êrste tragen lie, ir waer ze vil unde solt sî hie den vürsten küssen als ich sol . ach süeziu minne, tuo sô wol, lâ sîn herze erkennen daz minneclîche brennen sô ich nâch im lîde . mir hât der sorgen snîde ze herzen jâmers vil geleit . wol der hôhen manheit diu sô vil êren wirbet! mîn vröude in wâne stirbet nâch im, die sol er troesten . mîner sinne roesten ist von im schier erloeset, des lop sô hôch geroeset vür alle vürsten liuhtet . ei wirt sîn herze erfiuhtet ouch nâch girdes luste, sô daz in under bruste ouch twunge daz mich twinget, sô waer mîn leit geringet unde müest mîn herze vröude hân .> sus stuont sî ûf unde sach in an verdâht mit dem gedenken . ir schoene sich ouch senken ze sînes herzen grunde begunde an der stunde . 
Dô er sî sô schoene ersach, daz sîn herze niht enbrach von vröuden, daz was wunder . ir reidez hâr ir under der vil rîchen krône schein durliuhteclîchen reht als ein schôn durwünscht gespunnen golt . got hât hôher vröuden solt an ir lîp erzöuget . ach wie schôn geböuget ûz wîzer stirnen glizzen, reht als sî dar gerizzen waeren, brûne brâwen! gelwer denn ie klâwen würden oder sîgen eines wilden wîgen, sô was ir goltvarwez hâr . ûf dem schein durliuhtic klâr golt, unde drîn gewieret edel stein, daz zieret wol die zarten vînen . dem glaste widerschînen sach man ir klârez bilde . nie herze wart sô wilde, ir schoene möht ez binden unde künde herzen linden diu herter waeren denn ein stein . sô gar minneclîche schein ir scheitel sam ein krîde . ich waene daz kein sîde sô klein ie wart gespunnen als ir löcke . entrunnen waer er allem leide, swer ir zöphe reide solde girdeclîche sehen unde ir neckel dâ durch brehen wîzer denn ein simelmel . lânc unde als ein side gel was ir hâr, daz verre hienc vür den gürtel, swar sî gienc . 
Sus was sî geschicket, swer sî reht erblicket, hâr scheitel unde ir stirne, sô weiz ich daz sîn hirne nâch ir mit sinne wüete . diu minneclîche blüete durliuhter denn ein mandel . an ir sô wart kein wandel vlecke nie beschouwet . ir lîp den hât betouwet alliu saelde tougen . ach wie lieht ir ougen nâch sternen vunken schuzzen! ich waene daz sî guzzen in herze mit ir senke senelîch gedenke die sî wol kunden stricken . ach ir vriuntlîch blicken wie sach man daz dô schiezen unde tougenlîchen sliezen herze in herz unde sin in sin! die gedenke sam ein zin tâten sî versmelzen . vesteclîchen velzen seh kanden sî in herzen grunt . ganziu herzen wurden wunt von ir angesihte . swaz ie mit getihte an vrouwen schoene wart geleit, daz wac gên ir schônheit niht als umb ein bappel . irre krône schappel unde irre ougen liuhten mehten noch durliuhten ein kerze gar wintdürre . ob ir gesihte würre gedenke iht zuo gedenken? jâ, sî kunden krenken sorge unde dâ bî vüegen nôt . nie kein munt sô rôsenrôt als ir mündel wart gesehen schôn durliuhteclîchen brehen sam ein rôse in touwe . wâ wart reiner vrouwe ie? des weiz ich scher niht . alsô minneclîch gesiht wart nie an ritters trûte . swaz man von jeschûte de la lânder mündel seit, der truoc halbe schônheit nie sô dirre gerwe . ich waen dâ mit man verwe, ez sîge minwe ald zinober, ir under mündel unde der ober tragent liehter varwe schîn, ein bild niht schoener möhte sîn, stüend ez in einer kefsen . ze mâzen dicke ir lefsen sam ein zunder brunnen . noch liehter denn der sunnen was ir zarter ougen brehen . ûz dem mündel wart gesehen zene nâch helfenbeine . wîze dünne unde kleine sî gewünschet wâren dar . sam die wilden rôsen var lûhten lieht ir wengel, unde hienc des hâres strengel ein löckel reit dâ bî zetal . diu schoene süeze über al sô minneclîch erlûhte, daz einen wol bedûhte, ez waer ein engel, niht ein wîp . minneclîcher schoener lîp wart nie sô süezer noch sô guot als dâ man milch unde dâ zuo bluot in rehter mâze mischet . noch reiner wart erfrischet ir mündel unde ir wangen . strenger minne zangen lâgen dinn verborgen . ich weiz daz an dem morgen nie lûhte liehter morgenrôt als ir schîn dem golde bôt unde daz golt dem schîne wider . ez solden noch eins ritters lider umb den kus erkrachen . ich waene daz ir lachen traege sinne mahte snel . dâ bî ein kerz ir slehtiu kel, wîzer denn ein hermel . ich weiz wol, swen ir ermel solt lieplîch umbevâhen, daz dem müese nâhen vröude unde hôchgemüete . munt unde wengel blüete daz nie sin sô listic wart der gewünschen halber vart künde daz dâ gerwer schein . sô gar minneclîche rein was krône schappel gelwez hâr, stime brâwen oügel klâr, nase mündel tinne, hüffel wengel kinne, kele neckel, al der lîp der sol zieren reiniu wîp ân alle vingerzeige . swaz ich lobes seige ûffen sî, daz ist ein wint hendel wîz unde vinger sint lânc sleht unde sinewel . sô durliuhtic lîbes vel wart nie noch sô reine von vleische noch gebeine swâ sî schein vor der waete . waz sî dar under haete, daz weiz sî wol, ich sach sîn niht doch dunket mich, irs lîbes pfliht waer gar ni wunsches luste . hôch unde kleine bruste reht als ein apfel sinewel . wîzer denn ie krîdemel waen ich daz ez waere . sus der sorgenbaere vor der hôchgelopten stuont, unde tete als alle die noch tuont die sich nâch minne senkent unde ungedâht gedenkent alsô daz sî verstumment . ir ôren diu vertumment daz sî niht hoerent waz man seit swer ein sendez herze treit, der merket daz ich sunder vâr hân an manegen dingen wâr . 
Alsus wart hie ein brehten von hêrren unde knehten, rittern unde vrouwen, die alle wolten schouwen wie ez dâ ergienge, wie er den kus enphienge unde ouch daz golt . dô daz beschach,Vontânâgrîs der alte sprach
 < hoerent, alle die hie sint, der die âventiure nint, ein vürste ûz Sahsen lânde, des werder lîp vor schande sich har hât gefrîget . ûf in hât gezwîget êre ir vrühtic lobes rîs . im ist der âventiure prîs mit urteil hie erteilet, sît er umb êre veilet lîp geist unde dâ zuo leben . tohter schoen, dem soltu geben der hôhen âventiure zins . sîn lîp herter denn ein vlins ist an hôher krefte . er hât mit ritterschefte den hôhen prîs errungen . im sont alle zungen lobes dar umb vlêhen . sô starker slege lêhen het er hiut hie verhüllen, daz man in billîch schiuhen sol an ritterlîcher tât .> sî sprach < hêrre, sît er hât genomen hie des siges prîs, sô lege ich gerne mînen vliz an in nâch dînem râte .> hin sô bât sî drâte daz golt mit ir snêwîzen hant < veterlîn, tuo mir bekant,> sprach sî < wie sol daz küssen sîn?> < sîn mündel sol sich an daz dîn triuten minneclîche,> sprach der künec rîche . < nein,> sprach der vürste, < ich enwil . der êren waere gar ze vil, die ich unverdienet hân . kusses wil ich sî erlân: mich wil sus wol benüegen .> daz weren kunde vüegen der minneclîchen swaere . sî dâcht < im ist unmaere liht mînes mundes rüeren . er wil sîn küssen vüeren dar dâ er holder herze treit .> daz brâht ir ein strengez leit in sinnen unde in muote . < nein,> sprach der hôchgemuote 
Vontânâgrîs, < daz sol niht sîn . sît ich unde mîn töhterlîn die âventiure ûz hiezen schrîgen, unde liezen wir sî denn sô under wegen, di von lasters müese pflegen mîn êre . nement hin den kus . ez ist niht anders denn alsus, sît ir hânt von schanden vluht .> diz versprach er durch sîn zuht unde lie sich doch wol twingen mit gar senften dingen . 
Sus daz küssen dô ergienc daz sî gap unde er enphienc mit einem umbevange . sî druhten wang an wange unde minneclîche munt an munt . ob kein herze würde enzunt di von süezer minne? jâ, ich waene ez brinne durch lusteclîche wirde nâch der süezen girde diu in ir herze ûf kîmet, dô munt an munt gelîmet sus minneclîche klepte . ir beider herze swepte hôch in vröuden sam sî vlugen . in ein einic sî sî zugen beide herze sin unde muot . ach waz minne wunders tuot noch an zwein gelieben! von herz in herz sî schieben kan wunderlîche vünde, alsô daz ouch die münde ir leit niht hânt gekündet: dâ wirt der sin durgründet ân sprâchen mit gedenken . wâ von sich aber senken diu minne mê mit vlüzzen von eines mundes küssen kan dan von ander sache, ob ich kan, daz mache ich iuch kunt mit sinne . wizzent daz dîn minne niht ist wan ein gedenken unde ein lieplîch senken mit minneclîcher girde nâch hôchgelopter wirde, vor allem valsch gefrîet, unde wirt von êrst gezwîet in ougen unde in herzen . daz senen senftet smerzen, gir unde vröude beide . ez vröuwet in dem leide unde smirzet in der liebe . man zellet sî ze diebe an herzen unde an sinnen . wizzent mê von minnen: swâ ir name ist als vergift daz er niht zem besten trift unde velschet sich in muote, sô daz er schînet guote unde treit doch leides angel, wizzent daz man manegel dâ hât rehter minne . minne wîset sinne niwan an daz guote . swer sich sô hât in huote daz er sich niht vergâhet mit sinnen, seht dem nâhet von minnen hôher saelden vunt . minne in sender herzen grunt ûf wahset unde würze! swar der sin sich schürzet, dâ jagent die gedenke nâch . nû mac den sinnen wol ze gâch werden, daz sî vaelent an rehter minne unde maelent sich ze ungenôzen . dâ hant gedenk verstôzen an herzen unde an sinne . des ist unschuldic minne, wan diu wil niht wan guotes . minne pfliget des muotes dem sin unde herz ist undertân . sît sî alsus senken kan sich in vester herzen grunt, dâ von sol ein ieclîch munt unde muoz ein wârer bote sîn des herzen, dâ diu minne în sich hât geleit mit sinnen . swar daz herze minnen wil, dâ sol ouch hin der munt ein bote sîn unde machen kunt des herzen kumber unde pîn . der minne slôz sô sol er sîn, diu zunge ein starker vester rigel, ein kus ein wârez ingesigel vriuntlîcher trûtschefte . swâ minne mit ir krefte gesiget in zwein herzen, diu gelîchen smerzen nâch ein ander lîdent, die gedenke snîdent beidenthalben sam ein swert . swaz dâ herz unde herze gert, dâ ist niht wan ein einlîch ein, ein liep, ein leit, ein jâ, ein nein, sô gar in ein betwungen daz irre münde zungen die einhelligen sinne noch die lûter minne niht mügent gar durgründen . dâ von sô wirt den münden gâch nâch des küssens niesen, daz sî dâ mit versliezen went beider herzen rinne, unde allez daz sî inne des herzen tür gedenkent, dâ vür die münde schrenkent der staeten zungen vesten rigel . des wâren kusses ingesigel vür munt unde herz sich drücket . alsus mit kusse lücket man minneclîcher minne, niht dâ man die sinne nû wendet hin unde denne her . maneger hât nâch kusse ger der sich nâch minne biuget unde doch mit kusse triuget: der tuot offenlîche mort . küssen ist ein solich hort dâ mit man leit vernihtet unde vîentschaft verslihtet unde vriundet vriunt in vriundes trift . swâ man aber bringet gift in küssen mit den sinnen, daz ist niht von minnen . 
Diz was niht hie: ir küssen was geliutert reht alsam ein glas unde slôz in herz unde sin in ein: daz wol an in beiden schein . von des kusses zeichen sach man ir varwe bleichen unde zehant denn aber rôt werden . senelîche nôt liten sî in sinne, unde wâren doch ir minne verspart in allen unde unkunt . sî dâchten < scham diu het enzunt ir varwe vor den liuten .> ir lieplîchez triuten alsô beleip vil tougen . sî zogten sunder lougen în mit grôzem schalle . diu gemeinde alle in hôher wirde jâhen . ze herberge gâhen sach man sî keiserlîche . nû reit diu minneclîche bî im ûf der wisen velt unzent hin dâ sîn gezelt stuont mit rîlîcher koste . golt in siden gloste dar an alsam ez brunne, daz diu liehtiu sunne dâ schein mit widerglaste . zuo dem werden gaste sprach diu rein gehiure, des wunsches âventiure, < got lâze iuch hêrre wol geschehen . doch sönt ir mich mê gesehen ê daz ir scheident hinnen . got lâz iuch gewinnen vröude unde hôhe wunne . swes iuch mîn herze gunne, des sönt ir niemer werden ân . heizent weschen ab den rân unde vüegent iuch in ruowe pfliht .> er sprach < des entuon ich niht al die wîl ich iemer leben . rân unde ruoz die müezen kleben dâ dâ iwer mündel lac . solt der minneclîch bejac sô schiere an mir enden? nein, mich müez ê pfenden der tôt an dem lîbe ê mîn munt keinem wîbe ze kus sich iemer biete ald mîn lîp sich niete deheiner slahte vriundîn . ich wil ûf mîn ende sîn liebes ân unde doch alsô êweclîche wesen vrô durch iuch kiuschen reinen . mîn herze mac gemeinen niemer anders denn an iuch . swar ich in der welte vliuch, sô jaget mir diu minne nâch . vliuch ich von iuch, ir ist gâch wie sî mir die sinne gebinde an iwer minne: des ich doch, unwirdic bin . iwer kus hât mînen sin in leit alsô verworren, daz mir müezent dorren sinne mit gedenken . went mîn sinne swenken hin, doch hât mîn herze ein minneclîcher smerze vriuntlîchen getroffen unde ist nâh gesloffen senfte in mîne sinne, alsô daz ich brinne dicke in grôzem vroste . als îsen von dem roste gekrenket wirt, sô er ez vegt, alsô ist ouch mir verzegt mîn herze in mînem lîbe . sol der gnâden schîbe mit trôst gên mir niht welzen, sô muoz ich sorge velzen in mich diu niemer mê zergât . hôhe küneges vruht, sus stât mîn herze in den gedanken nâch iuch unde muoz mir kranken vröude unde hôchgemüete . mir hât der minne glüete mîn herze sô enphenget daz al mîn sin besenget ist von minne viure . muoz ich den kus sô tiure mit mînen vröuden gelten,... nein nein, die schulde sint niht sîn: in mir selben hât mich in dise nôt geworfen . sin noch herze dorfen dar umbe nieman strâfen . minne ir scharphen wâfen hât über mich gewetzet . dar zuo hât geletzet mich des kusses girde . jô wart ich der wirde gewirdet nie sô mir beschach, dô man iuch minneclîchen sach mir vriuntlîch küssen zeigen . al mîn sin ist eigen der vor was lidic unde vrî . swie joch disen maeren sî, ich wolt der naete niht enbern . mir ist wê, doch lîde ich gem daz wê, unde ist mir dâ mit wol, swaz dâ von beschehen sol .> 
Alsus er klagte sîne nôt . vlîzeclîch diu reine bôt zuo der klage ir êre dar . swaz er hât gesprochen gar, dem gedâht sî iemer nâch . iren sinnen wart sô gâch dar zuo wie siz gehôrte, daz ez ir sorge stôrte in herzen unde in sinnen . < ei wirt im von minnen nâch mir als mir ist gesîn nâch im, seht sô waere hin,> gedâht sî in ir herzen, < mîner sorgen smerzen unde gar al mîn ungemach .> tougenlîch sî zuo im sprach: < gênt mir urloup, ich wil varn . got der müeze iuch bewarn guot saelde unde êre . ich wil der hinnenkêre von iuch niht enwizzen . dar an sint geflizzen ê, ir kument noch ze mir einest, wan mîns herzen gir ze redende mit iuch begert, hôchgelopter vürste wert, des wir nû state niht enhân . ich var hin, ir sönt niht lâzen, tuont als ich iuch hân geseit .> hin diu minneclîchiu reit mit hôhen vröuden in die stat . swaz er mit ir geredet hât unde sî mit im, der worte pfliht sô enahte nieman niht weder noch der geberde tât . der hêrre ouch kurzelîche hât der wâfen sich entaenet . ist ez als mîn sin waenet, sô was sîn herze vröuden rîch . al die gerenden gelîch hiez er dar besenden . ir aller armuot pfenden wolt er mit gebender stiure . sîn miltiu hant gehiure gap unde gap eht iemer dar, daz kein herze nie gebar alsô grôze milte . die nemenden bevilte sîn vil milteclîchez geben . man sach in sînem hove leben sô rîlîch unde sô schône, het er getragen krône von zwênzic künecrîchen, man müese sicherlîchen sprechen daz sîn waer genuoc . iemer in dem herzen truoc er der minne twingen . diu nôt begunde bringen im angestlîche trahte daz er nienâ ûf ahte wan dâ hin dâ sîn herze was . alsus er in gedenken saz verdâht in manegem sinne . in betwanc diu minne: sô tete im wol der ginge . wê tete im misselinge; sô tete im wol ir troesten, sô tete im wê daz roesten daz er leit in dem herzen . sô vröut er sich des smerzen der in sô lusteclîchen twanc . 
In den gedenken er sô ranc mit sînes sendes herzen ger . nû wil er hin, nû wil er her, nû wil er sus, nû wil er sô, nû ist er trûric, nû denn vrô, nû wil er diz, nû wil er daz, nû liebet im, nû treit er haz gên der süezen minne in sînes herzen sinne . 
Alsus er sîne sinne bouc, daz kein vogel nie geflouc nâch wint sô manic kêre . nû gap im minne lêre als sî noch tuot unde hât getân, daz ein mensche niht enkan vinden in dem sinne . twinget ez diu minne, ez trahtet wunderlîchiu dinc . alsus ouch der jungelinc mit ganzer sinne trahte in sînes herzen ahte saz unde im gedâhte, wie er von der âhte sender sorgen kaeme . waz im dâ von gezaeme ze tuonde, dar ûf gienc sîn sin . nû kan diu minne unde wîste in wie er solde kêren vür den künec hêren unde vür die andern künege drî unde vür die vürsten ouch dâ bî die bî dem hove wârn gesîn, unde vür die werden künegîn, dar nâch vür die vrouwen dar unde vür gemein der rîter schar, unde solde sî mit girde bitten durch ir wirde unde durch küneclîchen prîs, daz sich iht ir belîben slîz dâ ûf ein zerrîten, daz sî durch in dâ bîten noch einen tac, den welle er hân hof . sîn sin geviel dar an unde dâchte in sînem muote < daz kumet mir ze guote . ob ich mit ir gereden mac der mîn herze nacht unde tac niht eine stunt vergizzet, ich weiz wol, unde mizzet ir minne halbez sorgen, daz ich gar verborgen trag in mîner bruste nâch minneclîcher luste, es würde ir ein teil ze vil .> hie was sîner sinne zil komen an . alsus er gienc vür die künegîn: man enphienc in wirdeclîche schône . mit süezer worte dône hôrte man in prîsen . er bat Vontânâgrîsen, den künec von Tenemarken, unde den der mit den barken was kumen von Norwaegen,Palarei den traegen
 an allen houbetschanden,Vlôrîn von engellânden
 unde Parlus von den Schotten, unde dâ nâch al die rotten der vürsten, grâven, rîter schar, die zuo dem hove wâren dar kumen durch ir werdekeit, daz sî an im ir êre breit mahten al gelîche . < ir hôhen künege rîche, ir vürsten grâven vrîgen unde alle die hie sîgen, ich sol iuch sagen gnâden danc, daz ir an mîne wirde kranc sô hôhe êre hânt geleit . ich hân von mîner werdekeit niht daz man mich sô êret . mîn sin mich merken lêret, ir hânt geêret iuch an mir . dâ von mînes herzen gir von schuld iuch dienstes willen treit . lîp unde guot ist iuch bereit eigenlîch die wil ich lebe . nû bit ich noch einer gebe, swer mir die verzîhet, wizzent daz der lîhet mînem herzen sende swaere . aller sorgen laere wird ich ouch ob ez geschiht, daz man mich hie êren siht, unde ist ze tuonde mügelîch . waer daz mîn bete trügelîch waere gên iuch allen, dâ von müese vallen mîn krankiu êre in schande . ê wolt ich von dem lânde gân daz mich ûf geerbet hât, ê sô ersterbet gên mir würd iwer hulde . der êren übergulde sô ir mir erboten hânt ir an mîner bet begânt, ob ir mir niht verzîhent . wizzent daz ir lîhent mir dâ mit hôher vröuden vil .>Vontânâgrîs der sprach < ich wil
 uns alle hie vürsprechen . sît iwer bete brechen niht kan ab rehter mâze, sô triwe ich wol, ich lâze iuch der bet niht ungewert . sprecht an, lât sehen wes ir gert: ob ez bî mâze vuoge treit, daz wirt iuch hie niht verseit .> 
Er sprach < dar umbe sol mîn sin willeclîchen nîgen hin in iwerm gebote iemer . sin unde herze niemer mit dienste an iuch wenkent, sît ir wirde schenkent mir unde mich tuont vröuden vol . ich bitte, sît ich bitten sol, mit urloup iuch ein kleine, daz ir algemeine die zît alhie vertrîbent unde einen tac belîbent bî mir hie, daz ist mîn gir . den selben tac sô sollen wir hovieren gar biz er ververt . swaz hie guotes wirt verzert, daz gât mit koste über mich . diz ist mîn bete, die wil ich verschulden iemer swâ ich kan umb iuch, ob mir got heiles gan, daz ez ze schulden iemer kunt: sô sol mîn leben alle stunt iuch mit dienste wesen bî .> dô sprach der hôhe wandels vrî, ich mein den muotes starken, den künec von Tenemarken, des lîp in hôher wirde schein, < der bete sprîche ich jâ unde nein: jâ umb daz belîben, nein daz ir wellent trîben kost ûf iuch die ich sol hân; dâ mit under wirt getân lop unde mîner êren prîs .> < nein, werder künec Vontânâgrîs, mîn bet ist sus, ich wil alsô .> ein belîben lopten dô die hêrren sament alle unde wâren vrô mit schalle . 
Morgen dô der tac ûf brach unde man durch grâwiu wolken sach liehten tac ûf liuhten, bluomen gras erfiuhten man spurte von dem touwe . dâ was sô rîchiu schouwe von liehter bluomen schoene . man hôrte vogel doene hôh in den wolken waegen . man sach ûz saeten draegen die lerken gên den lüften . irs gesanges güften tete manic herze schallen . messe wart in allen gesungen lobelîche . dar nâch die vürsten rîche unde al ir massenîe die nam der wandels vrîe von Brûneswîg, unde hât bereit mit alsô grôzer rîcheit sô übermaezic wirtschaft von rât unde alsô grôze kraft daz ich ir niht geprüeven sol . ich weiz daz sî ze karidol gezaeme künec Artûse . wie ieclîch brâte sûse unde traht nâch würzen smegge unde bîgerihte negge unde ander guot geraete, waz leige man wiltbraete in wirtschaft nider slüege, waz man ze tische trüege von hôhgelopten trahten, solt ich des alles ahten, ich weiz es iuch verdruzze . swaz ie in wazzers vluzze durch lîbes nar gevangen wart, swaz waldes wilde ie verspart mit holze hât von tieren dîn tische solden zieren, swaz in den lüften ie geflouc, swaz ie getranc od ie gesouc, daz zuo wirtschaft tohte, ob man ez haben mohte, sô was sîn di kein manegel . sus rîcher koste krangel ist mînem hûse tiure . ich siut bî strôwes viure unde brâte wol mîn spîse . des muoz ich werden grîse ê zît bî jungen jâren . dô sî enbizzen wâren, dô huop sich ein hovieren . man hôrt daz wolken zieren von maneges kraches dône, die in den lüften schône von rîchen notten schullen . ob in ir herze swullen iht sender herzeswaere . der zweiger den diz maere hie dient nâch lobes danke? jâ mit manegem swanke ir ougen zemen swungen, daz sich die blicke drungen durch in ir herzen arke . diu junge ûz tenemarke lie hin ir ougen vlücken, unde kund daz blicken lücken im ûz dem herzen sinne . ir was ouch von der minne daz herze unenbunden . scharpher minne wunden was sî tief ouch worden wunt . des muos ir minneclîcher munt ersiufzen tougen dicke . sô sîner ougen blicke hin swungen ûf ir warte . sus diu reine zarte was nâch im unde er nâch ir verdâht mit staeter herzen gir . 
Sorgen unde ouch vröuden blôz wâren sî: nû was sô grôz daz tanzen unde daz springen, daz sagen unde daz singen, der schal was grôz unde was dâ klein . sô wurfen jene dort den stein, sô zugen dis schâhzabelspil . sô schuzzen jene zuo dem zil, sô sach man dis dâ springen . sô wolten jene ringen, sô sach man wie dis spilten ald mit den kugeln zilten . sô seiten die von minne, dis von guot gewinne unde aber die von ritterschaft . sô schuzzen dise hie den schaft, sô wolten jene trinken wîn . sô wolten dis bî vrouwen sîn werben nâch ir gruoze . dâ was sô vil unmuoze daz nieman nam kein ahte umb des andern trahte noch umb sîn haben, umb sîn lâzen, umb sîn werben . man lie gân ie daz dinc nâch sîner pfliht, als under wîlent noch geschiht ze hoven, der es naeme war, ob ich die wârheit sprechen tar . 
Sus gienc ez allez umbe . nû hoer ich daz kein stumbe ân heischen werde selten rîch . dem tete der vürste ungelîch, wan er gedâht ie an den pîn, wie er hin zuo der künegîn mit vuoge nâhe kaeme, ob sî noch baz vernaeme sînes herzen meine . nû dûhte in, diu reine im winhte mit den ougen . er gienc hin nâher tougen sô daz sîn nieman warte . sus gienc diu reine zarte under ein swache hüttelîn, unde lie nieman bî ir sîn wan ir juncfrouwen eine . den andern algemeine seit sî, sî waer ein wênic swach, unde wolt ein klein durch ir gemach gân in der ruowe lâge . < ob iemen nâch mir vrâge, dem sagent sô, ich kum her wider, swenn ich ein stunde mîniu lider von dem slâfe erbrîche .> sus diu minneclîche in daz hüttelîn entweich . tougenlîchen nâch ir sleich der vürste ouch hin under . nû hoerent vrömdiu wunder, waz liep mit liebe liebes kan dâ liep eht liebe liebes gan . 
Die würkent wunderlîchiu dinc . ir minneclîcher ursprinc gît dicke ein liebez ende, dâ man ez âne pfende hôher êren trîbet, wan minne alsô belîbet gekroenet mit den êren . dâ kan minn êre hêren unde hôrt ouch êre minne, wan diu welt mit unsinne tobelîchen minnet . dâ ist niht wol besinnet minne noch diu êre . swâ diu minne kêre von êren hât, daz ist unsin . dâ von hât man ungewin dicke genon unde nimet noch . diz ist wâr unde vlîzet doch diu welt sich zuo unminne, wan man mit unsinne siht vrouwen minnen unde man . ob sî dâ verlierent an, wer mac in des? diu schuld ist ir . swâ minne in minneclîcher gir nâch êren wirbet unde stât, ob diu ein wile kumber hât, doch gît sî hôher vröuden teil . gotes gunst, der welte heil erwirbet man mit minne, dâ sî sich zuo unsinne niht birget noch vermischet . sô wirt doch ie erfrischet mit ir diu êr ze leste . minn ist ein hort der beste des ie zer welte wart erdâht alsô ob sî sich niht vergâht . 
Alsô warp hie minne . des werden vürsten sinne niht nâch unminne stalten . nâch êren man in valten sach alliu sînes lîbes lider . sî driu zuo ein ander nider sâzen in der hütten . ob in ir herze iht sütten minneclîcher gedenke? jâ der sinne senke sich sancten sô ze grunde, daz ir dewederz kunde ein wort gesprechen noch gesprach, wan daz eht ietwederz sach daz ander minneclîchen an . wâ von daz waere, ob ich kan, daz vil ich iuch hie künden, ob ich eht mac durgründen die sache mit dem sinne . wir sehen von der minne ein dinc daz dick beschehen ist unde noch beschiht ze maneger vrist unde ouch beschach an disen zwein . swâ sich zwei herzen schôn in ein mit den gedenken einent, sô daz sî beide meinent ein dinc, ein ein, ein liep, ein leit, unde doch dewederz hât geseit dem andern sînes herzen pîn, diu herzen müezent beide sîn verdâht nâch süezer minne . sî denkent in ir sinne < ei braeht gelücke mir die stunt daz ich in ir êre kunt mîn swaere möhte machen, sô wolt ich an den sachen an vâhen unde wolt reden sus: ich wolt sî bitten umb ir kus unde wolt ir klagen mînen pîn unde ir künden wie sî in mîn herz sich hât gesenket .> alsus der sîn gedenket an manege sache mê dan vil die er mit ir reden wil, ob im diu vuoge gît die stat . unde swenne er sich gesetzet hât zuo ir in rehter ruowe pfliht, sô kan er ein wort reden niht unde sitzet dâ unde siht sî an unde scheidet ungeret von dan . diz ist beschehen manege stunt . unde sô er êrst von dannen kunt, sô kan er rede wunder . zehant der minne zunder enbrennet im die sinne, unde kan denn von der minne gesagen allez daz ie wart . wâ von daz sî daz sô verspart der zungen slôz bî liebe sî? daz ist dâ von, ir herzen bî ein ander staeteclîche sint, wan minne mit gedenken bint sî beidiu in der minne stric . dâ bî ist der ougen blic niht, ez tuot diu minne in der gedenke sinne mit minneclîchem prîse . zuo gelîcher wîse geschiht den sinnen alle vrist als dâ ein hûs erfüllet ist mit liuten alsô daz ein man niht mê dâ hin în komen kan . diz bîspel ich gelîche spür . nû stânt liute vor der tür mê denne in dem hûse sîn . jen went her ûz unde dis hin în unde dringent vast an der getât . der ûzern alsô vil dâ stât daz jene belîbent dinne . alsus beschiht dem sinne, swâ liep ist liebem liebe bî . ob ir blicke sîgen vrî? nein sî twingt diu minne daz sî went zuo dem sinne dringen in daz herze . der unmüezige smerze die sinne hât verklummen . daz der munt verstummen muoz unde weiz niht waz er seit . nâtûre tuot gewisheit des daz die ûzern sinne die gedenke inne dem herzen bringent von der pfliht . sus ist ez nû diu gesiht, diu dik gedenke schicket, sô sî mit luste erblicket dar dâ daz herze ist hin verdâht . alsus wirt von gedenken brâht der sin unde jagt den ougen nâch . im wirt sô herzelîchen gâch zuo der ougen mezzen daz er muoz vergezzen swaz er vor betrahtet hât . alsô der sin verirret stât unde weiz ein man niht waz er tuot . diu ougen irrent im den muot . diz beschiht noch manege stunt . swenne er denn von dannen kunt unde ir diu ougen niht mê sehent, die gedenke wider spehent daz sî hânt versûmet, wan in êrst gerûmet wirt mit der gesihte . in suslîcher pflihte sâzen diu gelieben hie, daz ir dewederz kunde nie gesprechen wort ein lânge stunt . nû was der juncfrouwen kunt wol irs herzen meine . diu minneclîche reine sprach < war umb sint ir komen her? wie sitzent ir sô, ir unde er? wan redent ir doch etewaz! diz swîgen hie waz meinet daz? ald schiuhent ir mich hinne an, an wârer minne hânt ir an mir kein sûme . ir beide hânt doch kûme erbiten dirre statte .> mit den worten hatte alrêrst der vürste sich bedâht, wan er was ze sinnen brâht von der megde worte, die er sô sprechen hôrte, dâ von entweich sîn ungemach . mit siufzendem munt er sprach: < waz sol ich sprechen? ich enkan . mîn zunge ist mir worden lân sît iez in mînem munde . swaz ich vor wunders kunde, des hân ich gar vergezzen . sin unde herz besezzen mir sint mit den gedenken . owê daz ich wenken von den sorgen niht enkan! mich brennet unde vihtet an sô bitterlîcher smerze . mich wundert daz mîn herze ez halbez mac erlîden, wan der minne snîden ez ûf den tôt versêret . mir werde dann verkêret mîn leit mit süezem trôste, sô muoz ich ûf dem rôste der strengen minne brinnen . ich bin sô gar von sinnen komen unde von muote, daz ich ûz al der huote bin, der ie sinnic herze wielt . ob ich ie ritters orden hielt, des weiz ich niht: sô hânt ir mir genomen mînes herzen gir unde aller mîner sinne kraft . süeze kiusche tugenthaft, daz lâzent iuch erbarmen . senfternt mir armen den bitterlîchen smerzen, den ich trag in herzen, unde daz strenge ungemach .> zühtelîch diu reine sprach: < waz rede ist daz? waz meinent ir? wâ mit hân ich, daz sagent mir, iwer herz gebunden? an den strengen wunden sô biut ich mîn unschulde . ob iwer herze dulde von mir leit, daz weiz ich niht . ald wie sol ich der noete pfliht iuch ûz herzen scheiden? hân ich gewalt an beiden iuch binden unde enbinden? mac ich iuch sorge linden unde vüegen hôhen smerzen? wenn wart ich iwers herzen mit sinnen sô gewaltic, daz ir sô manicvaltic sorge durch mich lîdent? ob ir vröude mîdent, wie sol ich daz erwenden?> < dâ sönt ir mir ellenden mit trôste hôchgemüete gên, alsô daz ir geruochent nên in iwer dienestlîch gebot mich, unde daz ich sunder spot dienstes iuch gebunden sî, unde daz iuch, reine wandels vrî, mîn dienest sî genaeme . ob iuch der muot gezaeme, sô mües mir sorge swachen . mîn herze möht erkrachen von den senden noeten . iwer zuht mich toeten kan an hôhem muote . der minne geiselruote mich zuo den noeten twinget . swaz hôchgemüete bringet, des ist mîn herze leider arn . iwer güete well bewarn baz von senden sorgen mich, sô muoz ich sterben sicherlîch .> sî sprach < diu red ist wunderlich . went ir underwîsen mich daz sich mîn sin vergâhe, alsô daz ich enphâhe ze dienest den ich nie gesach . mir möht beschehen als beschachDîdô der werden künegîn,
 dô sî in ires herzen schrînEnêam zuo âmîse kôs.
 dâ von sî den lîp verlôs, wan er sich von ir hin verstal .Virgilius seit über al,
 wie sî verbran unde ir ergie . sich wil baz verwarten hie mîn sin mîn herze unde mîn gedanc . ob ir sint an vröuden kranc, daz ist mir leit: ich wolte wol daz ir waerent vröuden vol, alsô daz diu vröude mich an êren taet unschamelîch .> < 
Unschamelîch? waz meinet daz? gotes unde der welte haz sol im wesen unverseit swer den valsch in herzen treit,> sprach er, < von des sachen diu êre müese swachen: des bin ich lidic unde vrî . swie daz ich nû leider sî der êren gar unwirdic, sô muoz mîn herze girdic doch sîn nâch hôhen dingen . hôchgedenke bringen mir künnent tiefe swaere . ob ich sô saelic waere, daz mir leider widervert niemer, daz mir waer beschert von iuch, hôhe künegîn, sô daz ir den dienest mîn enphâhen hie geruochent, unde doch dar an versuochent ob ich iuch dienen türre, lîp unde guot ich würre ze iwerr gnâden krône, unde wolte doch ze lône dar umbe niemer niht gegern, wan des ir mich wol gewern möhtent sunder schande . mîn herze ist von dem brande der strengen minne enzündet . ist daz mir niht gekündet von iuch wirt senfter sache, ich kranken unde swache gar von stunt ze stunde . mir lît in herzen grunde daz bitter leit verborgen, von dem mîn lîp mit sorgen in jâmer staeteclîchen lept . von vröuden zuo der noete strept lîp sin muot mit dem herzen . owê ach! den smerzen möhtent ir wol wenden, sô daz ich iwern henden mit dienste solde nîgen . dâ von sô müeste sîgen nider mîner sorgen teil, unde diuhte mich ein guotez heil, solt ich dar inne schînen . doch durch mîns dienstes pînen gert ich niemer anders niht wan der hôhen zuoversiht daz ir mîns dienstes naement war . geviel er iuch, sô waere gar in iwerm dieneste geschehen swaz guotes von mir würd gesehen . waer des niht, sô liezent sin mich der ich ouch iezent bin unde lânge leider bin gewesen ân trost . sol aber ich genesen, daz stât an iuch einen minneclîchen reinen .> sî sprach < nû muoz ich lachen von wunderlîchen sachen die ir hie trîbent umbe . ich bin niht sô tumbe, ich merke iwer meinen . daz ir an mich einen sô kêrent iwer sinne, des mac ich sicher inne dem herzen klein getriwen . ich möhte wol ze riwen mîn sinne dâ mit binden, sô ich wânde vinden iuch mit dienestlîcher pfliht, daz denn iwer herze niht dâ zuo gebunden waere . ir sint ein lântfaraere unde werbent hie unde minnent dort . ich waene iwer süeze wort entrihte manic vrouwen diu iuch waenet schouwen in ir dienste alle vrist, diu doch liht betrogen ist . alsus möht ouch mir beschehen . niemer mannes nam gesehen wirt in mînes dienstes schîn, er welle denn mit namen sin mîn diener alters eine; wan solich gemeine muoz man mit leide teilen . ich wil ouch niemer veilen mîn êre umb keine sache, dâ von ich müge swache machen mîne wirde .> < jâ,> sprach er, < mîn girde, zarte, diu ist anders niht: eht ich hân die zuoversiht ûf den hôhen gingen, mîn jâmer möhte dringen durch eines herzen adamant . ouwê möht iuch sîn bekant der bitterlîche smerze! ich wolt daz ir mîn herze tougen möhtent schouwen, wie ir ob allen vrouwen dar inne tragent schône zepter unde krône mit minneclîcher meine, wie ir alters eine mich twingent unde nieman mê . wizzent daz mir nie sô wê in herzen noch in sinnen wart sô von dem minnen daz mir unminneclîche tuot . herz lîp sin unde dâ zuo muot lâzent sich in jâmer senken . ich möhte mit gedenken mîn herze gar zerzerren . daz jâmer siht man derren durch ganzen lîp des jâmers verch . in sô wunderlîchiu werch hât minne mich geworren, daz man mir siht dorren den lîp als einen swachen schoup . ich muoz als ein äspîn loup von sorgen grôz erzittern . ich lîde sende bittern angest unde smerzen, daz ich von grunt des herzen ûf glimse unde brinne . owê daz mir diu minne gît sô unwunneclîchen gruoz, unde ich doch umb einen vuoz ûz ir gebote nie entweich . ei dô sî sô suoze sleich mir in mînes herzen grunt, waer mir dô gewesen kunt ir kummer unde ir swaere, sî waer mir nie sô maere worden als sî mir dô was . lieber got, waz meinde daz daz sich mîns herzen girde vereinde an ir wirde ê sî mîn ouge ie gesach, daz dô in mîn herze brach ir wirde minneclîche, sô daz ich alliu rîche dar umbe hete niht genomen ichn waere har ze hove komen: daz was ein wunderlîchez dinc . ir minneclîcher ursprinc wil mir gên strengez ende . des muoz ich mîne hende in jâmer dicke valten . mîn herze möhte spalten von bitterlîchen noeten, sît mir vröude toeten diu wil mit ir minne der mîn senden sinne ie staeter triwe jâhen ê sî mîn ougen sâhen .> 
Des antwurt im diu zarte < an solicher red ich warte unde merke wunderlîchen sin, daz ich dâ hin komen bin, in herze dâ man mich nie sach . waz daz sî, wie dem geschach, des wist ich gern ein ende . gap ich iuch vröuden pfende ê iuch mîn ouge saehe, wâ von daz geschaehe, daz wist ich gern unz ûf den grunt .> er sprach < ich wil machen kunt inch ez mit kurzen worten, wie mîniu êren hôrten iuch einen knappen rüemen unde sô mit worten blüemen daz ich des wunders nie vernam . mîns herzen sin mich hinderkam dar an mit den gedenken, daz sich begunde senken diu schoene in mînes herzen grunt . der selbe knappe tete mir kunt dis hoves âventiure, wie ir schoen gehiure die tûben gaebent unde den kus . mit den sinnen ich alsus sô vaste hinderdâhte daz mîn herze brâhte mich zuo disem sinne . dâ nâch kam diu minne mit alsô vrevenlîcher maht daz ich beide tac unde nacht geruowen niht enkunde eine halbe stunde ê iuch mîn ouge selbe sach . alsô schier dô daz beschach, dô was ouge unde herze tôt . sîn mit den gedanken bôt ich iuch mit dienstes willen . went ir mir nû stillen niht mînes herzen müege, sô bin ich gar ze vrüege in nôt betwungen leider . sin unde herze beider tuont ir mich unmehtic . mîn gedenke trehtic sint iemer ûf die sache, wie iwer tugent swache mir hôher sorge bürde, diu wol senfter würde ob iwer zuht es gunde, sô daz diu strenge wunde der bitterlîchen sorgen, in der ich verborgen trag der minne strâle, von der ich zie dem mâle erklupfe unde erschricke, swenn sî mit sendem blicke mich girdeclîchen schiuzet unde sich der smerze sliuzet in der gedenke sinne, unde in der diu minne kan hôhe vröude teilen, müese schiere heilen unde minneclîch verwahsen . owê daz ich von sahsen ie kam, sol mir niht bezzer trôst werden der mich tuot erlôst von leide, unde ich doch niht ger anders denn man mich gewer des ie sunder schande vrist wol mohte wesen unde ouch ist .> sî sprach < ob ich nû staete an iuch vunde unde taete des ir an mich suochent unde ze tuonde ruochent, waz hulfe daz iuch oder mich?> er sprach < mîn gedenke sich müesen dâ von vröuwen unde ze rugge ströuwen swaz mir leides ie gewar swenn mîn sin gedaehte har, sô waer mîn muot erfrischet unde mîn nôt gemischet mit hôher vröuden wunne . reht alsam diu sunne den tou von tolden zücket . alsô würd gelücket mîn sin zuo hôchgemüete, ob diu süeze güete der minneclîchen werdekeit, diu in mînem herzen treit krôn gewalteclîchen ob allen minneclîchen hôhgelopten vrouwen, wolt daz jâmer schouwen daz ich sender dulde . weiz got ich verschulde noch verschulte nie den haz . minne möhte mir wol baz mit ir gnâde erschiezen, sô daz sî lêrte sliezen iuch in des herzen bruste minneclîche luste mit den ich bin begriffen . gewetzet unde gesliffen hât über mich ir snîden diu minn, des muoz ich lîden in herzen minneclîche nôt, iwer mündel rôsenrôt daz well mich danne loesen . pfî dem argen boesen der iemer des gedenket daz er mit sinnen wenket nû hin nû har alsam ein schif, daz mit unstaetes windes grif swebet ûf wâges vlüete . sich hât diu süeziu güete der minneclîchen angesiht sô gar mit eineclîcher pfliht in mîn herz vereinet sô daz ez nieman meinet anders denn iuch eine mit sinnen noch mit meine, noch mac niht anders meinen, wan ez hât iuch einen ûz al der welte sunder genomen unde hât under die brust iuch sô versigelet, daz ir dar inn verrigelet ob allen werden wîben staeteclîch belîben unz an mîn ende müezent, ob ir niht schiere süezent die bitterlîchen ungehabe diu mich schiere zuo dem grabe schicket, sol ez lânge wern . jâ ich wil willeclîche gern ê zît dâ von ersterben, ob ich niht erwerben mac sô hôhes trôstes gebe . waz hilfet mich daz ich sô lebe unde doch bin tôt an muote? minneclîche guote, dar an gedenkent unde tuont schîn trôst den senden sorgen mîn .> sî sprach < wist ich daz waere daz jâmer unde diu swaere iuch in herzen, als ir sagent unde sô bitterlîche klagent, âne zwîvels wenken, ich wolt iuch sorge krenken alsô daz doch kein arger sin inch beruorte von mir hin in unwirdiger meine, ich wolt iuch alters eine ze diener hie enphâhen, unde wolt iuch lâzen gâhen nâch hôher wirde danke, sô daz ir sunder wanke mir dienent alters eine, unde daz diu selbe meine waer sunder valsche minne . sô wolt ouch ich mîn sinne von allen dingen wenden unde mîn herz ellenden mit den gedenken swâ ir sît alle stunt unde alle zît .> 
Er sprach < sô bin ich genesen . lîp unde herze müezent wesen vrî vor aller minne ân iuch küneginne: des wil ich iemer wesen haft mit alsô ganzer trûtschaft diu niemer mac zerrinnen, unde sol doch daz minnen verselwen niemer êren kranz . sî muoz lûter unde ganz belîben sam ein spiegelglas . nie herze wirdeclîcher saz ûf hôher êren krône denn mînez nâch dem lône sô mir ist entwaenet . het ich dar umb entaenet mich aller künecrîche, ich waere sicherlîche dâ mit wol ergetzet ich hab êrst gesetzet den vuoz ûf hôhe zuoversiht . wirt mir niemer anders niht, sô lept doch niender mîn genôz . minne hôher vröude slôz nie in herzen sinne . ach Vênus, küneginne, der sorgen schûr, der vröuden schilt, swen du lieplîch troesten wilt, der ist wol behüetet . swaz dîn güete güetet, daz möhte guoter werden niemer ûf der erden, des hân ich wol enphunden . du hâst die scharphen wunden geheilet die du slüege . ez ist niht ungefüege daz dir mîn zunge lobes giht . mir ist beschehen unde beschiht daz ich verdiene niemer, unde solt ich leben iemer, ob joch diu welt ân ende stât . hôchgeloptiu reiniu, lât mich alsô belîben . sorge kan vertrîben mir daz troesten manicvalt . nênt hin in iweren gewalt herze leben unde sin .> sus bôt er die hende hin ir in ganzen triwen . vor ir sach sî kniwen den der ir in herzen lac . dâ von sî sô sêre erschrac daz sî aber niht ensprach . von ir kiusche daz beschach . 
Sus sî saz, er kniwet hie . schier dô sî ze sinnen vie unde kan mit gedenken wider, dô hiez sî in sitzen nider . diz tete er: dô daz beschach, siufzende diu reine sprach: < 
Ei süeze minne minneclîch, wie hât dîn kraft sô wunderlîch mir sin unde herz betwungen . jâ hetten tûsent zungen ze vil dâ von ze sagene, wie sich mîn sin mit klagene hât versenket unde verlopt . minne, dîn gewalt der opt aller hande krefte . du kanst mit trûtschefte ein herze in jâmer binden . minne diu kan linden sorge herter denn ein vlins . minne diu gît swaeren zins iren besten vriunden . minne überbünden kan aller herzen sinne . minne gît gewinne unde lêret doch verlieren . minne kan sich zieren mit jâmerlîchem luste . minne in ganzer bruste hûset mit gewalte . minne ûf vröuden valte ie hôhen herzen wünne . minne sorgen dünne ouch machet mit ir künste . minne gît vernünste die nieman ân sî vinden kan . minne vrouwen unde man kan ze vröuden schalten . minne lêret alten gar bî jungen jâren . wie sol ich gebâren gên dir, zarte minne, sît du mir die sinne sô wandellîche schîbest? du vüerest unde trîbest mich umb unde umb als einen klôz . unverschult du jâmer grôz in mîn herze senkest . du swachest unde krenkest mînes herzen krefte, sô daz du mit trûtschefte mich zuo noeten bindest . du suochest unde vindest an mir swes du hâst begert . sol ich disem rîter wert mîne sinne künden? jâ ich wil durgründen im mîn herze unde gar enbarn . mîn gedenke went sich sparn gên im hie niht lânger . mîner vröuden anger, mînes trostes wirde, mînes lustes girde, mînes herzen wunne, mîner ougen sunne, mîner sinne hoehstez heil, mîner vröuden bester teil sint ir, rîcher vürste wert . sin unde herze hât begert iwer in gedenken . dâ von muosen schenken iuch mîn ougen dicke seneclîche blicke, die zuo maneger stunde ûf von herzen grunde mir girdeclîchen slîchen, sô daz sî entwîchen iuch niemer eine wîle . mit der minne pfîle hât mich ein jâmer troffen . ich waene daz noch offen mir diu wunde stande . mit der sorgen bande hât minne mich geseilet . eht sî hât geteilet den smerzen iuch, sô aht ich niht waz iemer drumbe mir beschiht dâ von ze keiner stunde . iuch hât sô von grunde mîn herze ûz al der welt genomen, daz ir ûz den sinnen komen mügent noch enkunnent, ob eht ir mir gunnent sô lûterlîcher minne als iuch mîne sinne tragent unde haltent, alsô daz ir schaltent von iuch untriwen angel . ê wold ich haben manegel liebes unz ûf mînen tôt, ê ich iemer schame rôt durch iuch wolte werden . sin mit den geberden went iuch tragen holden muot . swaz ir iemer mê getuot unde begânt ze guote, daz wil ich in muote mir selben hie ze dienste nên unde solich lôn dar umbe gên der êre unde ouch liebe zimt, swâ man iemer daz vernimt daz wir sunder schande wol stân in allem lânde .> 
Er sprach < des trôstes ist ze vil . dâ von ich ûf geben wil swaz mir iemer widervert guotes, ob mir got beschert daz ich lop erringen mac mit keinen dingen, die wil ich hân der welte pfliht, daz daz lûterlîch beschiht ze dienest iuch alleine, minneclîche reine, unde wil daz iemer trîben . vrouwe ob allen wîben sönt ir wesen unde sîn in sinnen unde in herzen mîn staeteclîch ân ende . ezn sîge daz mich pfende ein gemeinez sterben, sô wil ich iemer werben nâch des dienstes danke, sô daz ich êre kranke dar umbe niht enmache . ich wil alle sache schiuhen unde vliehen die sich mügent ziehen hin ze valscher taete, unde wil dar an staete belîben êweclîche .> sus diu minneclîche in ir dienest in enphie . ob iht anders dâ ergie? nein ez, wan, als ich iuch wil sagen, dâ was alsô vil schalles unde brahtes, daz man lützel ahtes hât ûf keiner slahte dinc . diu sueze unde der jungelinc hâten sich erklaffet, die wîl iht anders schaffet diu juncfrowe diu mit in dar komen was . nam sî sîn war, des schûhten sî doch kleine . diu minneclîche reine erkante sî sô staete daz sî ungerne haete vermeldet keine sache . iedoch sprach sî gemache, diu minneclîche kluoge, < diu zît het wol vuoge, ê daz der maere werd ze vil . ir sint gar ein lângez zil sament hie gesezzen .> nû hâten sî vergezzen des hoves unde des schalles . ir gedenken alles was niht wan umb die minne . sî hâte sîne sinne in ir herz beslozzen . von ir ist geflozzen ir sin zuo sînem herzen . sî leit sînen smerzen unde truog er iren kummer . winter unde summer waeren sî wol eine gewesen, daz sî kleine sament het verdrozzen . sî hât in verslozzen in ir herzen klûse . ouch hât er sî ze hûse geladen mit dem sinne, daz diu süeze minne ir beider was gewaltic . sî hâten manicvaltic liebe mit ein ander . swaz er wolt, daz vander an ir nâch êren krône . diu minneclîche schône vant ouch swes sî gerte an in, wan er gewerte sî mit staetes herzen sin swes sî muoten mocht an in . 
Sus stuont ir vröuden schouwe . aber diu juncfrouwe sprach < bînamen, ez ist zît . leit bî liebe dicke lît dâ man sich missehuotet .> ir beider herze bluotet in jâmer von den worten diu sî beide hôrten von der zarten munde . nôt in herzen grunde sleich in umb daz scheiden . man sach von in beiden senelîchez blicken . siufzeberndez schricken wuohs in in den herzen . schiere sî den smerzen lieplîchen versuonden . als sî ûf gestuonden, zehant sô sâzen sî dernider . alliu ires lîbes lider mit gedanke vâhten . minneclîche vlâhten sich ir ougen blicken . beidenthalben stricken kunden sî sich nâhen . lieplîch umbevâhen mahten sî untiure . hôher sorgen stiure was in beiden wilde . ir vil klaren bilde sich zuo ein ander drungen . die minneclîchen jungen sî liebe vil begiengen . mit armen umbeviengen sî sich manege stunde . munt ze rôtem munde minneclîch gedrücket wart, dâ von gezücket in was sendiu swaere . aller sorgen laere wurden sî in muote . munt bî munde bluote alsam ein liehter rôse rôt . ob sî ie gewunnen nôt, diu was dâ zergangen . wang bî liehten wangen sam ein mandel lûhten . ob sî iemen schûhten? nein, ez was eht allez ganz . sî was sîner vröuden glânz, er irs herzen liehter schîn, sîn munt an ir mündelîn, ir wange an sîn wange mit manegem umbevange sî ein ander druhten . ob sich ie verruhten ir gedenke an luste? nein, dâ wart brust an bruste gedrücket minneclîche . ez wart sô vröuden rîche nie begangen liebe amt als dâ liep bî lieb verschamt sunder sorge sweichen . dâ mac man minne zeichen prüeven unde schouwen . swie daz mir von vrouwen sî diu liebe tiure, sô gît mir doch stiure mîn sin mit deme wâne, ez sîge leides âne swem ez sô wirdeclîch ergât . mîn gedanc mir dicke hât in sinnen hôhe vröude brâht, sô ich nâch liebe hân gedâht, daz mîn sin wart vröuden vol . taeten mir gedenke wol in herzen von der minne, daz wîset mîne sinne an daz liebe maere, daz disen beiden waere mit den werken michels baz . swaz man ie von minne las unde von liebe vindet, daz hâten hie gesindet sî beide in ir sinne, daz diu süeze minne bî in was enthalten mit êren, wan sî walten konde ir beider herzen mit liebe unde mit smerzen . 
Alsus sî wâren lânge mit manegem umbevange verslozzen unde bevangen . wang bî liehten wangen unde munt ze liehtem munde rôt sich ze tûsent mâlen bôt nâch kuslîchem kusse, des noch niht verdruzze swâ liep bî liebe waere . nû seit in aber maere diu juncfrow umb ein scheiden . des wart an in beiden bitterlîchez trûren schîn . doch mocht ez niht anders sîn: ez was zît, sîn was genuoc . in ir lîp sî dannen truoc sîn herze unde hât im dâ verlân ir herze sunder valschen wân in triwen vesteclîche . baz sprach diu minneclîche juncfrouwe < ich wil vür die hütten gân durch daz ich spür, ob unser iemen lâge . bî einer wîle trâge sönt ir mir nâch slîchen .> seit sî der minneclîchen hôchgelopten künegîn, < hêrre, unde sönt ir hinne sîn ouch ein stündelîn dar nâch . lât iuch wesen niht ze gâch, biz ich die sache gar erspür .> ûz der hütten gienc sî vür unde sach dâ vroelîch schallen . den vrouwen hêrren allen was mit vröuden alsô wol, daz ir herzen wunne vol sich nihtes hinderkâmen noch nie kein ahte nâmen ûf diz noch daz, sus oder sô, ân ein rîter, der was dô, der hâte von geschiht gesehen, als noch dicke mocht beschehen, der juncfrouwen gebaerde . iedoch dehein gevaerde sîn sin dâ von beruorte . mit der gesiht er snuorte hin unde liez es alsô sîn . nû sach er die künegîn ouch ûz der hütten sliefen . dâ von sîn ougen swiefen gedenke in sînem sinne . < waz schuof diu küneginne,> gedâht er, < dâ sus eine? waz betiut diu meine ald war umb ist ez beschehen, daz diu juncfrowe gesehen wart ân sî ê unde sî nû kunt?> nû was ir wengel unde ir munt zerküsset unde zertriutet, als liep noch liebe biutet dâ sî die state mügent hân, daz ir in ein ander bran mündel unde wengel . er sach ir hâres strengel ein teil ouch dâ verirret . des wart im verwirret siu herze in dem sinne . waz sî schüefe dinne, des hât sîn sin begunnen, ald wâ ir enbrunnen waer diu varwe sam ein gluot . alsus stuont der rîter guot verdâht in maneger wîse . nû sach er aber lîse ûz der hütten slîchen den hôherbornen rîchen helt von Sahsen lânden . sîniu ougen kanden in; er dâchte wider sich < zwâr, diz ist der minne strich: daz spürt man an ir varwe . wie sint sî beide garwe sô durliuhtic viurîn rôt!> zwîvel sînem herzen bôt manic grôze zuoversiht, ob ez waere oder niht . 
Sus sîn herze umbe vuor manic wilde krumbe unde slihte mit gedenken . als er sich nû senken wolt ûf ein sin, sô was ez niht, wan sô kan diu zuoversiht diu im ein anderz brâhte, alsô daz er gedâhte zuo im selb < dâ ist niht an . wie getörst er understân ald sî ein alsô grôzez dinc?> ûf der stat der jungelinc gedâht in sînem sinne < zwâr sî hât diu minne mit ir kunst gebunden . ich hân ez befunden an irre varwe zeichen . sô man die siht bleichen, nû sô sint sî denne rôt . minne dise selbe nôt an in beiden vüeget . sî meldet unde rüeget ir minneclîchez triuten . sî waeren bî den liuten,> gedâht er aber, < niht gesîn, waer ez wâr dar an mich mîn sin mit wâne bringet . ei zwâre minne twinget noch groezer sache denne alsô .> sus gedâht er aber dô mit wandellîchem sinne . nû zêh er sî der minne, nû lât er sî unschuldic . sîn sinne ungeduldic sint umb ein jâ unde umb ein nein . < jâ an inen beiden schein . nein, ez getorste niht gesin . jâ sî twanc der minne pîn daz sî sich zemen vlâhten .> sîn sinne sêre vâhten, ob ez waere oder niht . ze jungest kan diu zuoversiht dar an, ez waere sicherlîch wâr, unde hinderkam des sich sô vaste sunder wânes pfliht, daz er zwîvelte niht dar an, ez müeste alsô sîn . die gedenke vielen in sîn herze sô ze grunde, daz er niht enkunde noch mocht sich ir entaenen . er wiste sunder waenen unde wolt sîn sin dâ von niht lâzen . in twanc ze diu der arcwân, daz er der unschulde niht wolte wizzen minne pfliht . 
Nû ist diu minne unde ir ursprinc ein alsô wunderlîchez dinc, dem nieman kan gewarten mit schelten noch mit zarten, mit dienest noch mit twingen, mit keiner slahte dingen, mit vlêhen noch mit dröuwen . minn wil ie niwan vröuwen dâ dar sî sich hin senket . dar mîn herz gedenket niemer noch niht ouch gewan sin dâ zuo, kunt dar ein man unde erwirbet gruozes danc, swie daz mîn herze nie geranc dâ nâch, sô denket doch mîn sin: waer ich komen ê dâ hin, mir möhte sîn gelungen . die gedenke stungen kunnent zuo dem herzen, daz ich dâ nâch smerzen trage des ich gedâhte nie . dem kan ich gewenken hie doch mit keiner künste . daz kunt von der verbünste, die ich trag in den sinnen . alsus hât ze minnen verbunst mir dick die sinne brâht, des ich niemer het gedâht noch gedaehte, waere daz eim andern niht gelunge baz, unde wirt mir doch niemer niht . ich merke wol daz ez beschiht von mîner sinne untugende . minne mit ir mugende würket wunderlîchiu dinc . dâ von ir süezer ursprinc dicke ein sûrez ende hât, dâ man ze vil sich an sî lât unde gên ir niht enschiuhet . swer sînen willen ziuhet an allez daz des er begert, wirt der wîlent missewert, des enist kein wunder . ein man muoz sich under wîlent von minne ziehen unde mit gedenken vliehen daz im wol in muote lît, ald er wirt etelîche zît von minne missehandelt . swer mit der minne wandelt anders denn ir orden stât, wizzent daz sî dicke lât an dem gesigen ungemach: als disem rîter hie geschach . 
Dô er kom in die sinne, daz er diu zwei der minne bewaenen wolte unde zêch, der gedenke er sô vil lêch unde gap dâ zuo, daz im der sin durch ein verbünnen viel dâ hin daz sich sîn herz vergâhte . zehant er dô gedâhte < ei war umb würbe du niht vor? minne het ir saelden tor liht dir ûf entslozzen .> dirre hât genozzen nihtes wan des einen daz er der zarten reinen torste muoten minne . im kâmen sîne sinne dar an sô vesteclîche daz er vil sorgen rîche wart in sînem herzen . dâ von er senden smerzen truog in der verbunste . sîner sinne vernunste leit er sô volleclîch dar zuo, daz er âbent unde vruo niht wan dar an gedâhte . daz gedenken brâhte im leit unde ungewinne . im viel ie in die sinne daz, unde kan er ouch dar an, daz er niht enwolte lâzen, swaz dar umb ergienge unde swie erz an gevienge, er wolt der zarten guoten ouch ir gruozes muoten unde werben nâch ir minne . er dâcht in sînem sinne < bevindet sî daz du dâ weist, sî gît dir trostes volleist ê sî ez lâze rüegen . ich sol ez wol gefüegen daz sî bevindet mînen sin, wan ich staeteclîchen bin des hoves ingesinde . swenne eht ich bevinde des vürsten hinnenkêre, zwâr sô wirt niht mêre diu bet an sî gesûmet . sô er den hof gerûmet nû, er komet niemer mê . wie ez dann ze hove ergê hie, daz ist im wilde . sô manic verre gevilde scheidet diz unde Sahsen lânt, daz im iemer unbekant ist swaz ich hie trîbe .> dem herzen unde dem lîbe gap er minneclîchen trôst alsô daz er würde erlôst von senelîcher erebeit, als ich dâ vor hân geseit . 
Sus wurben sîne sinne . im hât ouch diu minne sîn herze ein teil gebunden . nû was ie iu den stunden diu junge küneginne, ein wünschelrîs der minne, ein spiegel klârer schouwe, sî unde ir juncfrouwe gegangen zuo der vrouwen schar, sô daz irre verte war nieman hât genomen . der hêrre was ouch komen hin, unde wânden daz diu vart al der welte vor gespart waere sicherlîch gesin unde unkünde, wan in drîn die ouch sament wâren . man sach sî nû gebâren vroelîch unde schône . ob ir liehte krône vor durch ein triuten was verruht, sô wart sî nû hie gedruht mit wîzen handen eben nider . sus diu hôchgeborne wider saz dâ sî gesezzen was . ie der rîter warte baz ûf sî denn er het getân ê sîn herze arcwân gewunne an in beiden . des konde im vröude leiden in herzen unde in sinne, wan er spurt die minne an maneger leige zeichen . sô er sî nû sach bleichen, sô sach er sî nû rôten . dâ von er einem tôten sich gelîchet dicke . ir minneclîchen blicke sach er zesamen schiezen . hant in hendel sliezen er an in beiden spurte . dâ von sô wart dem vurte gerûmet sîner sinne, daz er dâ von die minne sunder zwîvel kante . ob in diu minne brante? nein, ez tete unminne, wan er sich mit unsinne hielt unde hât vergâhet, dâ von im schade nâhet . 
Alsus was dâ wunnen vil . aller hande vröuden spil, sô in der welt ie wart gedâht, daz wart allez vollebrâht dâ mit hôhem schalle, biz daz zuo dem valle diu sunn sich hât gekêret unde der âbent lêret die nacht hin nâher dringen, tanzen ballen springen, singen schallen swîgen, harphen rotten gîgen, pfîfen hel tambûren . man sach nieman trûren in herzen noch in sinnen . ez waere denn von minnen, sô mocht dâ nieman trûric sîn . alsus von dem velde în zogten sî mit schalles braht . tanzen springen al die nacht sî trîben sunder lougen . nie slâf in ir ougen kan, biz daz der tac ûf bran unde manneglîcher urloup nan . 
Dô gieng ez an ein scheiden . wie in dô waer den beiden die sich sô underminneten, daz sî niht anders sinneten wan < ich bin dîn, sô bist du mîn, ich wil bî dir, du bî mir sîn in herzen unde in sinnen?> daz eineclîche minnen sî alsô zuo ein ander twanc daz ir sin unde ir gedanc was niht wan ein einen unde ein einlîch meinen mit sinnen unde mit herzen . sî hât sînen smerzen, sô twanc sîn herze ir swaere . sich hâte sô einbaere in ein vereinet ir gedanc daz in allez daz betwanc swaz ir war, sô twanc ouch sî swaz im was von kumber bî . 
Sus was ir sin geschicket daz sî zwei gestricket wâren wunderlîchen . zuo der minneclîchen kan er unde wolt urloup nên . daz sach man die zarten gên gar mit trüebem sinne, wan diu strenge minne twanc sî sunder lougen, daz man in ir ougen manege starke sorgen trehen mohte sicherlîch gesehen hân, die dar ûz vielen unde ûf von herzen wielen von bitterlîcher swaere . diu süeze minnebaere sprach < ez mac niht anders sîn . varent hin, gedenkent mîn, tuont als ich iuch hân geseit . wizzent daz mîn herze treit nâch iuch kumber unde pîn, unde wil iemer vroelîch sîn doch ûf den hôhen gingen, daz got uns noch wol bringen mac zesamen minneclîch . ich wil iemer staeteclîch an iuch gedenken swâ ir sint . minne mir mîn herze bint alsô daz ez niht enmac von iuch weder nacht noch tac komen durch kein sache . ich wil dem ungemache durch iuch undertaenic sîn . ich wil sin unde herze mîn iemer zuo iuch stricken unde mit gedenken schicken swâ ir sint der lânde kreiz . al die wîle sô ich weiz daz ir mich niht übergebent unde nâch mînem gruoze strebent, sô belîb ich staete . diu triwe mac durgraete niemer an mir werden, die wîl ich ûf der erden einen êweclîchen tac lebe unde dâ zuo leben mac .> 
Des neig er ir unde sprach alsô < ich wil iemer wesen vrô ûf die hôhe zuoversiht der iwer mündel mir vergiht, nâch der ich iemer ringe . wizzent daz ich bringe mîn leben an daz ende, ê mîn sin sich wende iemer von iuch reinen . mîn herze hât iuch einen ûz al der welt gesundert . minne hât gewundert an mir sô wildiu wunder, daz ich iemer under der brust trag nâch iuch swaere . ich wolt ê daz ich waere tôt ê ich mit sinnen iemer wolte minnen ald meinen anderswar denn iuch . allen wîben ich entziuch sinne mit gedenken . in iwer gebot senken wil ich den sin mit dienstes ger . swaz mit schilt unde ouch mit sper man iemer mê von mir gesiht, iuch ze lobe daz beschiht, unde swaz ich vollebringen mac mit andern dingen die wîle ich lebe guotes, sô bin ich des muotes, daz beschiht iuch eine ze dienste, süeze reine .> 
Hie mit was diu rede hin . er vuorte mit im iren sin unde lie ir den sînen dâ . ir herze jagt im balde nâch, wan diu minne ez von ir treip . sîn herze hie bî ir beleip unde vuor er sunder herzen . mit manegem süezen smerzen was beider sin bevangen . minne mit ir zangen sî leides hât beklaewet, daz ir lîp gegraewet möhte sîn von sorgen die sî heid verborgen truogen in ir muote . hin der . stolze guote vuor mit sorgen vröuden rîch . sîn lîp sîn leben zierte sich ûf an ritterlîcher tât . swaz sîn lîp begangen hât, daz was allez gar ein niht, als man in nû werben siht wît in allen rîchen . er vuor sô ritterlîchen unde mit sô hôhem schalle, daz man sîn lop vür alle vürsten hôhe rüemet . sîn prîs sô gar durblüemet, sô durliuhteclîchen schein: er liez in allen lânden ein marsche niht ern waere dâ, unde warp sô wirdeclîchen nâch hôher êren kranze, daz man sîn wirde ganze ie zalte zuo dem besten . man hôrt sîn êre gesten wît in allen lânden . die in niht erkanden, die hôrte man in prîsen . sîn herze kund in wîsen ze hôher êren stuole, unde hât von schanden pfuole mit sinne unde mit herzen vluht . er pflac sô ritterlîcher zuht unde alsô reiner mâze mit herze unde mit gelâze, mit koste unde mit milte, mit swerte unde mit schilte, mit wandel unde mit sitten, daz sîn lop besnitten gar unwandellîchen schein . man hât sîn wirde reht als ein heiltuon in den rîchen . er warp sô wirdeclîchen mit aller slahte dingen, daz man sîn lop dringen mit êren hôrt sô verre, daz niender lept ein hêrre an lobes wirde sîn genôz . sîn maht sîn gelt daz was sô grôz daz er wol vollefuorte swaz im den sin beruorte von kostelîcher stiure . swâ er kein âventiure hôrte, dâ zuo was im gâch, unde warp mit wirdekeit dâ nâch êren unde nâch werdekeit, des sîn nam noch wirde treit . 
Diz treib er wol ein ganzez jâr, daz sîn lob als umb ein hâr von êren nie gewanhte . sîn vrîger wille schanhte sô hôhe kost den êren, daz man sîn lop mêren hôrte sunder miete . er gap der gernden diete sô hôher gâbe stiure, daz sî sîn lop vil tiure ze hôher wirde vlâhten unde sînen namen brâhten mit êren gar durch alliu lânt . ez wart in Tenemark erkant sîn lop ze maneger stunde von der gernden munde die dar ze hove kâmen unde guot durch êre nâmen ald kunten sunder lâge höve; sô was ie vrâge, wer sich ze hôhen êren züge ald wes lop mit wirde vlüge vür ander, wen man gesten hôrte zuo dem besten gar durch aller lânde rinc: sô was eht ie ein jungelinc erzogen unde erwahsen in dem lânt ze sahsen der ûf an êren bluote . < er ist ein wünschelruote an ritterlîcher krefte, ein helt ze ritterschefte, ze swerte sper unde schilte, ein kruft der rehten milte, ein berndez zwî der zühte, ein wurze reiner vrühte, ein stam rehter triwe, ein slôz der staete niwe, scham unde mâze ein ingesigel, der êre ein vester houbetrigel seit man daz er waere .> daz minneclîche maere erschal sô dicke unde alsô vil, hiute morn unde alliu zil, ie mê unde mê unde aber mê, daz der juncfrouwen wê sich dicke muose stillen, sît er durch iren willen sich sô hôher êren vleiz, daz durch aller lânde kreiz sîn nam erschal zem besten . swenne in alsus gesten hôrt diu küneginne, sô dâcht sî < süeze minne, hilf unde vüege daz ich in schier gesehe, sît ich bin sîn unde er mir vrouwe giht .> diu lieplîche zuoversiht unde daz loben minneclîch tete sî dicke vröuden rîch unde ouch dâ bî ungemeit von dem jâmer den sî leit nâch im alle stunde . ûz siufzeberndem munde wunscht sî im dicke guotes, vröude and hôhes muotes . 
Nû lâzen got des vürsten pflegen . sîn lîp nâch êren kunde stegen sô daz sîn wirde nie verdarp . dô im der lîp mit leben erstarp, sô lept sîn lop doch iemer mê . hoerent wie ez dem ergê, des sin sich sô versinte daz sîn herze minte dar dâ er was unmaere . im was sô grôziu swaere kon von der verbünste daz von der minne brünste sîn herze was enphlammet . sîn wilder sin gezammet wart von der minne krefte . er was ze ritterschefte ein helt unde ouch des muotes . sîn lîp der hât vil guotes gewürket unde begangen . sîn herze nie gevangen mit zagelîcher taete wart; er was sô staete, sô milte manlîch unde sô guot, unde hât sô ritterlîchen muot daz man im hôher wirde sprach . wan daz von minnen diz beschach, sô was sîn lîp gar wandels bar . sîn sin sîn herze zôch ie dar dâ man sîn niht engerte . der strenge kummer werte sô vil unde alsô lânge, daz er von minne twange in jâmer lac verworren . hôchgemüete dorren sach man im alle stunde . im lag in herzen grunde der minne strâle bitter, dâ von den werden rîter man sach vil starke trûren . in sîne sinne er mûren kunde bitter sorgen, daz er doch verborgen truoc sô tougenlîchen . mit siufzen bitterlîchen gedâht er manege stunde, wie in sîns herzen grunde sîn leit geringert würde, unde wie diu strenge bürde der überlesten minne sîn herze unde ouch sîn sinne sô sêre niht endruhte . daz leit sô nâhe ruhte im hin zuo dem herzen daz sîn lîp den smerzen bî nihte mocht erlîden . er dâchte < solt du mîden die klage lânger, du bist tôt .> im tete diu sorge unde ouch diu nôt sô wê daz man in trûren sach staete durch daz ungemach, unde wist doch nieman waz im war . sîn sin sîn herze wâren gar in der nôt versteinet . er dâcht < würd ich vereinet bî ir tougenlîchen, ich wolt der minneclîchen mînen kumber künden, unde wolte gar durgründen mînes herzen swaere . ich hân sô siufzebaere nôt, daz ich muoz sterben, sol ich niht erwerben nâch dem mîn herze vihtet . diu nôt mich schiere rihtet, daz weiz ich, zuo des tôdes grabe . sol der kumber den ich habe weren keine wîle, sô ist mit balder ile verendet hin mîn lebetage . nein, der sorgen der ich trage, muoz ir wesen offen . diu nôt diu mich getroffen hât, diu muoz ir werden kunt .> nû vuogt ez sich daz zeiner stunt diu minneclîche reine gesaz alters eine in einer wîten louben . nû dâcht er < ê du rouben den tôt dich lîbes lâzest, daz doch beschiht, enmâzest du dich niht an swaere, sô muoz diu saeldenbaere dînen kumber hoeren . wil sî sorge stoeren mir, daz sî: wil sî des niht, daz denne in sorgen nû beschiht mir, daz sî ouch denne . ich prüeve unde kenne, swîg ich, ich muoz sterben . sol ich trôst erwerben ald niht, daz wirt versuochet hie .> sus er in die louben gienc mit sorgen trûreclîchen . er vant die minneclîchen sitzen alters eine . als in diu kiusche reine sô minneclîche komen sach, tugentlîch sî zuo im sprach: < waz wirret iuch? wie tuont ir sô? waz meinet daz ir sô unfrô unde sô wêlîch gebârent, unde ir doch wîlen wârent des muotes vröuden rîche? wie stât sô trûreclîche iuch der sin unde ouch der muot, daz ir werder rîter guot an hôhem muote sîgent unde die nôt verswîgent vor al der welte tougen? man spürt ouch sunder lougen an lîbe unde an varwe, daz iuch daz herze garwe in sorgen lît versunken . jô wîset mir mîn dunken den sin dar an, ir tragent leit . werder rîter, sint gemeit; lâzent von dem unmuote,> < ei minneclîche guote, hôchgeborne süeze vruht, ich muoz iemer haben vluht von vröuden zuo den sorgen . âbent unde den morgen mêret sich mîn swaere . diu ist sô klagebaere .> sprach er, < daz ich niemer mac vrô belîben halben tac: ich muoz in sorgen trûren . ich hân sô strengen sûren bitterlîchen smerzen in sinnen unde in herzen, daz ich bînamen stirbe . ich trûre unde verdirbe mit gesundem lîbe . swar ich mîn herze schîbe, sô mac ez sorge niht gelân, wan der kammer den ich hân, ist sô bitter unde sô grôz daz ich iemer vröuden blôz muoz sîn unz an mîn ende . des siht man mîne hende mich dicke zemen valten . mîn herze möhte spalten von bitterlîcher quâle die ich ze ie dem mâle hân von jâmers schricken . von nôt mich mac erkicken nieman, wan mîn swaere ist sô siufzenbaere, in der mîn herz mit jâmer swept, daz nieman in der welte lept dem ich sî türre künden . ich möht mit tûsent münden volsagen niht daz sorgen daz in mir verborgen lît vil jâmerlîche .> dô sprach diu minneclîche: < wie hât sich daz gefüeget daz iwer nôt gerüeget mac keinem menschen werden? lept iemen ûf der erden, daz iwer munt getürre klagen waz im würre, dem soltent ir den sin enparn, ê ir sô von vröuden arn iemer mê belîbent . ob ir ez iht lânge trîbent, ez krenket iuch ze vaste . ir sint mit überlaste geladen in dem herzen .> er sprach < ich törst den smerzen künden iuch wol eine, ob ir süeze reine die klage mir erloubent . ir stoerent unde roubent mir dâ mit ungemüete, ob ich an iwerr güete die hôh gnâde vunde, daz ich von herzen grunde iuch törste sagen mînen sin, wâ von unde wie ich komen hin in des jâmers stricke, von dem mîn herze dicke ersiufzet bitterlîche: sô möhte vröuden rîche mîn muot dâ von wol werden, wan nieman ûf der erden lept der mich ellenden an sorgen müge pfenden unde gên ze vröuden stiure, wan ir zart gehiure mit trôstlîchem râte . ich brinne unde brâte in strengen sorgen iemer, unde mac erloeset niemer ân iwer helfe werden .> er schuof mit den geberden unde mit der klage die sî sach, daz diu minneclîche sprach: < 
Mag ich iuch kumber büezen unde bitter jâmer süezen mit mînes râtes trôste, ob ich iuch denn niht lôste, daz waer unreht, ob ez sô lît daz der rât noch daz troesten gît vlecken mîner wirde: sô sol nâch voller girde iwer zunge künden unde völleclîch durgründen mir den sin unz ûf ein ort . swenn mîn êre ez hât gehôrt, ich râte sô ich beste kan .> er sprach < süeze wol getân, sô wil ich iuch den kumber, den ich sender tumber hân getragen lânge stunt, ûf gnâde machen kunt mit herzen grundes sinne . wizzent daz iwer minne mir hôhe vröude selwet, liehte varwe velwet, süezen gingen siuret, vrô gemüete tiuret unde liebet leitlîch ungemach . swaz mîn ouge ie gesach von liehter spilnder wunne, swaz himel oder sunne hât bedecket ald beschein, ie daz wig ich reht als ein ei gên mîner sorgen, die ich sô verborgen hân in herzen grunde . mich hât ein scharphiu wunde durwundet unde durhouwen, daz sô wê nâch vrouwen nie herzen wart deheine vrist als mir ze allen zîten ist nâch iuch, hôchgeborne . diu minne mit ir zorne hât mir den sin versnitten, daz mîn herze enmitten möht enzwei zerklieben . alsô kan in schieben begirde mit dem luste nôt mir zuo der bruste, daz ich in sorgen brinne . owê strenge minne, bist du süez, des weiz ich niht, sît daz dîner sorgen pfliht mich alsô lêret trûren . dîn süeze kan mir sûren, du kanst mir liebe leiden, du kanst von vröuden scheiden mir herze unde gemüete . ob ie ze vröuden blüete mîn sin, daz ist vergezzen . sorge hât besezzen mir daz herze unde ouch den muot, daz ich als ein heizin gluot brinne unde erswitze . gewan ich sin ald witze ie, daz ist reht als ein stoup . herze unde die gedenke toup sint mir von jâmer worden . hât alsô strengen orden minne an allen liuten, sô ist ir lieplîch triuten unlîdic unde bitter . in viures gluot ich zitter unde switze in kaltem vroste . mir wil des jâmers koste daz herze übertrîben . sol mîn lîp belîben in den sorgen lânge, sô swaere unde sô ange mir noch unlânge ist gesîn . hôchgeborne künegîn, sô muoz ich verderben . lâzent an iuch erwerben mich genaedeclîchen trôst, alsô daz ir mich erlôst tüegent von dem leide . lîp unde leben beide sönt iwer wesen iemer . sin unde herze niemer an iuch mit triwen wenkent . sît ir mir vröude krenkent, sô krenkent ouch der sorgen bunt, alsô daz mir vröude kunt werde von iuch einen minneclîchen reinen .> 
Von disen worten sî erschrac . < owê,> dâchte sî, < waz mac daz meinen hie betiuten? soltest du den triuten mit deheinen dingen, der dich von êren bringen wol möhte sunder lougen? wê daz in mîn ougen sîn lîp ie wart ansihtic! solt mîn herze gihtic im holder sinne werden, ich liez mich in die erden ê lebendigen telben . ich wolt den tôt mir selben ê vüegen unde schicken, ê daz ich mich erblicken liez iemer in dem schîne . pfûch, sînes herzen pîne sönt mêren unde wahsen . ich wil den helt von sahsen vür al die welte meinen, des lîp vor wandel reinen sich kan mit hôhem prîse . jâ hânt ir in der wîse,> sprach sî, < zuo mir gesprochen, unde hânt an mir zerbrochen ritterlîche wirde, daz ir mir keiner girde ie getorstent muoten .> man sach die süezen guoten enbrinnen von dem zorne . als bî dem scharphen dorne stât liehter rôsen blüete, alsô was bî ir güete scharphes zornes lâge . < ê daz ich ûf die wâge mîn êre wolte setzen durch iuch, ich liez ê schetzen,> sprach sî, < mich von dem lîbe . ê daz mîn lîp ze wîbe iuch würde ald ze amîen, ich lieze mich ê vrîen lîbes unde guotes, ê des swachen muotes mîn herze ie mê gedaehte, der mich von wirde braehte, als ir hânt gesprochen . zwâr ez würd gerochen an iuch, schônt ich niht mîner zuht . balde pflegent von mir vluht unde schiuhent mîne angesiht, alsô daz ir niemer niht vor mînen ougen sîgent .> sî wart im alsô vîgent, swenn sî an in gedâhte, daz der gedanc ir brâhte leit in herzen grunde . ûz alsô rôtem munde wurden nie sô scharphiu wort in zornes wîse mê gehôrt, als mîn sin wil waenen . er muose sich entaenen der strîche vür ir ougen . ich waene alsô tougen sô vîentlîche bürde ie getragen würde, als sî im in dem herzen truoc . nû was daz smerzen dem rîter unverwischet . erniwet unde erfrischet wurden sîne wunden . sîn herze wart gebunden mit jâmer unde mit leide, daz er ân underscheide trûrte in dem sinne . wâ sint ir nû, vrô Minne, waz went ir nû hie schicken? daz ir dem rîter stricken went sinne unde herze dar dâ im niwan smerze wirt gehandet unde gebreit . im solde iwer miltekeit nâch trôste baz erschiezen . er solde wol geniezen daz er ein helt was muotes, unde daz sîn lîp vil guotes gewürket hete unde getân . wie stât daz, went ir in lâzen ân trôst sô ungeduldic? < ich bin der sache unschuldic . diu schulde ist sîn, als ich hie wil bescheiden: sîner sinne zil hât in dâ hin verleitet . ob sîn nôt dâ von breitet, waz mac ich des? verbunstes gir truog in dar er wolte mir niht volgen mit dem sinne . daz ist niht rehtiu minne, ob sich ein herze bindet dar dâ ez vor bevindet daz man mit liebe ist behaft . des herzen sinne hânt die kraft, swar sî sich staete senkent unde girdeclîch gedenkent, dâ muoz daz ouge schicken ouch hin sich mit den blicken unde müezen dâ belîben . die sinne ez mügent trîben sô vil unde alsô dicke daz sî mit dem stricke ze etelîchen stunden werden sô gebunden daz sî niemer dannen kon mügent, ob sî went dâ von: daz schaffet niht diu minne . ez tuont die vrîgen sinne die dik daz herze triegent, sô sî in wandel vliegent nû sus, nû sô, nû hin, nû har, unde sô sî alle sache gar mit wanke überswenkent . vil lîhte sî sich senkent ze jungest an daz boeste . ob ich den missetroeste an vröuden, diu schuld ist niht mîn . ûf erden vrîgers niht gesin mac denn des vogels güften . er vliuget in den lüften vrî von allen sorgen . offen noch verborgen kan im niht arges werren . der aber im ein hêrren verbirget unde verstophet, iemer mê sô hophet er staeteclîch dar umbe manec wilde krumbe unz daz er dinne wirt behaft . wirt er der hêrren schadehaft, dâ ist sîn wille schuldic . sus mache ich Minne ouch huldic niht alliu dinc dem sinne . wizzent daz diu minne nienâ ist wan an den zwein, denn ein jâ, denn ein nein, die nôt sunder triegen . swer sîne sinne biegen wil nâch wirdeclîcher pfliht, wer mac des, ob im misseschiht als disem rîter hie beschach? sîn êre hôrt, sîn ouge sach, sîn herze seit im von den zwein niht wan ein jâ unde ouch ein nein unde warp doch mit den sinnen dar, mit den er sich sô vast verwar, daz sî niht mohten dannen komen .> wir sehen unde hân wol vernomen daz ein man sich twinget mit sinnen unde bringet sich dâ zuo dâ er doch von kûm ald niemer mac bekon, ob er sich missehüetet . ein tumbez huon daz brüetet ein tôtez ei, imz dâ von wirt ein lebendez huon: reht alsô birt daz herz mit tôten sinnen ein lebende kraft von minnen unde hebt daz liederlîche, dâ man doch kumberlîche ald niemer von bekumen kan . dâ ist nieman schuldic an wan der sin gedenken . jo wellen wir niht wenken hin unde har unde biegen . wir waenen minne triegen, sô triegen wir uns selben . dâ von siht man schelben der minne lôn ze manegen tagen von den die in waenent tragen lop, unde vellet ûf die pfliht dâ man sîn sich klein versiht . 
Alsus beschach dem rîter hie . trûreclîch er dannen gienc mit maneges jâmers schricke . wê der leiden blicke die er von der zarten sach . daz sîn herze niht enbrach, daz was ein unbilde . vröude wart im wilde, wan er in jâmer blüete . im wart nâch ir güete grimme bitterlîche wê . vür daz mâl er niemer mê torste an ir angesiht komen, wan sî wolte niht in sehen weder hoeren . seht daz kunde stoeren im hôher vröuden stiure . er wolte in dem viure heizer minne erfrieren . sîn herze kond er zieren niht anders denn mit sorgen . âbent unde morgen sô wuohs daz bitter trûren . sîn süeze vröude sûren kund im mit hôhen riwen . die swaere sach man niwen unde wahsen alle stunde . er was in herzen grunde sô minneclîcher wunden wunt . daz in sorge manic stunt ze grôzer unmaht brâhte . trûreclîch gedâhte er dicke in sînem sinne, wenne er der minne sîn herze meht enziehen . unde swenne er wolte vliehen hin, sô vuor siu sîn hin wider . alliu sînes lîbes lider er mit gedenken dannen zôch . unde sô er alsô vaste vlôch daz man in sach erkalten, ûf der stat sô snalten die sinne sam ein îsentrât, under den daz herze hât sich hin geleit mit twange . hie mit sô vaht er lânge unde was in jâmer gar unfrô, unde liez iedoch durch keine drô, swâ er ez kund geschicken, daz er sî mohte erblicken, er blihte mit den ougen dar unde maht ir mit dem munde bar sînes herzen ungemach, swenn diu state im geschach . 
Ie mê er ir dô klagte, ie vaster sî versagte unde mêret dâ von ir haz . ie mê er ir gebunden was, ie vaster sî sich von im zôch . ie mê er jagt, ie vaster vlôch er von irre hulde . < ei,> dâcht er, < ê ich dulde die bitter sorge lânge, ê daz ich alsus ange in disen noeten lepte unde iemer mêre swepte in jâmer unde in swaere, dir waer doch alsô maere daz dîn leben stürbe, ê alsus verdürbe dîn lîp dîn leben unde dîn sin . got, möht ich noch eines hin zuo der minneclîchen komen, unz daz von mir würd vernomen diu gesiht die ich dô sach, waz in der hütten dort beschach, zwâr ez mües ir werden bar; kaem ich iemer mêre dar dâ sî vernaeme mîniu wort, von mir würde dâ gehôrt dâ von vil lîht sî würd unfrô .> von geschiht sô kam ez sô daz er sî aber eine vant, unde kam zuo ir al zehant tougenlîch gegangen . ob er würde enphangen mit vriundes gruoze? nein er, nein . sî verstummet als ein stein, daz sî hôrte noch ensach . trûreclîch der rîter sprach: < gnâde, hôhiu künegîn, tuont an mir gnâde schîn, sît al mîn trôst unde gnâde rât an iuch, minneclîche, stât eine unde an nieman mê . lâzent mîn bitterlîchez wê iuch süeze vruht erbarmen, sô daz ir mir armen senftent mîne swaere . sol ich trôstes laere von iuch zarten scheiden, zwâr sô muoz mir leiden beidiu lehen unde lîp . ob ich dise klage trîp lânge, seht sô bin ich tôt . lâzent daz süeze mündel rôt sich gên mir ûf entsliezen, daz ez müg begiezen mîn herz mit trôstes gingen . went ir trôst niht bringen mir, sô bin ich sicher tôt .> sî sprach < wizzent, iwer nôt wirt gewendet niemer . solt ich lehen iemer unde ir, sô wizzent sicher daz sich der bitterlîche haz verslihtet niemer den ich trage iuch .> < sô hoer ich nâch der sage,> sprach er, < daz ich sterben sol . ich bedörfte von iuch wol bezzers trôstes, sol ich leben . ouwê minne, kanst du geben alsô herte siure . minneclîch gehiure, süeze wol getâne, lâzent mich trôstes âne niht sô durch die werden vluht, durch die minneclîche zuht, durch die kiusche werdekeit die got an iuch hât geleit vür al die vrouwen minneclîch . lâzent erbarmen über mich sich iwer milte güete, sô daz sî mîn gemüete ûz sûren sorgen steckentund ez ze vröuden schickent:
 daz tuont ir wol unde nieman mê .> sî sprach < swîgent, iwer wô gât mir ze herzen reht als ein wazzer in den herten stein, der dâ von niht erfiuhtet . mit nazzen schouben liuhtet man ê unde vazzet mânen schîn in secken, ê iuch iemer mîn hulde werd ze teile .> < sô bin ich von dem heile,> sprach er, < hôher wunne . sô sint ir doch diu sunne diu mir ie in mîn herze schein . süeze minneclîche rein, lâzent den strengen willen . ruochent gên mir stillen den vil bitterlîchen zorn, sît daz ir ze trôst geborn mir sint unde ich ze dienest iuch . swar ich in der welte vliuch, sô jaget doch diu minne har mîn herz daz iuch niht wenken tar mit keiner sache raete .> sî sprach < ir went der taete durch drô noch vorhte niht enlân . sît daz ich geschônet hân dâ her mîner zühte an iuch, sô pflegent vlühte von mir noch ê daz mîn haz vüege sunderlîchen daz iuch missekumt unde missezimt . ob iwer werben ende nimt niht, ich lâzen iuch sicher sehen daz iuch dâ von mac geschehen daz iuch iemer mêre swirt unde diu bezzerunge wirt niemer, wan sî mac niht sîn .> von den worten viel im în sô groziu widermüete, daz er aller güete unde ritters orden gar vergaz . < ei,> sprach er, < nû merk ich daz vrouwen nie getâten daz beste, unde ie hâten sin unde herze dar geleit dâ man mit unstaetekeit unde nâch valscher minne warp . ob ir lop dâ von verdarp ie, daz was ein billich dinc . man siht noch in der welte rinc daz manic sache missegât die man haltet noch enlât an rehter stunt noch rehter zît . sît iuch iwer herze lît dâ den ir gesâhent nie, unde mich lâzent der iuch hie dienet unde gedienet hât, ob iuch minne dar umb lât lob in wandel vliezen, wes sol er gemezen der iuch mit ougen nie wart kunt unde den ir niewan eine stunt hânt gehoeret unde gesehen?> < waz red ist diz?> hôrt er sî jehen, < waz sagent ir, wie redent ir sô?> er sprach trûreclîchen dô aber von der minne . er bat die küneginne vil unde vil unde dannoch mê . sî tete aber nû als ê: mit hazze sî verseite . niht lânger er dô beite unde sprach < nû müez erbarmen got daz mîn lîp iwer gebot nie eine stunde übergie, unde ich dâ von ze lôn enphie niewan trûren unde leit, unde daz daz troesten ist bereit dem der iuch dienstes nie getet . daz der lôn enphangen het von iuch, daz ist mir swaere .> sî vrâgte wer daz waere . er sprach < daz wizt ir selbe wol . ob ich iuch vürbaz nennen sol, war zuo waer daz maere guot, daz mîn künden offen tuot iuch daz ir wol wizzent? ob ir iuch noch vlizzent mînen kumber wenden, die rede wolt ich enden .> < nein .> sprach sî, < swaz mir beschiht, holdes gruozes niemer giht iuch mînes mundes zunge . ê iwer dröuwen twunge mich dâ zuo, ich sturb ê tôt . ich weiz, du maht schamerôt niemer mich gemachen von deheinen sachen die mîn leben ie begie .> < ei,> sprach der rîter, < sagent wie im in der hütten waere, sît daz ich diz maere muoz offenlîchen künden, dô ir mit minne bünden umbevangen lâgent unde süezer minne pflâgent mit dem ûz Sahsen lânden? ei wie schier erkanden mîn ougen iwer sinne . iuch hât diu süeze minne zesamen sô gebunden daz mîniu ougen vunden offenlîchiu zeichen . sô man iuch nû sach bleichen reht alsam die tôten, sô sach man iuch denn rôten beidiu sam die rôsen . sô sach man iuch denn kôsen sament minneclîche . sus nam ich tougenlîche war der minne stricke . ich sach daz iwer blicke gegen ein ander vâhten unde girdeclîche vlâhten sich mit schüzzen under ein . an den sachen mir erschein offenlîchiu minne . werde küneginne, sît ich diz sach unde ez wol weiz unde mîn zunge sich ie vleiz daz sî künde swîgen, dâ von solde sîgen gên mir iwer güete . ob ich mich missehüete daz diu sach wirt offen, zwâr sô hât iuch troffen wandellîcher vlecke .> diu küneginne kecke sprach mit herten worten, dô iriu êren hôrten diu wort alsô von grunde, < pfî dem vertânen munde der solche lüge stiftet, unde des zunge giftet mit lügelîchen maeren .> er sprach < ich wil bewaeren daz ich niht enliuge, wan ich die sache erziuge mit iwer selbs juncfrouwen, diu sich ouch liez schouwen, dô sî von der hütten sleich . einen vuoz ich nie entweich, biz ich ez ûf ein ort bevant . taetent ir mir noch erkant trôst, ê ruote ich niemer, sin unde herze iuch iemer dienden ûf mîn ende . mîn herze in iwer hende wolt mit dem willen sîgen . mîn munt wolte swîgen iemer aller sache .> < hânt mich niht sô swache in iwers herzen sinne . pfî,> sprach sî, < mîn minne unde mîner hulde stiure muoz iuch iemer tiure wesen êweclîche, sît ir tougenlîche spellent ûf mîn êre . des wirt niemer mêre mîn haz gên iuch verlâzen . daz ir sît verwâzen unde an iuch ritters orden, geht ir ich sî worden des vürsten trût amîe, sô daz der schanden vrîe mir alsus sî gelegen bî . er ist unschuldic unde ich vrî aller valschen taete . ob aber ich im haete dienstes lôn entwaenet, dâ von würde entaenet mîn lîp keiner wirde . er hât sô hôhe girde nâch êren unde nâch werdekeit, sîn nam sîn lânt diu sint sô breit, sô rîch unde alsô mehtic, unde ist sîn sin sô trehtic ûf êre daz sîn name swept sô hôhe daz nû nieman lept an maht an wirde sîn genôz . doch stân ich des ziges blôz unde er des lîp ie schande meit, der die mâze nie versneit mit keiner missetaete . ich unde der êren staete wâren dâ, des lougn ich niht . aber des dîn munt dâ giht, des sîn wir lidic unde vrî . swie doch disen maeren sî, strîch von mînen ougen . wizzest sunder lougen, ob mîn lîp dich iemer siht vür dis stunt, daz dir beschiht daz dir iemer vüeget leit . mîner saelden wirdekeit setze ich dir ze pfande, swâ ich dich in dem lânde erwische unde erstrîche, ich vüeg dir sicherlîche sô bitterlîchen ungemach, daz sô wê dir nie geschach .> 
Sus muos er dannen kêren . man sach sîn ougen rêren heizer trehen trophen . sîn herze im muose klophen unde zittern von der grimme . er sprach mit trüeber stimme < owê süeze minne, owê, nû bin ich êrst iemer mê von sorgen unerloeset . mîn leit ist geboeset, mîn liep ist geminret . mîn sin sich wol inret hin zuo der unschulde . swaz ich iemer dulde leides unde sorgen âbent unde morgen, daz hân ich verschuldet wol . ichn weiz war ich kêren sol . swâ diu minneclîche weiz mich in aller lânde kreiz, dâ bin ich verdorben . ich hân sô geworben daz ich hân irn verdienten haz . owê ach, unde wist ich waz ich solt an vâhen oder tuon! wirb ich iemer umb ir suon, sî lât mich ze hulden niht komen; swaz mir denn beschiht, daz muoz ich hân, diu schuld ist mîn . ouwê bitterlîcher pîn den ich trag in herzen! ouwê sendez smerzen daz ich umb wâre schulde von der zarten dulde! des muoz ich iemer sîn unfrô .> ie gedâhte er aber dô < du solt alsô verderben niht . sô sî dîn ouge nimmê siht, sô vergizzet ir der muot . dâ von ist mir niht sô guot, ich var ûz disem rîche, sît doch diu minneclîche an mich sô wirfet ir ungunst . swenn du von dem lânde kunst, dîn herze ir vergizzet alsô daz ez niht mizzet sô grundelôse sinne dar . swar ich in den lânden var, mir wirret niht; ich hân daz guot dâ mit mîn lîp unde ouch mîn muot mügent wol nâch êren swar sî lustet kêren .> 
Sus er sich selben trôste, daz in von sorgen lôste diu vart unde von ir scheiden . iedoch sach man im leidenfröuden rîche sinne.
 im hât diu süeze minne sin unde herz gezücket unde alsô vast gedrücket daz er in tiefen sorgen lac . alle stunt er niht enphlac wan siufzen unde trûren . des sach man sô vil mûren in in sîns herzen sinne daz in diu strenge minne versêrt an hôhem muote unde im sîn herze bluote von minneclîcher swaere . der minne marteraere mocht ez niht lânger trîben . dâ von sîn belîben nam in dem lânde ein ende . der minnegernde ellende ûz von dem lânt sich raste . er truog in sîner braste ein wahsendez twingen, daz im vor allen dingen durch sînes herzen grunde sneit . sus er von dem lânde reit ân urloup unde ân alle sage . er hât sô jâmerlîche klage nâch ir staeteclîche daz der sorgen rîche ahte kleine wie ez gienc oder waz er âne vienc . 
Nû vuor er von dannen, daz wîben unde mannen sin vart was unkünde . ich waen man iender vünde an senden sorgen sin gelîch . er vuor her ûz gên vrankenrîch unde was dâ vil manegen tac, daz sin herze niemer pflac wan minneclicher swaere . war nû der rîter waere komen, des wist nieman niht, ald war umb er dannen pfliht het genomen, sunder ein diu minnecliche süeze rein, diu wist ez wol unde sweic dâ zuo . nû tete man âbent unde vruo dik nâch dem rîter vrâge, war sîner verte lâge der lânde waer gekêret . sin was daz rîch gehêret die wîl er dâ ze hove gienc . vrecher rîter sô wart nie ze ors unde ouch ze vuoze . er kund nâch êren gruoze werben zallen stunden, wan daz in überwunden hie het der minne angel . man hât sîn grôzen manegel in des rîches lânde . sin lîp vor aller schande was unz dar geschoenet . wan daz in hât verhoenet hie verbunstes girde, sô hât er ritters wirde, guot gelt unde swaz ein rîter sol hân, daz hât er allez wol mit volleclîchem râte . des lândes künec hâte durch sîne werde vrumekeit êren vil an in geleit mit maneger leige taete . vrumekeit unde staete sô jach man im beider . er truoc des küneges kleider unde was sîn obereste rât . alsus man sîn vermisset hât unde wiste nieman wâ er was . dez hofgesind beswârte daz, den künec unde al daz rîche . man hiez in vlîzeclîche suochen allen enden . man hiez boten senden ûz in allen lânden . swaz man suoht, man vanden niht: des wart der künec unfrô . alsus gestuont diz dinc alsô volleclîch ein halbez jâr, daz sî kunden nie vür wâr von im hoeren noch vernên . man vrâgte disen unde den allenthalben dort and hie, unde kunden von im nie vernemen rehtiu maere, war er komen waere ald wâ von er dannen schiet . na vuogte sich daz dar geriet ein gernder knappe, dâ er was, gên Vrankenrîche, unde hôrte daz ein vrômder rîter laege dâ . er vrâgte nâch im balde, wâ der ellenthafte waere . nû was der minnebaere in sinnen unde in herzen kranc von der sache diu in twanc unde diu im nâhe in herzen lac, alsô daz sîn swaere wac vür aller sorgen stiure, daz im vröude tiure was ze allen stunden . als in der knappe vunden hatte, hoerent wie er sprach . < wol mich daz ich ie gesach disen tac, sît daz ich hân vunden iuch, sît daz iuch kan nieman wizzen wâ ir sît . der hof ze Tenemarke lît nâch iuch in grôzer swaere . wist der saeldenbaereFontânâgrîs iuch vinden,
 mit sînen boten swinden hieze er iuch suochen hie .> wie ez umb in dort ergie, daz maht der knappe allez kunt im vil gar unz ûf den grunt, unde bat in wider kêren . < nein,> sprach er, < der êren waere leider mir ze vil . ich getar noch enwil daz lânt niht mêre biwen .> < sagt an in guoten triwen, waz wirret iuch, waz meinet daz?> < dâ treit mir toedemigen haz diu junge küneginne .> < dar umb ir mich sult inne des bringen,> sprach der knappe dô . < nein,> sprach er, < ez lît alsô daz ich die sache alleine weiz .> der knappe vesteclîch sich vleiz ze ervarende daz maere, waz disem rîter waere unde der schoen Irkânen . doch muos er sich sîn ânen, wan ez wart im niht enbart . er kêrte an die widervart gên Tenemarke in daz lânt unde tete Vontânâgrîs erkant von des ritters vunde . er sprach < ich enkunde in mit deheinen dingen nie her wider bringen mit bete noch mit vlêhe . er sprach, im waer gevêhe in herzen unde in sinne diu junge küneginne: dâ von sô was im swaere . wâ von daz aber waere, daz wolt er mir niht enbarn . ouch mocht ich ez nie ervarn an im mit keinem liste . ich weiz niht waz er wiste, wan ich gehôrte noch gesach sô klegelîchez ungemach nie von mannes munde . ûz sendes herzen grunde hôrt man in siufzen dicke . an sînem aneblicke sô mocht man ûzen schouwen, daz sîn herz verhouwen was inwendic des lîbes . ob diu schuld eins wîbes waere oder von mannen, daz weiz ich niht . von dannen schiet ich unde liez in trûric dâ .>Vontânâgrîs sprach < sag an, wâ
 in dîn saelic vinden liez? die stat mir nenne, wie sî hiez, daz tuo mir kunt, wan ich wil dar .> < werder hêrre, nein, ervar ê umb die junge künegîn . mac dir diu sache werden schîn, wâ von im wart ir hulde verseit ald von waz schulde er hab diz lânt gerûmet: lîht hât er sich gesûmet in irs gebotes willen . den zorn soltu stillen mit dîner gnâden güete . hât er kein widermüete an ir ân sîne schult geworht, daz tuot in lîht alsô ervorht daz er diz lânt niht bûwen tar .> alsus hiez er besenden dar die kiuschen minneclîchen, die zarten saelden rîchen, die schoenen unde die kluogen, die dâ zwên rîter truogen in herzen unde in sinnen, unde was ir lustlich minnen biz daz in beiden doch verseit . ob ir sin dem einen treit liep, dâ bî dem andern haz, wie möhte sich gefüegen daz ir herze liep mit hazze truoc? minne solchen unfuoc noch dick in herzen stiftet . sô sî nû hie vergiftet, sô balsamt sî nâch liebe dort . minne ist ein gemeinez wort, daz man mit lîhten vünden waenet dick durgründen: sô ist sîn ende gar ze tief . ir herze girdeclîche swief zuo im den helt von Brûneswîc, sô daz diu pfat unde al der stîc, sô in ir herze mohte stegen, mit im wâren sô belegen, daz mit keiner trahte nieman anders mahte dar komen wan er eine . dâ von truoc diu reine dem rîter toedemigen haz, wan er sî wolt benoeten daz sî durch sîner bete gir in het gesetzet ouch in ir herze zuo âmîse . geladen pferit lîse mac werden überlestet . des wirt diu minne engestet der êren swâ sî wil ze vil . ein wîp ein man der minne spil belîbet wol, sîn ist genuoc . swâ aber minne den unfuoc begât daz sî sich mêret unde iren prîs verkêret, daz sî beginnet ungeraden, dâ hât minne überladen sich mit der unfuoge . hie an gedâht diu kluoge unde muost durch sîn vlêhen den werden rîter vêhen der doch ein helt was muotes . swaz er getet ie guotes, daz ahtet sî doch kleine . diu minneclîche reine wolt im kein vröude vüegen . ir herze wolt benüegen an dem den sî ze vriunt erkôs, den sî von êrst mit ougen slôz in irs herzen sinne . na was diu küneginne komen dâ der künec was . zuo im diu hôchgeborniu saz unde vrâgte in der maere, war umbe sî dar waere besendet . dô daz êrst beschach,Vontânâgrîs der milte sprach:
 < 
Tohter, daz tuon ich dir kunt . wir hân etwie lânge stunt gemangelt eines ritters hie, des lîp von kindes beinen ie hât gedient mit vrîger tât . sîn herze vil begangen hât lobelîcher taete . manhaft triwe staete ist er bî grôzer milte . nie rîter under schilte sô ritterlîche saz als er . im stuont sîn swert unde ouch sin sper sô weidenlîch in handen daz alle die in kanden unde in ûf ors ie sâhen hôher wirde jâhen: den hân wir wunderlîch verlorn . nû dunket mich, in hab dîn zorn vertriben ûz dem rîche . tohter minneclîche, wâ von ist daz? tuo mir schîn . ich lob dir bî der triwe mîn ûf mîner êren selde, daz ich dich niemer melde dar an mit keiner sache . wilt du daz ich sî mache bezzer, des bin ich bereit . wiltu, im sol widerseit von mir wesen als von dir, ob du rehte kündest mir die sache sunder lougen . ich sihe an dînen ougen daz du minneclîche magt uns den rîter hâst verjagt: dâ von sag mir die schulde, wâ mit er dîne hulde hab sô wunderlîch verlorn . gedenke waz ich hân gesworn: daz wil ich niemer brechen . an im wil ich dich rechen, ob er sô hôhe schulde hât . ist aber daz ez alsô stât in zornes gelimphe, daz er sich mit schimphe gên dir hât missehüetet, wirt daz von mir gegüetet, des solt du versprechen niht . ez ist beschehen unde beschiht noch ze maneger stunde, daz einen man von grunde dar nâch des herzeriwet . mîn sin des wol getriwet, du lâzest in ze hulden komen, wan ich von im nie vernomen hân keiner slaht unmâze . iedoch die bete ich lâze biz ich vernim den willen dîn . sîn schult mac sô grôziu sîn daz er vür dis selbe stunt gên mir ze hulden niemer kunt .> 
Von disen worten unde alsô wart diu minneclîche dô sam ein liehter rôs enbrant . < ei,> gedâhte sî zehant, < waz maer ist diz? waz sol ich tuon? sol ich reden nâch der suon ald sol ich künden al die tât die mir zuo gemuotet hât sîn munt ûf minne werben? wil ich, er muoz verderben; wil ich, sô kunt er wider har .> alsus vuor sî har unde dar mit den gedenken sus unde sô, unde gedâhte aber dô, ob er sîn werben lieze, der in har wider hieze komen, daz gezaeme baz denne daz er iren haz hette offenlîche . sî dâcht < durch al daz rîche sô wirt schier diz maere kunt . belîbet er deheine stunt, ich solt ez lâzen süenen . daz werben ist den küenen vil lîhte ouch geriwen . möht ich im getriwen, ich hieze nâch im senden, wolt er sîn bete wendenfür dise stunt niht mê zuo mir .>
 alsus gedâhte sî in ir herzen manege stunde, nû hin, nû har, unde kunde daz waegest niht ertrahten . gedenke zwîvel mahten ir wankel in dem muote . ze jungest kan diu guote dar an mit vollem sinne, daz sî ir vater inne niht wolt der maere bringen, unde tete daz ûf den gingen daz sî gedâhte wider sich: < der rîter lîht erlâzet mich vürwenden solichiu maere,> unde daz ir bezzer waere daz ez niht würd dem vater schîn . sî sprach < liebez veterlîn, ich weiz unde hân befunden wol, swaz kint an vater suochen sol, des mac ich wol getriwen dir . umb die sache sô du mir hâst zuo geret, sô wizzest daz: ich trag niht unverschulten haz dem rîter des wir manegel hân . doch wil ich die schulde lâzen durch dich, swie grôz sî gên mir sî . sî er verre ald nâhe bî, heiz in ze hove wider varn . des zornes sache schôn bewarn sol er, daz sî iht mê geschehe . daz ich der sache dir vergehe, daz wil ich nû ze mâle lâzen . durch got, swaz er mir hât getân, daz weiz er wol, ich weiz ez ouch . gên im sol mîns zornes rouch ergangen sîn mit triwen . wil er die sach niht niwen, dâ mit er mich beswaeret hât, mîn sin mîn herze gên im lât den wol verdienten grôzen haz . enbiut im sicherlîchen daz . tuot er des niht, sô sî dâ hin diu suon, unde wizze daz ich in begnâde niemer mêre . unde schônte ich mîner êre niht unde liez ez ouch durch dich, veterlîn, er müese sich des lândes ânen iemer mê . den haz, den zorn, swie der stê, den wil ich lâzen durch dich varn . heiz in hie nâch sich baz bewarn .> 
Der künec antwurt ir alsô < töhterlîn, des bin ich vrô, daz du dich alsô wol enstâst unde durch mich daz zürnen lâst daz dir sô in herzen lît . wizzest, swenne er übergît dînen willen iemer mê, wie ez im dir nâch ergê, daz sol ich ahten kleine . kiuschiu tohter reine, ich wil nâch im senden . diu buoz in dînen henden muoz genaedeclîchen stân umb allez daz er hât getân unde ie wider dich getet .> einen boten an der stet sante man gên Vrankenrîch, dâ der rîter jâmers rîch lag in kranker wîse . man vant in ze parîse unde hât verjâmert sich alsô daz in nie kein mensche vrô noch vroelîch erlachen sach . sîn jâmerlîchez ungemach hât in brâht von kreften . sorge kund im heften leit sô zuo dem herzen, daz er von dem smerzen mohte sîn verswunden . sîn vil strengen wunden wuohsen tegelîche, er leit sô bitterlîche nôt mit sender grimme daz er mit lûter stimme schrei unde offenlîche sprach < owê, sol diz ungemach an mir niht erwinden, alsô daz ich vinden trôst müge mîner swaere, sô wolt ich daz ich waere tôt vor lânger stunde . rîcher got, wan kunde ich von der nôt entrinnen ald möht ich gewinnen trôst ze mînen noeten! nein, mich liez ê toeten diu vil minneclîche .> nû was genendeclîche der bote komen dâ er was unde in grôzem jâmer saz versunken gar in sorgen tief . er bôt im dô des küneges brief versigelt unde verslozzen . der bote unverdrozzen seit im guotiu maere, wie er gesendet waere nâch im sunder valschen wân . er sprach < wer hât daz getân?> < der künec unde diu schoeniu magt .> < seht daz ir die rihte sagt,> sprach der jâmers rîche . < jô hiez diu minneclîche selbe nâch iuch senden . ir hânt doch in den henden den brief der mich hât har getriben . dar an vindent ir geschriben endehaftiu maere .> waz aber dar an waere geschriben dort, daz hoerent hie . er las den brief, ich sag iuch wie er dar an geschriben vant . dô er in brach, er las zehant: < 
Vontânâgrîs, ein künec rîch ze Tenemark gewalteclîch von gotes lêhen unde gunst, enbiut genaedeclîch vernunst dem der mînes râtes wielt, mîn rîter der sîn herze ie hielt staet in vriuntlîcher kraft vest an aller ritterschaft,vil vriuntlîches vernunstes
 unde küneclîches gunstes, ob er behaltet mîniu wort . rîter wert, ich hân gehôrt von der wol getânen der schoenen Irkânen, der minneclîchen reinen, der zarten wandels einen, mînem lieben töhterlîn, daz ir habent die hulde sin mit grôzen schulden sêr verworht, unde daz ir umb der sache vorht mîn lânt habent gerûmet dâ von, wan ir gesûmet iuch hânt in irem willen . den zorn wil sî stillen durch mich unde hât in lâzen gevarn alsô daz ir iuch baz bewarn sollent an der sache, daz iwer sin iht mache dâ mit vürbaz unmuotic sî, dâ von sint vruotic unde kêrent har ze lânde wider . mîn hof gemeine muos ie sider iwer grôzen manegel hân . wie diu schulde sî getân, des wolt mîn kint mir nie enbarn . iedoch sî hât lâzen varn ez lideclîch, swie im joch was, alsô daz ir hüetent baz iuch vor der missetaete . unde daz diz sîge staete, sô ist iuch dirre brief gesant von Tenemark in vrankenlânt versigelt unde verslozzen . komt wider unverdrozzen .> 
Dô er disen brief gelas, verstummet unde verdâht er saz, als ob er hette niender sin . die gedenke vuorten in sus unde sô, nû hin, nû wider . alliu sînes lîbes lider an der stunt erstapten . iedoch sô gehapten sich sîne sinne deste baz . in sînem herzen dâcht er < waz mac diz dinc betiuten, sît sî vor allen liuten hât die sache noch verspart? waz meinet diu vil süeziu zart dâ mit, daz sî ez süenen lât? ob sî trôst an mir begât? nein, ir wille stât niht sô . ich muoz leider sus unfrô iemer mê belîben, ê daz sî vertrîben welle mîne swaere . wist ich waz bezzer waere, ze lânde kêren oder niht! « jâ » mir seit mîn zuoversiht, ich solde dar, der zwîvel « nein . » diu vil minneclîche rein lât mich ze hulden niemer komen . sît aber nieman hât vernomen mîn schult unde ires hazzes zil, sô waen ich mir sî waeger vil daz ich wider hêre denne ich iemer mêre alsus nâch ir verderbe unde lebendic ersterbe gar ân alles trôstes pfliht . dort wirt mir doch diu angesiht, hie niht wan jâmer unde wê . mîn herze gert doch anders mê niht von der juncfrouwen, wan daz mîn ougen schouwen solden die vil hêren . ich wil wider kêren ûf die hôhe zuoversiht .> lânger sûnde er sich niht unde kêrte hein ze lânde, des lîp sich ie vor schande hât biz an die tât behuot . 
Vontânâgrîs der hôhgemuot unde daz gesinde enphiengen den rîter schôn, ez giengen gên im vil der hovediet . umb sîne sache nieman niet wist als umb ein kleinez hâr . mir seit diu âventiur vür wâr, in hât der künec liep als vor . er wart gesetzet ûf den spor dâ sîn vuoz mit gewalt ê trat . ob in vor hât gelückes rat an keiner tât geletzet, des wart er ergetzet tûsentvalteclîche . er wart vor in dem rîche nie sô wert als er nû was . an des küneges rât er saz unde truoc sîn kleider reht als ê . wan daz im daz twingen wê tete in sînem sinne von der strengen minne, sô brast im aller vröuden niht . doch schûht er die angesiht der minnenclîchen vrouwen, unde swenn er muose schouwen sî, sô bliht er iemer dar alsam ein ginc adelar, dâ er siht sîne weide . mit liebe noch mit leide wart herze nie erfüllet baz . ze aller zît er trûric was unde hatte jâmerlîche pfliht . sô gap im ir angesiht sô überbündic wunne daz nie kein viuhtic brunne erfrischet acker noch die sât, daz der wint gederret hât, sô vast als sî sîns herzen sin . swenn ir blicken schôz ûf in mit schüzzen ân gevaerde, in dûht an ir gebaerde sô minnenclîchen reine, sô zart, sô wandels eine, sô kiusche lieplîch unde sô vîn daz er sî tougenlîchen in den grunt sîns vesten herzen slôz, unde wart sîn leit dâ von sô grôz daz man in aber trûric sach unde lîden sendez ungemach . 
Diz werte an im lânge zît, daz sîn herze manegen strît hatte mit dem sinne, wie er sî braehte inne aber sîner swaere . er hât sô senebaere unde alsô jâmerlîche nôt daz im ein gemeiner tôt waeger waere vil gewesen . er mocht ân sî niht genesen and muose bî ir sterben . daz bitterlîche werben tete im sô wunderlîche wê daz er tete nû reht als ê unde kunt ir aber sînen pîn . dâ von wart diu künegîn sô zornic unde sô bitter daz sî dem kranken rîter vîgentlîchez hazzen lêch unde ir huld im gar verzêch mit zorneclîchem muote . 
Vontânâgrîs der guote nam aber hie des krieges war unde versliht sî beide gar in vriuntlîcher wîse . der einvaltige grîse wist ir deweders meine . er nam sîn tohter eine unde bat die aber nû, unde ouch sô nam er dâ gên den gouch har unde wolt in strâfen . er sprach < iemer wâfen, waz mac dirre sache sîn, dâ mit du mîn töhterlîn alsô dik verliurest? mit unwitzen stiurest du dich sicherlîchen .> er sprach trûreclîchen < hêrre, ez beschiht niht mê .> sô tete im aber denn sîn wê sô rehte bitterlîchen nôt, solt er tûsentstunt den tôt von der bete lîden, sô wolt er ir niht mîden, unde bat unde bat ouch iemer dar, biz diu minnenclîche gar in aber von dem lânde stiez unde in dannen strîchen hiez . 
Diz muoste sîn, wan ez beschach . dô sîn der künec nimmê sach, er vrâgte war er waere komen . schiere aber wart vernomen, er waer in Engellânden, wan die in wol erkanden hatten in ouch dâ gesehen . waz im ze Tenemark geschehen waere, daz was in unkunt . man sach in trûren alle stunt unde sorgen jâmerlîchen . er lepte kumberlîchen in der stat ze Lunders . < des wunderlîchen wunders!> sprach der künec, < waz mac daz sîn, daz er unde mîn töhterlîn sô gar ein ander vêhent . mîn sin mîn herze vlêhent sî beide unde vervâhet niht, daz sî zornlîche pfliht durch mich wellent lâzen . daz mîn kint sichs mâzen niht durch mich gên dem rîter wil, zwâr des dunket mich ze vil unde ist ouch ein unfuoge . vil lîht aber diu kluoge bât an in die ansprâche, von der sî zornes râche ûf in treit von schulden . swenn ich in zuo ir hulden mit grôzen noeten bringe, daz wiget er gar ringe unde verwürket sî zehant . waer diu sache mir bekant von der diu unfuog ûfe stât, mîn sinn lîht etelîchen rât ald vunt dar zuo erdaehten, dâ mit sis beide braehten von der grôzen vîentschaft . daz mîn tohter tugenthaft im versag ir hulde unde vêhe âne schulde, des kan ich gelouben niht . bînamen, swaz dâ von geschiht ald swie ez sol dâ von gevarn, sî muoz die sache mir enbarn, wie sî lig ald waz ez sî .> sus der staete wandels vrî besante sîne tohter . nû kond er noch enmohter die sache an ir niht ervarn . die minnenclîchen an den arn nam er unde truht sî schôn an sich . er sprach < tohter minnenclîch, mîn trôst, mîn trût, mîn einic kint, mîn sin mîn herze beide sint an dir unde hânt dich alsô zart, daz vater kint lieber wart nie unde wirt ouch niemer . tuo ein dinc, daz ich iemer lîp unde guot dir teilen wil: einer sache mir niht hil der ich dich welle vrâgen . des lâ dich niht betrâgen daz du sî rehte kündest unde endelîch durgründest mir durch mînen willen . ich wil sî helfen stillen dir den tag ich iemer lebe .> < veterlîn, ich widerstrebe niemer dînen worten . ob die sach ie gehôrten mîn êren ald hân ichs gesehen, sô wil ich sî gar verjehen dir hie endelîche .> < tohter minnenclîche, sô sage mir ân allen haz, wie mac sich gefüegen daz du unde der rîter alsô sint entslagen, mîn vil liebez kint? daz solt du mir machen schîn .> sî sprach < liebez veterlîn, waz woltest du des krieges pfliht? ich sol dir sîn sagen niht, wan sî hoeret dich niht an .> < nein, mîn tohter tugentsam ich wilz wizzen waz ez ist .> sî sprach < veterlîn, du bist wunderlîchen hie an kon .> er sprach < töhterlîn, dâ von sage mirz: tuost du es niht, mîn ouge niemer dich gesiht vrô noch vriuntlîchen an .> < wilt du mich sîn niht erlân,> sprach sî, < sô tuon ich dir kunt die sache gar unz ûf den grunt .> < nein ich .> sprach er, < swaz ez ist, alsô liep sô du mir bist, sag mirz, liebez töhterlîn, wen ez mac niht anders sin .> sî sprach < dâ hât er schulde vil gên mir dem ich niemer wil mîn hulde mê gebieten . der hof sol sich ouch nieten mit dienste ander rîter hie . daz er mir getorste ie mit bete sprechen an den lîp! ê daz ich wolte noch sîn wîp ald sîn âmîe werden, ich wolt mich in die erden lâzen lebendic betelben, ald ich wolt mich selben verloufen als ein wildez tier .> bî der stunt dô marhte schier der vater wie ez was gevarn . er nam sî under sînen arn unde sprach < liebez töhterlîn, dar umbe sol dîn herze sîn niht trûric alsô lânge pfliht . ein solich sache dik beschiht sunder valschen willen . wir son diz maere stillen,daz sîn der hof iht werd gewar,
 unde soln den rîter wider har besenden unde son schaffen daz er solichez klaffen niemer mê getrîbe . ê daz ich dich ze wîbe im gaebe, daz sî dir bekant, ich wolt ê liute unde lânt lâzen êweclîche, unde wolte sicherlîche daz ellende biwen .> < veterlîn, entriwen,> sprach sî, < unde lieber hêrre, diu ander sach ist verre groezer denn diu selbe sî . der karge rîter saz mir bî, daz er mich bat der minne dâ von im mîne sinne iemer tragent vîgentschaft, wan mîn herze ist behaft dâ von mit grôzer swaere . ich sprach, mir waere unmaere sîn dienst ûf solich gedinge, wan ich mîn leben bringe alsô unz ûf daz ende, ê daz ich iemer wende mîn herz gên sime werben . er sprach « sô muoz ich sterben unde iemer haben sendez leit . » swaz er bat unde ich verseit, sô liez er doch dâ von niht abe . gedröut, gebeten ich in habe güetlîch unde mit zorne daz was gar ein verlorne unde ein üppic erbeit . er bat unde bat unde ich verseit lâng unde lâng unde manege stunt . unde dô im offenlîch wart kunt daz sîn werben niht vervienc unde sîn dinc im anders gienc denn er lîhte hât gedâht, unde ich in ouch sô versmâht hatte, dô er daz ersach, lugelîchen er dô sprach unde zêch mich des ich nie gedâht unde ouch niemer vollebrâht, als ich waene, von mir wirt . der gezig mîn herze swirt unde gît mir sorgen wunder . alsam ein swert mir under mîner brüste stecke, sô lît der jâmers vlecke âbent unde morgen endelîch verborgen in mînes herzen sinne, wan ich leit dar inne hân unde trage iemer mê, ezn werd an im gerochen ê ich iemer vroelîch müge sîn .> er sprach < liebez töhterlîn . wâ von huop sich der gezige? ob ich rehter triwe pflige gên dir als ich billich sol, sô mahtu sicherlîchen wol mir dînen sin entsliezen . kint, lâ mich geniezen daz ich liep leit unde klagen iemer mê wil mit dir tragen die wîl ich lebe einen tac . swie ich daz gerihten mac daz dîn herz vröuden rûmet, daz wirt von mir gesûmet niemer halbe stunde .> sî sprach ûz rôtem munde: < 
Veterlî, des lôn dir got . mîn lîp sol in dim gebot sich dâ von iemer valten . mîn herze muoz erkalten, swenn ich gedenke waz ez was, dâ mit der veige an êren laz betruobte mir herz unde lîp . er zêch mich ich waere wîp nâch kebeslîchem orden tougenlîchen worden von dem ûz Sahsen lânden . swenn ich der grôzen schanden gedenke, sô er ûf mich treip, daz mîn sin mir ie beleip ald noch belîbet, daz ist nôt . ich mohte von dem schrecken tôt sîn, alsô bin ich verzegt . diu sache sin unde herze negt mir sam der rost ein îsen . ich möht eins tages grîsen unde grâwen von der swaere, daz der êren laere mich sô torst ie besprechen . möht ich ez gerechen an im, er vüert ez niemer hin .> der vater sprach < mîn kint, lâ sîn unde swîg; ich kan geschaffen wol daz der arge schanden vol von uns muoz entwîchen . gar ûz allen rîchen wil ich in vertrîben . jô mac er belîben niht in Engellânden . sît daz er dich mit schanden hât âne schult besprochen, zwâr daz wirt gerochen an im daz er vür dise stunt niemer har ze hove kunt, ân aller slahte sûmen . zwâr er muoz mir rûmen alliu lânt swâ eht ich in erstrîche; ich wil senden hin boten die im widersagen . daz leit wil ich mit dir tragen die wîl ich leben iemer . zwâr er kumet niemer mê zuo mîner hulde um die grôzen schulde die er wol verdienet hât . mîn sin mîn herze niemer lât swâ ich ich enweiz belîben .> sus hiez er balde schrîben gên Lunders vîentlîche dem rîter sorgen rîche einen brief der alsus was geschriben reht als ich ez las: < 
Vriuntlich gunst, gruozes biet sol ich heizen schrîben niet dem der ûf mîn laster gât unde sich sô verschuldet hât gên mir unde mînem kinde daz ich niemêr erwinde, ich reche die mortlîchen tât die sîn lîp begangen hât an mir, dem ich getrûte wol . iwer sin daz wizzen sol, die schulde müezt ir arnen . mîn widersagen iuch warnen sol iemer mê vür dise stunt, sît daz mir ist worden kunt, war umb mîn kint iuch vêhte . ich bat iuch unde vlêhte daz ir sî niht beswârtent . nû hoer ich wol, ir vârtent mîner êr mit lâge . mit twinclîcher vrâge hât mir mîn kint vil gar enbart, wie ir kebeslîcher vart mîne tohter zîhent . tumbe raete lîhent ir iweren witzen . ir sont iuch entsitzen um die sache, sî iuch kunt, vor mir iemer vür dis stunt unde vor den allen die mîn hant mit gâbe über iuch ermant, die wîl ich ze gebende habe: sô wil ich niemer lâzen abe, ir koment denn ze hulde alsô daz ir unschulde dar um bietent unde ouch tuont .> sus der brief geschriben stuont unde wart gesendet schôn zehant gên Lunders hin ze Engellânt . 
Dô im der bote komen was, er slôz den brief ûf unde las, als ir dâ vor wol hânt gehôrt . sîn sin marhte wol diu wort unde entstuont sich dâ bî, daz diu kiusche wandels vrî die sach ir vater hât enbart . dâ von sînem herzen wart sô wunde unde sô rehte wê daz er vorhte iemer mê in tôdes banden sîn gelegen vür die nôt der er nû pflegen muose von der klâren . sîn sin sîn herze wâren im an hôhen vröuden tôt . ez was gar ein ringe nôt swaz sîn lîp biz har ie leit an daz jâmer daz bereit nû wart sînen sinnen . er wolt unde muose minnen sî diu in staete vêhte . swaz sîn munt geflêhte, daz widerseit ir herze . der bitterlîche smerze tete in an vröuden kranken . in herzen unde gedanken sach man liebe sûren . durch nôt sô muos er trûren von grundes herzen sinne . nû sagent an, vrô Minne: waz maere ist diz? waz meinent ir, daz ir zweiger herzen gir kunnent samen vâhen, die nie ein ander sâhen, unde daz ir disen rîter hie, der lîp herze sinne ie hât geleit in iwer pfliht, lâzent unde went sîn troesten niht? 
Hie ist unschuldic minne . der rîter sîne sinne kêrte har durch den verbunst . swâ mit minne rehte brunst ûz vrîgem herzen stiftet, wirt dâ liep vergiftet mit des leides angel, alsô daz man manegel hât an hôhen sinnen, daz kunt niht von minnen, unde tuon iuch kunt war umbe . ein blinde unde ein stumbe minnet daz in minnet . ein wildez tier besinnet ist, daz ez treit holden muot dem der im tugentlîchen tuot, unde swer im güet verziuhet, daz ez den staete vliuhet unde kunt niemer ûf sîn spor . nû hânt ir gehôrt dâ vor wie er sich in die liebe twanc unde was daz sunder iren danc . er hât sich dar betwungen . ist im dâ misselungen, wer mac im des? diu schuld ist sîn . minn ist ein solchiu meisterîn, diu sô hôhes namen pfligt, daz sî allem dem gesigt an sô ûf der erd ie wart . ûf rîch unde arn unverschart unde êre unde minnenclîche teilt sî sich gelîche dar nâch als man ir willen tuot . minne ist der vröuden wünschelruot diu alle sorge kürzet . sî wahset unde würzet in staeter herzen sinne . swâ man aber die minne vindet ungenühtic, dâ ist sî tobesühtic: daz kunt von unsinne . dâ ist unschuldic minne . sî meinet niht denn lûter guot . swer mischet unde ze minne tuot keiner slahte gunterfeit, ob ir süeze dâ bî treit sûrer sorgen angel, des muoz er vröuden manegel hân, swer sî dâ mischet . alsus ouch hie verwischet den rîter hôchgemüete, daz im sîn herze blüete von angestlîcher swaere . der minne marteraere enwiste waz er solde tuon, dô im wart des küneges suon unde sîn huld alsô verseit . des wart sîn jâmer alsô breit unde sô tief sô lânc sô wît daz er zuo der selben zît mohte noch enkunde ein wort ûz sînem munde mit keinen sachen bringen . nû lêrt ze solchen dingen minne manege vünde . wie er sich umbe wünde mit gedenken hin unde her, nû sus, nû sô, daz merke der den minne ie hât versêret . nû hin nû har sî kêret sich gar wandellîche . der rîter sorgen rîche vant unde erdâht im einen vunt, der was alsô: im wart wol kunt daz er mit keinen sinnen niemer möht gewinnen des küneges hulde noch den gunst . dâ von in lêrte sîn vernunst unde rieten im die sinne, er solt der küneginne unde vontânâgrîse in vriuntlîcher wîse heizen wider schrîben, sî wolten in vertrîben vil gar ân alle schulde . er sprach < ich hân die hulde mîner vrouwen hôhgeborn umb ander sache niht verlorn wan als ich bescheide . mîn sin mîn herze beide wâren ir ie undertân, dâ mit ich verloren hân ir güetlîchez grüezen . daz was, ich sach die süezen mit senfter minne banden bî dem ûz Sahsen lânden trûtlîch unde schône ligen . dâ von hât sî mir verzigen ir vil werde hulde, wan ich umb die schulde sî strâfte tougenlîche . sô giht diu minneclîche, ich wurbe umb ir minne . daz mir in mîne sinne nie kan: des swer ich einen eit . niht wan dar umbe daz mir leit was des rîches schande, sô muos ich von dem lânde umb mîne triwe strîchen . ich wil die minnenclîchen des übersagen, swâ man wil, in kamphes rinc, mit strîtes spil ald swie man mir erteilet . mîn leben wirt geveilet dar umb, wan ez ist sicher wâr . wil diu minneclîchiu klâr ir laster mit mir decken, sî kan an mir wecken slâfendes hundes reizen . wil sî ûf mir erbeizen alsô mit irem zorne, sô muoz diu hôhgeborne doch die schulde von mir hân, wan ich sprîche sî des an unde wil ouch daz beherten . dâ müezent helme scherten umb, ob ich ez gefüegen mac . hêrre, machent einen tac, lâzent mich vür iuch komen dar sô daz ich mit trôste var hin unde von dem lânde . swie sî sich mac der schande mit wâren sachen dâ entladen, sô wil ich ûf mîn selbes schaden den tôt mit urteile . ob aber ich dem heile unde den saelden bin geborn, daz ich anders niht verlorn hân der zarten hulde, sô nement mîn unschulde unde lâzent mich ze gnâden kon . ich hân sicherlîch hie von verlorn ir huld unde anders niht, swaz joch iemer mir beschiht .> 
Sus lêrt diu minne liegen unde wandellîchen biegen daz herze mit der zungen . in hât daz leit betwungen daz er niht wiste waz er tete minne grôziu wunder het dik gewürket unde tuot noch, unde belîbt ze jungest doch staet diu wâr gerehtekeit, sô der lüge gunterfeit smilzet sam des rîfen tuft von der warmen sunnen luft . 
Alsus beschach dem rîter hie . sîn sach uneben âne vie unde nam ouch swachez ende . er schreip mit sîner hende reht als ich dâ von hân geseit . der brief zesamen wart geleit unde verslozzen starke . er wart gên tenemarke dem künege rîch gesendet . dâ von wart gepfendet diu junge küneginne an vröuden rîchem sinne, wan ez ir trûren brâhte . < ei rîcher got,> gedâhte sî, < wie sol ez mir ergân? ob ich nû niht kenpfen hân, sô muoz daz laster wesen mîn, unde muoz iemer mêre siu beroubet hôher êren . war sol ich mich kêren? waz sol ich lâzen? waz sol ich hân? wie sol ez armen mir ergân, sît daz der schanden rîche alsô lugelîche maere ûf mich stenpfet? wird ich überkenpfet, daz ist ein sache diu mir buoz êren tuot, wan ich muoz iemer mê in schanden ligen . mac ich im niht an gesigen, sô bin ich an vröuden tôt ouwê bitterlîcher nôt, wie sol ich gebâren?> ir sin ir herze wâren erstapt unde al ir lîbes lider . sî dâcht < unde gib ich im wider mîn verworhten hulde, sô lig ich in der schulde, unde wirt mîn laster merre . diz maer ist alsô verre ûz in disen lânden komen, ez hât sô manic man vernomen daz ez verswigen niht enwirt . sîn trugelîchez liegen birt mir hie grôzen smerzen .> sî gap irem herzen manegen jâmerlîchen stôz . ûz ir liehten ougen vlôz manic bitter heizer trehen . < ouwê, wie sol mir beschehen?> schrei sî lûte dicke . < mich hânt der sorgen stricke beklaewet alsô sêre, swar ich gên vröuden kêre mich, dâ bin ich gar verhagt, sam ein hinde die man jagt in wildes waldes vorste . ei rîcher got, getorste ald mocht ich mit im vehten, wolt got denn dem rehten helfen, sô genaes ich wol, dem ich wol getriwen sol, er lâz mich sîn geniezen, wil mir sîn trôst erschiezen als er manegem hât getân .> der künec sprach < mîn kint Irkân, rât an umb eine sache . wilt du daz ich im mache unde dir eins gerihtes tac, ob er dich erziugen mac, sô sîn wir iemer êren blôz . der sache schulde diu ist grôz die er an dich sprîchet . ob nû dîn munt versprîchet den tac, sô muost du schuldic sîn . berât dich, liebez töhterlîn, wie wir uns söllen halten, ald du bist verschalten von allen dînen êren . lâzen wir in widerkêren ze lânde, daz ist ouch niht guot, sît er diz maer sô offen tuot> sî sprach < ich kan gerâten niht . ich weiz wol, swaz mir geschiht, daz kunt von der unschulde, daz ich im mîne hulde iemer wolte geben wider . ich wolt ê mînes lîbes lider alliu lâzen zerhouwen, ê ich in wolte schouwen offenlîch ald tougen mit vriuntlîchen ougen: ich liez mich ê zesnîden unde wolte lieber lîden hundert tûsent sterben, ê ich in liez erwerben iemer mîne hulde, wan swaz ich swaere dulde daz hât sîn herze ûf geleit mit lugelîcher valscheit, dâ von ich in niht schouwen mac . veterlîn, mach einen tac, lâ sehen wie ez welle ergân .> daz muoste sîn, ez wart getân . ze Liniôn der rîchen stat von allen sînen lânden hât er besant die besten dar, grâven vrîgen rîter gar, unde swen er guoten mohte hân, die kâmen . dâ zuo hâte man dem rîter vrides trôst gegeben, daz sîn lîp unde ouch sîn leben waer befridet ûf den tac der ze Liniôn dâ lac . 
Nû kam diu zît; der vürsten schar riten allenthalben dar durch der maere schouwe, wie sich diu juncfrouwe der sach entreden wolte die der rîter solde ûffen sî bewaeren . nû kam von disen maeren daz lânt gemeinlîchen dar, rîch unde arm gemeine gar, dô ez von in wart vernomen . von Engellânden was ouch komen der rîter, als mir wart geseit . ze velde wart der tac geleit ûffen einen wîten plân . gestüelet wart dô sunder wân nâch küneclîcher pflihte, wan dâ zuo gerihte der künec sitzen wolte . swer zuo im sitzen solde, dem wart ouch schôn gestüelet dâ . nû kan diu schoen Yrkâne sâ mit sorgen grôz betwungen . nû wart vil vast gedrungen zuo des gerihtes ringe, daz man die tegedinge deste baz verhôrte . nû wart bî einem worte ein swîgen dâ gebotten, dâ von der liute rotten swîgen tougenlîche . nû sprach diu minnenclîche, diu hôchgelopte künegîn, < herr unde liebez veterlîn, heiz verhoeren mîniu wort, biz daz ich sî ûf ein ort künde vor iuch allen . mîn lop ist gevallen mit ziges wân in schanden wât von disem rîter der hie stât: des ich doch unschuldic bin . hêrre vater, vrâgent in waz er von mir hab gesehen, wie diu sache sî beschehen der er mich hie zîhet, unde mit der er lîhet laster mîner krône . mac ich mich des schône niht entreden, veterlîn, sô muoz ich schulden teilic sin an der grôzen schande . ich triwen aber ich stande der schuld unde aller schanden blôz .> nû wart diu red unmâzen grôz von den liuten allen . man hôrte lûte schallen den einen sus, den andern sô . einre was der maere vrô unde der ander leides vol . dirre übel, jenre wol redet zuo der sache . nû wart der madels krache verboten; alsô daz beschach,Vontânâgrîs dem rîter sprach
 < sagt an, waz hânt ir gesehen?> der rîter sprach < ich sol niht jehen: diu küneginne vêhet mich .> < die schulde sag .> < dâ nâch sag ich wie diu sache ist gevarn .> sî sprach < die wil ich enbarn iuch allen offenlîchen . von mir müeze wîchen êre unde alliu saelikeit, ob iuch von mir misseseit werde umb ein einic wort .> swaz ir dâ vor hânt gehôrt, wie er wolt nâch ir sterben unde umb al sîn werben, umb sîn trûren, um sîn klagen, umb sîn leit, um ir versagen, umb sîn dröuwen daz er tete, dô er sî gesehen het unde von Brûneswîc den helt unde die juncfrôn ûz erwelt ûz der hütten sliefen, manegen siufzen tiefen sî mit heizen trehen liez, schame sî ze rugge stiez unde seit ez allez daz er ie mit ir rette unde begie gar unz ûf ein ende . dicke ir wîzen hende zesamen wurden dô geleit . unde dô sî allez daz geseit des ir herze sich entstuont, dô tete sî als noch alle tuont die man schulde zîhet: der sin dem herzen lîhet sorge sunder lougen . daz herze gît den ougen wazzer ûf unde heize trehen . zehant gît der ougen sehen jâmer den gedenken . die gedenke senken sich künnent wider sâ zestunt tief in sendes herzen grunt unde schaffent daz sin unde muot lîp unde herze trûren tuot: als der zarten hie beschach . dô sî allez daz gesprach daz sî sagen wolte, dâ nâch der rîter solde ouch sagen sîniu maere, wie ez ergangen waere . daz tete er schier . als daz beschach, vor in allen er dô sprach: < 
Ich rede, sît ich sprechen sol . iedoch sô enbaer ich wol des rîches schande künden . muoz ich die hie durchgründen, daz gît mir sorge unde leit . ir hânt wunder hie geseit von mir unde mime werben . ich wil alsô sterben, daz in mînes herzen grunt mit gedenken niemer kunt noch sîn ouch nie gedâhte . der grôze tiuvel brâhte mich eben dar dâ ich ez sach, allez daz von iuch beschach, unde setze dar an mînen lîp . ich sach daz ir wurdent wîp, sam mir des rîches hulde . ich biut ouch mîn unschulde umb daz des ir mich hânt gezigen, daz mîn werben sî gedigen hin an iwer minne . daz kan in mîne sinne nie unde kumet niemer, solt ich leben iemer, wan ir diuhtent mich ze guot daz iwer ungenâde tuot gên mir sô vîgentlîche, daz ist sicherlîche umb keine sache anders niht, wan daz ich iuch strâfe pfliht vür guot tete umb die schulde . sus hân ich iwer hulde verloren wunderlîche . ich wil dâ von dem rîche mîn leben gên ze pfande, daz ich mit keiner hande sache anders hân verworht gên iuch; ich tar unervorht treten in eins kampfes rinc, daz mir nie kein ander dinc kan in mîn herz wan lûter guot . swaz man mir ungenâden tuot, des hân ich verschuldet niht . ich biute mich in kampfes pfliht unde wil treten in den kreiz, daz ich nieman lebender weiz, ern sî von mir bestanden, ich welle iuch der schanden mit kampfe überstrîten .> nû lepte in den zîten niht reschers ritters denne er was . dâ von er vil kleine entsaz daz in ieman bestüende . er dâchte daz er süende sich mit der zarten deste baz . dô diz beschach, der künec saz in sorgen jâmerlîche . man hât in al dem rîche den rîter in der werdekeit, daz man geloupte swaz er seit unde wolt des keinen zwîvel hân . sîn lîp sîn herze hât getân sô manic ritterlîche tât daz man in in dem lânde hât sô trût sô liep sô rehte wert daz in der zît nie rîter swert umb den lîp begurte, den man ze bûhurte, ze ernest unde ze schinpfe, ze kraft unde ze gelinpfe bezzern vunde denne er was . man hât in liep unde mahte daz er hie grôzen gunst gewan . wol unde übel rette man dâ zuo, als noch vil geschiht dâ man solcher sache pfliht offenlîch erscheinet . swie ez daz herze meinet, alsô redet ouch der munt . diz dinc wart offenlîchen kunt unde wart dâ zuo geredet vil . der künec sprach < mîn kint, ich wil dir sagen wie ez dir ergât nâch dem sô dîn sache stât . 
Du muost der schande schuldic sîn . got erbarme daz du mîn kint ald ich dîn vater sî . uns muoz iemer laster bî wonen umb die schande . dem rîche unde dem lânde wirt unheil gemêret, sît daz du entêret die krône hâst unde dâ bî mich . ald ein anderz, du muost dich hie ze kampfe bieten .> die hêrren alle rieten, man solt sî unde den küenen minnenclîchen süenen: des wolte sî gestatten niht . sî sprach < swaz joch mir beschiht, ich wil des kampfes warten .> man riet der vil zarten dâ von; sî wolte niwan dar . < swie got welle, sô gevar,> sprach sî ûz sorgen bitter, nû wart ir unde dem rîter mit urteil erteilet, sît er sîn leben veilet unde sî ouch umb ir êre, mit urteillîcher lêre wart der kampf gesprochen von der zît sehs wochen unde drîge tage, sô man seit, nâch kampfes gewonheit, als ie dô was unde noch ist . mocht aber in der selben vrist diu zart mit keinen sinnen einen helt gewinnen, der kampflîch vür sî vaehte, swenn sî den dar braehte, sô mohte sî wol lidic sîn der grôzen schuld alsô ob in der rîter an der stunde mit kampf niht überwunde . dar an sî sich vil trôste unde dâchte, daz sî lôste etswâ ein rîter dem ir leit taete wê unde der bereit waer ze rehter ritterschaft mit heldes sin unde mannes kraft . 
Sus wart bî den zîten daz kampflîche strîten mit urteile ûf geleit . ie der man ze hûse reit unde schieden sich von dannen . von wîben unde von mannen wart diu hôhgeborne magt dicke trûreclîch geklagt, wie ez der reinen solt ergân . man sach den rîter dô gehân sich gar ritterlîche . er wist in allem rîche nieman der im trüege haz wan des er gewaltic was wol mit ritterschefte an lîbe unde an krefte: des hât er hôhen gingen daz im wol gelingen mohte zuo der sache . diu rein mit ungemache in grôzen sorgen lebte . ir sendez herze swebte ûf tiefes jâmers vlüete . ir vil süeze güete gedâhte wandellîche gar, nû alsô, nû hin, nû har, war ald wie sî wurbe, daz alsus verdurbe niht ir hôhiu wirdekeit . swâ ir iemer wart geseit dâ ein vromer rîter was, zehant hiez sî versuochen daz, ob er ir kempfe wolte sîn . unde swenn im wart ze rehte schîn ir widersache unde diu geschiht, sô wolt man vür sî kempfen niht . dâ von sô truoc sî herzeleit . swem unde swâ ie wart geseit des ritters kraft, swie vrum ein man was, sô wolt er sich niht an nên des kampfes strîten . diz wart sô lânc sô wîten unde alsô verr versuochet daz diu rein verruochet hât mit zwîvels wanke . nû kam ir zuo gedanke nie der von dem sî erbeit unde daz bitter lîden leit . alsus wârn ir sinne vertummet daz diu minne nie gedenken har noch dar sî lie, wie der vürste var 
Reinfrit von Sahsen lânden . swel ritterschaft erkanden, die hôrte man in gesten verre vür den besten der bî den zîten lebte . sîn prîs sîn hoehe swebte in wirdekeit sô schône, daz der êren krône sîn lop hât schôn verdecket . mit wirde wart bestecket sîn lîp an allen orten . die niwan von im hôrten künden sîne taete, die jâhen daz der staete waer ein kruft der milte, ze sper unde ouch ze schilte, ein helt an ritterlîcher tât . wunders vil begangen hât sîn lîp mit wîter lânde vart, sît daz im erteilet wart diu turteltûb daz golt der kus, dâ von diu vil zarte sus mit jâmer was bevangen, dâ von ir liehten wangen mit trehen vil beruzzen, die ûz ir ougen vluzzen von tiefes herzen grunde . nû was von der stunde daz dem hôhen vürsten zart von Brûneswîc gegeben wart der âventiure krône in Tenemark ze lône, als ir dâ vor hânt vernomen, nie gên Sahsen wider komen der werde vürste lobelîch . er was durch manic wîtez rîch nâch ritterschaft gestrîchen . unde hât sô ritterlichen gevaren unde geworben daz sîn lob unverdorben alsam ein rôse blüeget . geliutert unde erglüeget reht als daz golt von arâbî was sîn herz an schanden vrî . 
Des wart ze guote sîn gedâht durch alliu lânt, swar ie gebrâht wart sînes namen künne: sô was der êren wünne sîn wildiu werch diu er begienc . swâ man diu seit, dâ von sô vienc manic herze vröuden vil von hoere, des ich waenen wil, die eht von im hânt vernomen . nû was er heim ze lânde komen mit grôzen vröuden, daz ist wâr, wan er wol ein ganzez jâr gestrîchen hatte, sô man seit, unde hatte einen hof geleit gên Brûneswîc mit koste rîch . dâ wolt der vürste lobelîch sich selben lâzen schouwen in dienste sîner vrouwen mit hundert schiltgeverten die ouch durch êre zerten unde durch minnenclîchiu wîp beidiu leben unde ouch lîp mit hôher koste stiure . er hât die âventiure von Tenemarke dar geleit . diz maer sô wîte wart geseit umb in aller lânde kreiz daz sich zuo dem hove vleiz swer ritters muot unde namen hât . der hof alsô gesprochen stât daz man dem besten mit dem sper gît mit ritterlîcher ger ein habch mit zweien winden . unde swer sich dâ lât vinden zem besten mit dem swerte, des manic rîter gerte, dem solde êre nâhen,unde dâ von enpfâhen
 von golde ein liehte krône . nû wart der hof gar schône geschriwen wît durch alliu lânt . gên Tenemarke wart gesant ein knapp von hôher stiure ouch mit der âventiure unde solde sî dâ künden unde ûf ein ort durchgründen, wie sî waere dar genomen . schier der knappe was bekomen in die stat ze liniôn unde vant die küneginne schôn, den künec trûreclîchen gar . des aht er kleine waz in war, wan ez was im unbekant ir swaere diu sî beide bant . 
Des muos er ir unkünde hân . man pflac sîn schône: nû dô man die tische erhuop nâch trahten vil, von den ich niht sagen wil, dô stuont er ûf unde tete bekant die âventiure dô zehant mit lûter stimme in schalles braht . er sprach < swer von ritterschaft; unde von hôher arte lebe, dem künde ich werder êren gebe mit rehter zühte stiure . ez hât ein âventiure ein werder vürste ûf geleit, des lîp sô hôhe wirde treit daz er allen êren obt . sîn reinez adel wirt gelobt niemer volleclîche . er ist sô zühte rîche, sô manhaft; unde sô staete, daz sîn êr durchgraete nie wart an keinen orten . ôren nie gehôrten tiurren helt genennen . man mac in gerne erkennen des herze ie alle schande meit an ritterlîcher manheit, ein kruft an rehter milte, ze spere swert unde schilte ein unverzagter werder helt, an allen dingen ûz erwelt dâ mit man got, der welte gunst mac verdienen mit vernunst: daz hât sîn lîp bewaeret . sîn herz an schanden laeret unde ûffet an den êren, dar an in überhêren mac nieman sunder müegen . sîn lop sîn êre blüegen man siht alsam ein rôsen zwîc, unde ist genant von brûneswîc ein vürst ûz Sahsen lânden . sîn lîp hât sich von schanden behuot mit ritterlîcher tât . die âventiure die er hât an sich genon unde ûf geleit, diu wirt kurtlich geseit .> wie unde wâ, ze welher stunt wart gekündet ûf den grunt von anevanc zem orte . nû als diu rein erhôrte des vürsten rîch gedenken, ir sin begunde senken sich an der selben stunde zuo des herzen grunde unde siufte mit den ougen nider . alliu ires lîbes lider ir ze mâle enpfielen . ûz ir ougen wielen grôzer trehen tropfen . von senden schricken klopfen muos ir trûric herze . ir wart ir alter smerze erniwet unde erfrischet . leit in leit gemischet wart unde nôt ze sender klage . sî was von des knappen sage alsô gar von sinnen brâht daz sî verstummet unde verdâht alsô trûreclîchen saz unde wiste weder diz noch daz . 
Der künec ouch trûreclîchen saz . in allem hove nieman was wan der jâmerlîchen sach . der künec zuo dem knappen sprach < du hâst dîn vart volendet wol . doch dîn herze wizzen sol, als ich mich bewaene, dar werdent seltsaene rîter hinnen lândes . mich hât eins rîchen pfandes an hôhen êren gar entwert dîn hêrre, swie sîn êre vert mit schalle lobelîche . er hât mir unde dem rîche lasters vil gebliwen, unde wil doch getriwen niht wan sîn unschulde . swaz ich swaere dulde von im, doch went die sinne mîn in niht lâzen in schulden sîn, swaz mir joch geschehen mac .> der knappe grimmeclîch erschrac unde torste doch nâch der geschiht umb ein wort gevorschen niht wan daz er trûreclîchen sweic . er nan urloub unde neic dem künec, der gap im sînen segen unde bat sîn got mit vlîze pflegen . 
Nû dô der knappe urloup nam, diu minnenclîch sich hinderkam mit den gedenken sêre, wie sî des rîches êre unde ouch ir lop behielte, alsô daz sî iht schielte der arge rîter sus dâ von . sî was ze sinnen wider kon unde dâchte manic krumbe in den lânden umbe an al die rîter die man vant . ze den wart von ir gesant umb des kampfes sache . sô mocht ir herze swache helfe an in vinden . nieman underwinden sich wolte dirre maere . des wart ir herze swaere unde vrî an hôhem muote . diu minnenclîche guote lac sus in sorgen âhte, daz sî nie gedâhte an den vürsten unverzeit, von dem sî daz lîden leit, unz an des stolzen knappen vart, von dem sis ermanet wart, als ir dâ vor hânt vernomen . sî vrâgte war er waere komen . man seit sîn dannenkêre . < nein nein, umb al mîn êre .> sprach sî, < sô muoz ich in hân . balde suochent mir den man daz er iht hinnen wîche . ich muoz in tougenlîche besprechen umb des lândes dinc .> balde wart der jungelinc gesuochet unde ouch vunden . sî hiez in bî den stunden in ein heimlîchez gaden alters eine zuo ir laden, unde was diu kiusche reine ouch dâ alters eine mit klegelîcher schouwe, ân eht diu juncfrouwe die ouch dort in der hütten saz, dô diu minnenclîchiu was bî dem vürsten wert gesîn . nieman hôrte von den drîn, waz sî seiten, umb ein hâr . sî sprach < knappe, sag mir wâr, wie vert dîn hêrre, mac er wol? dîn munt mich niht triegen sol an keiner slahte vrâge, wan ich hân ûf die wâge durch in gesetzet swaz ich hân, mich unde swaz ich ie gewan ald iemer mê gewinne . mîn herz unde al mîn sinne, gedenke lîp unde swaz ich hân, daz sol im sîn undertân iemer mê die wîl ich lebe . sît daz ich vil arme swebe von im in grôzen sorgen âbent unde morgen, des solt du mich triegen niht ûf die hôhe zuoversiht, ob ich iemer mêre gewinne guot ald êre, daz ich dich drumbe rîchen wil, unz ûf mînes tôdes zil die wîl ich lebe einen tac .> er sprach < süeze, swaz ich mac iemer mê gekünden von im, sô mac durchgründen mîn munt niemer hâres breit die wirde sô der werde treit, als im der volg diu menge giht . man mac von im arges niht künden sunder triegen, man well denn ûf in liegen: dâ zuo ist er ouch ze guot .> < ei,> sprach diu minnenclîch, < mîn muot tuot dir ûf dîn triwe schîn alles mînes herzen pîn den ich von im dulde . ich hân von sîner schulde genon an hôher wirde abe . al die sorge die ich habe, daz rîch mîn vater unde daz lânt, daz wil ich dir tuon bekant gar unz ûf ein ende, ob dich iemer sende got der minnenclîche zuo dem vürsten rîche, daz duz im kündest ûf den grunt .> sus tete sî dem knappen kunt swaz er mit ir ie begie unde sî mit im, mit worten ie mit werken unde getaete, unde wie diu reine staete dâ von besprochen waere, unde wie sî vröuden laere waere von des kampfes pfliht, wan sî mohte vinden niht kempfen irre sache, unde wie in ungemache ir herze nâch im waere, unde waz sî klage baere unde grôzer sorgen trüege nâch im . der gefüege loset unde hôrte wol, wie ir herze leides vol nâch dem vürsten tobte . diu reine hôhgelobtesprach < ich muoz ein temer sîn
 verdorben an den êren mîn, er welle allein ez wenden unde welle helfe senden mir in mîme leide, daz ich alsus iht scheide von allen mînen êren . wil erz zem besten kêren mir, als ich getriwe, sô mac mîn vröude niwe werden wol . tuot er des niht, sô muoz ich jâmerlîche pfliht tragen an mîn ende . daz grôze jâmer wende mir unde tuo dem werden kunt mîn bitter leit biz ûf den grunt daz ich von sîner schulde âne schulde dulde unde des er ouch unschuldic ist . got ob uns, den werden Krist, nim ich ze geziuge daz ich niht enliuge dir als umb ein kleinez hâr . ich zwîvel kleine, wirt vür wâr im mîn grôzez leit bekant, daz mir helfe wirt gesant mîner sorgen bürde . wizzest daz, unde würde ich iemer von der helfe sîn erloeset, dâ zuo müese dîn helfe ez vaste bringen; wan ez ist in den dingen daz des strengen kampfes zît leider alze nâhe lît: dâ von hab ich grôze klage . kûm über vierzehen tage wirt diu zît verendet . hôher vröuden pfendet ez mich in mîme herzen tief . ich wil dir schrîben einen brief an den lieben hêrren dîn, daz er sîn êre unde ouch mîn vröude sô behüete mit helfelîcher güete, ald sich hât gescheiden triwe an uns beiden diu kûm iemer mac zergân . des soltu bî niute lâzen, du strîchest tac unde dâ zuo nacht iemer mê nâch dîner maht, daz du niht erwindest biz du den werden vindest, unde tuo im kunt die swaere mîn unde gar unz ûf ein ende schîn waz du von mir hâst gehôrt des verswîg im niht ein wort, durch daz ich iemer mêre an guote unde ouch an êre dich gerne rîchen welle . lieber trûtgeselle, lâ dir diz bevolhen sîn . sag dem zarten hêrren mîn, daz mîn staete triwe sî iemer an im niwe, als er ze jungest von mir schiet sprich daz er sich stime niet an mîner helfe stiure, ald mir muoz iemer tiure wesen vröuden rîcher muot . ich weiz wol daz er durch mich tuot allez daz er iemer mac . übersitzet er den tac sô der kampf gesprochen stât, unde daz er mich ân helfe lât, sô bin ich iemer mêre komen von mîner êre . daz bit den zarten wenden .> 
Der knappe sprach < ich enden, vrouwe, swaz ir hânt geseit . gênt mir den brief, ich bin bereit: ez wirt niht lânger hie beliben .> der brief balde wart geschriben, als ir gehoerent wol hie nâch . dem knappen wart zer verte gâch, wan er sich dâ niht sûmet .Tenemark gerûmet
 wart von im snelleclîche . diu vil minnenclîche hiez unde vlêhte unde bat . sî hât im des kampfes stat, die zît, die gelênheit ûf ein ende gar geseit unde alles ires herzen dinc . hin zogte nû der jungelinc mit snelleclîcher île . wie ez in der wîle ze Brûneswîc gefüere? dâ was ein grôz gerüere von maneger leige unmuoze, dâ man nâch wîbes gruoze wolt werben ritterlîche . dâ wart gestüelet rîche mit hôher koste stiure . nû was der âventiure tac bekomen: daz beschach daz man allenthalben sach rotten vil zuo rîten gar an allen sîten mit maneger storje sunder . dar kan rîter wunder von Brandenburc, von Mîzen . von Presselâr man glîzen diu wâpen sach man wît erkant . von Hessen unde ûz Brâbant, von Düringen des lândes vogt, von Westevâlen dar gezogt kam unde ûz Sahsen manic helt, an rehter manheit ûz erwelt, swie man sî haben wolte . nû der hof sich solde heben, als ez ouch beschach . daz velt man gezieret sach mit manegem wâpenkleide . mit sîden wart diu heide, mit pfeller überdecket . anger plân verdecket von golde in ein ander schein . man sach manegen edeln stein ûz dem golde glesten . die tiursten unde die besten rîter, die man iender vant über alliu tiuschen lânt, hie gesament wâren . ritterlîch gebâren kund ir bûhurdieren . den luft mit trunzen zieren sach man von dürrer schefte krach . wie jenre viel unde dirre stach, daz waer ze lânc bemaeret . vil setel wart gelaeret von der ponder juste . manic schilt von bruste lôst man mit starken scheften . dâ man die riemen heften siht bî den nageln ûf dem schilt, dar wart ze râme vil gezilt mit ritterlîchem sinne . ich waene daz der minne dâ dienest vil beschaehe . dâ wurden schefte zaehe zerdrumet unde zerstôzen . von starken hürten grôzen wart manic man geletzet unde ritterlîch gesetzet hinderz ors ûf plânes velt . man nam gelt dâ wider gelt mit ritterlîchen kreften . man hôrte von den scheften ein dôsen unde ein krachen . daz ez eime swachen houbet waere gar ze vil . man sach ûf dem ritterspil kostlîch geflôrieret manegen helt gezieret nâch ritterlîchem prîse in engellîcher wîse ûf grôzen orsen sitzen, daz diu sunne ir glitzen an den wâpen wider nam, wan er sô schôn ze velde kam . wart im des iht gelônet? jâ sîn wart geschônet lützel unde kleine . swie kostelîch, swie reine von golde purper sîden schein ein wâpenkleit wart dâ als ein gippen tuoch gehandelt . zerzerret unde verwandelt wart sîn güftic glesten . man sach die helde resten ûf des veldes plâne . manc ros man ritters âne ûf der heide loufen sach, sô jenre disen nider stach mit ritterlîchem prîse . dâ wart in hôher wîse gevohten unde gerungen . swem dâ mocht gelungen sîn an der âventiure, des herze vröuden stiure het êre wol benüeget . manic ors erbüeget, erstôzen unde erlemet wart ûf der ritterlîchen vart nâch des habches zuoversiht . nû hât gewert des hoves pfliht vaste ûf den abent . dâ von sî dicke gâbent ein ander herte stiche . ob jener disem wiche durch vallens vorht? des waen ich niht . sî triben ritterlîche pfliht biz sî diu vinster nacht begreif . diu seig in zuo, dâ von zersleif der hof unde muose slîzen . der margrave von mîzen des tages ûf der heide plân sô ritterlîchen hât getân daz man in hôrte gesten verre vür den besten: des wart eln hers gegeilet, wan im was erteilet der habech mit den winden . des lie der helt sich vinden in vröuden rîchem schalle . man sach die hêrren alle mit offenlîcher melde zogen von dem velde an ir ruowe durch gemach . starke viur von kerzen sach man brinnen durch die ganze nacht . schallen vil unde manic braht huop sich in den herbergen di diu nacht zergienc unde kam dar nâch des vil liehten morgens glast sich ruste manic werder gart mit koste ûf den turnei . der wart gelîchelîch in zwei geteilet mit dem lôze . ich waene daz sî grôze spîs unde ezzen mitten, pflac man eht solcher sitten dô als man nû pflegen siht . die schar geschart in glîcher pfliht sach man ze velde komen gar . der rîter zal ietweder schar hatte wol vünfhundert ze ir ûz gesundert mit rîcher koste tiure . nû hielte der gehiure von Mîzenlânt ûf einer sît den turnei an der selben zît, unde gên im keiserlîche von Brûneswîc der rîche sich nam des andern teiles an . geschart sî huoben ûf dem plân unde wolten sich niht lengen . unde sô sî iez entsprengen went nâch ritterlîchen siten, sô kunt der knappe har geriten der der vrouwen bote was . man sach unde hôrte von im daz er grôze sache vuorte, wan er mit spornen ruorte daz pferît balder dan ze vil . er hât des lândes verriu zil sô kurzlîch durchstrîchen daz er sicherlichen unde daz pferît wân verzagt . sî wânden alle, er waer gejagt, unde hielten ûf den turnei . der knappe griwelîchen schrei: < lâzent stân, lâzent stân!> < waz sol diz sîn?> < ich muoz den lieben hêrren mîn hân umbe grôze sache . ich weiz wol daz ich mache disen turnei wendic, ist eht mîn sache endic, als ich wol getriwen .> er hât sô vil geschriwen daz man sîner worte klein unde lützel hôrte . er wincte mit den handen . die hêrren wol erkanden in unde hielten stille biz daz in sîn wille würde baz erkennet . er kam dar gerennet snelleclîch untrâge . nû was sîn êrste vrâge nâch dem ûz Sahsen lânden . man zeigt in im, er vanden, unde dô er grat den knappen sach, < waz wirret dir .> der vürste sprach, < daz du alsô gejöuchet kunst? hâst du witze sin vernunst, dem tuost du ungelîche .> < werder vürste rîche, daz wil ich iuch machen schîn, mich hât diu süeze künegîn in grôzen noeten har gesant zuo iuch ûz Tenemarken lânt, diu lît von iuch in sorgen tief . lesent, hêrre, disen brief, dâ vindent ir irn willen an . dâ zuo hât diu rein yrkân ûz sendes herzen grunde enboten mit dem munde iuch, daz ich iuch künden sol wie ir herze leides vol von iuch in grôzen noeten swebe, unde wie kunberlîch sî lebe nâch iuch alle stunde . ûz sendes herzen grunde hiez sî mich iuch gar enbarn, wie ez sider ist gevarn daz ir die süezen sâhent . wes sûment ir iuch? gâhent, lesent hie des brieves schrift . dâ nâch wil ich des maeres trift gên ein wârez ende .> er slôz mit sîner hende den selben brief ûf unde las, wan er sus geschriben was: < liep leit, trôst sorge, vröude klagen wil unde muoz ich iemer tragen nâch dem der mîn herze hât, in des trôst mîn leben stât . mîn êre unde al mîn zuoversiht hânt ze vröuden trôstes niht wan an im alleine, den ich mit triwen meine, mit sinnen unde mit herzen . den grundelôsen smerzen sô ich arme dulde von im ân al sîn schulde, den wil ich got von himel klagen . leit bî strenger noete tragen muoz ich vröuden âne, ich sorgen rîch yrkâne unde arm an hôchgemüete . sîn ritterlîche güete wel mir denn sorge wenden unde helfelîchen senden trôst, sô bin ich iemer tôt . mîn liep mîn leit, mîn vröud mîn nôt stât an sînes herzen pfliht . ich gezwîvel niemer niht, er helfe mir, unde wirt im kunt mîn sache reht unz ûf den grunt, sô muoz er sich erbarmen über mich vil armen mit helfelîcher stiure . ei werder helt gehiure, troest in jâmer mînen lîp . êre an mir alliu wîp unde gip mir helfelîchen muot . wes man ich in? ich weiz er tuot durch mich, ist eht diu liebe ganz belîben sunder meines schranz der sîn herze mir verjach, dô ich in ze jungest sach, mê denn durch alle vrouwen . an der noete schouwen sol man den bewaerten vrünt ich weiz, wirt im reht gekünt mîn leit, mir wirt helfe schîn, ez enmüge denn niht sîn von noete oder von tôdes pfliht, sô wil mîn herze niemer niht sîner helfe zwîvel hân, dem ich mînes lîbes gan allein vür alle die nû lebent, nâch dem herz unde sinne strebent . muot mit den gedenken, von dem ich gewenken niemer wil mit triwen . des liebe sich erniwen kan von stunt ze stunde in mîns herzen grunde . wie möht sîn helfe mich gelân dem ich sin unde herze hân gegeben sunder lougen, er wunne mîner ougen, mîn trôst in sendem leide . sin noch herz ich scheide niemer von dem willen sîn . dâ von sol mir helfe schîn tuon sîn ritterlîcher trôst . wird ich von jâmer niht erlost, als ez leider umb mich stât, sô merk ich daz sîn triwe lât mir ein swachez ende, unde muoz ich vröuden pfende von im hân die wîl ich lebe . daz aber er mir helfe gebe, dar an belîb ich iemer . ich gezwîvel niemer, sîn vil ritterlîcher muot mich nâch jâmer vroelich tuot: daz weiz ich sunder zwîvel wol . vriuntlîch vriunt, dîn herze sol gelouben ûf die wârheit, swaz dir mit munde wirt verseit von dem knappen, der von mir disen brief antwürtet dir, unde tuo als ez dîn muot vernimt, daz dînen êren wol gezimt unde dîner hôhen werdekeit, wan mîn kumberlîchez leit mac nieman verenden noch âne dich erwenden .> 
Dô er den brief alsus gelas, erschrocken unde verstummet was im daz herz unde ouch der sin, daz im hend unde arme hin vielen sam er waere tôt . er wart bleich unde denne rôt unde aber sam ein esche var . des knappen munt der maht im bar die sache, dô er in vernan unde wider zuo im selben kan, von ende zende ûf den grunt,den kampf, den tac unde ouch die stunt
 mit aller der gelegenheit, als im diu vrouwe hât geseit; des versweig er niht ein wort . der anevanc unde ouch daz ort wart im vil gar gekündet unde endelîch durchgründetmit völleclîche herzen gir.
 der knappe sprach < wes beitent ir? den rât müezt ir kürzen unde ûf die vart iuch schürzen ob ir went ir ze helfe komen . tuont ir des niht, sô hât genomen ein ende iwer werdekeit, swâ man daz iemer von iuch seit daz man iwer ruochet and iwer helfe suochet von sô hôhem künne, an die got solich wünne mit schoene unde adel hât geleit, daz ir lîp den spiegel treit ob aller hôher schouwe . minnenclîcher vrouwe wart ûf erden nie gesehen . sô ist diu sache ouch geschehen von iuch, daz wizt ir selbe wol, dar umb ir iwer helfe sol willeclîchen sîn bereit . sît sî keine schulde treit wan diu dâ von iuch rüeret, wirt ir helf enpfüeret von iuch, sô ist ir êre tôt unde muoz iemer haben nôt, dar zuo bitterlîchez wê . ir müezent ouch iemer mê tragen lasterlîchez mâl, ob ir des edeln wunsches grâl mit strîte niht erloesent . lop unde êr die boesent iemer an iuch, ob ir niht bietent zuo des kampfes pfliht iuch an der hôchgelopten stat, diu daz leit, den kumber hât von iuch alters eine . diu minnenclîche reine, diu süeze wol getâne, diu hochgeborn yrkâne mir jâmers vil bescheinde . vil bitterlîch sî weinde, dô sî ir klag unde ouch ir nôt iuch bî mir in diz lânt enbôt .> 
Er sprach < swaz mir dâ von beschiht, sô wil ich belîben niht . solt ich iemer sterben . ich wil dâ erwerben lop ald aber ligen tôt ouwê ach, solt ich die nôt sî eine lâzen lîden, ich wolte mich zesnîden ê lâzen unde zerhouwen, ê daz ich mich schouwen niht lieze bî dem kampfe dâ . sag mir wenne unde wâ sol daz selbe kenpfen sîn?> er sprach < daz tuon ich iuch schîn, als sî mir seit mit grôzer klage: von hiute über siben tage sol daz kenpfen sîn bereit .> unde alle die gelegenheit diu im dort was worden kunt, daz seit er hie biz ûf den grunt von ende gar ze ende . < vürste wert, nû wende ir nôt unde ouch diu laster . nie wîp getriwet vaster manne denn ir sin iuch tuot . dâ von sol ir iwer muot helfe niht verzîhen .> er sprach < kanst du lîhen mir raete, sô rât selbe zuo, wie ich leb ald waz ich tuo .> < jâ, ich kan gerâten wol . der turnei wendic werden sol . swie ir den vür iuch trîbent unde dise nacht belîbent, sô hânt ir iuch versûmet . dâ von muoz gerûmet diz lânt hie werden schiere . ir sont drî oder viere der hêrren lâzen wizzen, wes iwer herz geflizzen . sich in dirre sache habe, wâ von ir den turnei abe müezent lâzen dise vrist; unde wie ez iuch geschaffen ist, daz sont ir in machen kunt endelîch biz ûf den grunt mit trûreclîchen sitten . ir sont die vürsten bitten daz sî iuch helfe lîhen . wer wil iuch hie verzîhen, ern var mit iuch dise vart?> hie von ein grôz geriune wart, wer der bote waere unde waz hande maere er disem vürsten hette brâht, dâ von er alsô verdâht waere in dem muote . der triwen rîche guote sprach < du hâst gerâten wol . rîchen ich dich iemer sol, ob mich saelde bringet dar daz mir gelinget des ich got getriwen sol . sîn trôst ist sô gnâden vol daz er grôzer helfe wert den der gnâde an in gert, dem wart helfe nie verseit, unde ein vorhtic herze treit gên sîner werden hulde . sî hât von mîner schulde die nôt, daz weiz ich sicher wol, dâ von ich ir billich sol sîn mit helfe niht ze laz . waere er als gôlîas an lîbe unde an krefte, er muoz mit ritterschefte von mir sîn bestanden . ouwê der grôzen schanden sô er ûf sî hât geleit mit trügelîcher bôsheit, daz got der oberoste weiz! mîns herzen sin sich nie gefleiz ûf solcher hant untaete . ir sin was ouch ie staete an wirden unde an êren .> nû hiez er zuo im kêren von Brandenburc den markîs, des lîp ie ritterlîchen prîs bî sîner zît begangen hât . von Mîzenlânde was ouch drât an den rât besendet . er sprach < ich bin gepfendet hôher vröuden iemer mê . got gebe daz ez mir ergê baz denne ich noch hân vernomen . dirre bote ist mir komen unde bringet mir ein maere, dâ von ich iemer swaere mit bitterlîchen sorgentragen muoz verborgen,
 ob ich die sach niht understân . dâ von ich besendet hân iuch werden vürsten beide ze rât in mînem leide . 
Daz wil ich iuch tuon bekant .> unde seit in, wie in tenelânt diu sache gar ergangen was von ende zende . dô er daz geseite gar, < nû râtet zuo daz beste beide waz ich tuo . ich wil eht ie bînamen dar . ob aber ich mit liuten var ald alters eine strîche, dâ sönt ir vriuntlîche mir beide râtes stiure geben, durch daz die wîl ich iemer leben iuch wil ie undertaenic sîn .> des kampfes zil tete er in schîn vil gar unde die gelegenheit, als im der bote hât geseit . er las in beiden von dem brief den im ûz grôzen sorgen tief diu minnenclîche sante, unde wie sî in mante vriuntlîcher trûtschaft dâ bî . waz im nû daz beste sî, dar ûf sô warn ir sinne bekümbert ûz unde inne, unde gedâhten ûf den rât umb die sach . < als ez iuch stât,> sprach der helt von Mîzen, < sô sönt ir iuch vlîzen daz ir vart mit helden dar . ich hoer ie sagen, swâ man var . ze solcher tât mit mannen, daz man des baz von dannen: dar an sönt ir gedenken .> von Brandenburc lie senken sîn ôre zuo dem râte . < jâ waer ez niht ze spâte, unde waer des kampfes zît sô nâch . wil er dar, sô muoz im gâ,> sprach er, < zuo der verte sîn .> er sprach < hêrre, ich wil iuch mîn rîter alle lîhen . an die vart verzîhen sol iuch nieman helfe rât . hêrre von Mîzenlânt, sô lât ouch iwer mit im rîten . ich waere ze den zîten mit iuch selbe dar gevarn: sô muoz ich ander dinc bewarn heime sicherlîchen . bittent vlîzeclîchen hie gemein der rîter schar . ich waen daz iemen sî, er var mit iuch swâ ir wellent hin .> der rât geviel in allen drîn wol, sî rieten, ez beschach . unde dô der helt ir râten sach, dô hiez er al der rîter schar zuo im nâher rîten dar . daz wart getân vil schiere . dâ zogten beid baniere unde swer dar zuo geteilet was, die drungen nâher hin durch daz sî hôrten disiu maere, waz im enboten waere, wan ez nam sî wunder . nû huop der vürst hie under in vil nâch enmitten . mit trûreclîchen sitten von Brûneswîc der vürste sach, dô dirre vürste sô gesprach: < 
Ir hêrren alle, hoerent mich, vürsten grâven, arme rîch, die sich hie gesamnet hânt . mîne senden bete lâzent iuch ze ôren dringen, sô daz ir helfe bringen ruochent mîner swaere, ald ich muoz vröuden laere iemer sîn die wîl ich lebe . swer mir sîner helfe gebe hie mit dienest niht verseit, der wizze, swâ in iemer leit, kumber oder nôt bestât, daz er mich dâ ze helfe hât âbent unde morgen in allen sînen sorgen die wîle daz ich einen tac mit êren leb unde leben mac, wan ez umb al mîn êre stât . ob iwer troestlîch helfe lât mich, sô muoz ich iemer mê lîden bitterlîche wê unde mac niemer werden vrô . ir werden held, ez lît mir sô daz ich mit krefteclîcher wer vüeren muoz ein grôzez her verre ûz disem lânde, ald ich muoz der schande iemer undertaenic sîn . nû ist der reise zît mir schîn sô kurz daz ich halben tac niht vür dis stunt gebeiten mac: dâ von sô hân ich sorgen pfliht, wan ich mac gewerben niht sô kurzlîch ein reise . des muoz ich ein weise sîn iemer mê an êren, ir wellent danne kêren zuo mir helfelîchen rât . swer mich in disen noeten lât unde mir sîn helf wol waer bereit, dem sî iemer widerseit mîn rât mîn helfe vür diz zil . wan swer iez niht mit mir wil, swaz dem iemer sol beschehen, der sol sich an mich versehen niemer keines guotes . swen aber ich des muotes vinde daz er mit mir vert, in des dienest wirt verzert mîn lîp mîn leben, swaz ich hân unde iemer mê gewinnen kan, swâ er ze noete mîn bedarf . mîn leit mîn jâmer ist sô scharf, sô breit sô tief sô wît sô lânc, daz ich in swachen êren kranc muoz mîne zît vertrîben, unde sol ich hie belîben, des doch, ob got wil, niht beschiht ob man iuch mir niht helfen siht, sô wil unde muoz ich eine dar . swie got welle, sô gevar, wan ez mac niht anders sîn . went aber ir tuon helfe schîn mir unde went mîn nôt bewarn, sô müezen wir von hinnen varn iezent dan an dirre zît . der tac uns alsô nâhe lît daz zuo disen zîten uns vüeget hie kein bîten, als mir der bote hât geseit . swer nû ein werlîch herze treit unde wol besniten sinne, der êre werde minne an mir unde alliu reine wîp, durch daz ich guot unde lîp wil mit im teilen iemer . ûz sînem dienst ich niemer halben vuoz gewenke . ein ieclich man gedenke, sô er grôzen kumber hât, swer im denn ze helfe stât, wie wol wie vriuntlîch der tuot . hât iemen ritterlîchen muot, der mit mir welle an dirre stunt, der sol mir ez machen kunt .> 
Dô dirre vürste sô gesprach, einer an den andern sach unde sprach ir keinre ein einic wort ze dem als ir hânt gehôrt: sî swîgen alle stille . in was des vürsten wille unde sîn kumber unbekant . ein herzog ûzer brâbant sprach nâch lânger stunde ûz vriuntlîchem munde < wie swîgent ir, waz sol diz sîn? welle im iemen helfe schîn tuon, der sag ez offenbâr, wan ich wil mit im ie swar in sîn wille trîbet . mîner schar belîbet niemer hie ein einic man . wol sehzic rîter die ich hân, die sint ze helfe iuch bereit, swar iwers herzen sin iuch treit .> 
Von Presselâr der vürste rîch sprach < der reise ich niht entwîch, swie ez mir joch solle ergân . vünfzic rîter die ich hân hie, die müezent mit im dar .> von Mîzenlânt der sprach < ich var unde ahzic rîter sunder wer mit iuch, went ir über mer .> von Brandenburc der sprach < ich wil niht mit iuch der reise zil, wan mich irret ander pfliht . doch lâzen ich iuch ân helfe niht, ich wil iuch in einer schar ahzic rîter lîhen dar .> von Düringen, von hessen mit einer wîten pressen sich hatten ûz gesundert . wol ûffen rîter hundert vuorten sî in einer schar . sî sprâchen < wir went mit iuch, swar ir der lânde kêret .> sus wart diu reis gemêret von manegem ellenthaften degen, der der vart sich wol bewegen torste durch den vürsten rîch .Sahsen Westevâl gelîch
 ir wille zuo der reise treip, wan ir einer niht beleip unde vuoren alle sament dar . sich hât zuo der reise schar gesamnet, als sî wart gezelt, wol aht hundert ûz erwelt stolzer werder rîter starc, die mit im gên tenemarc mit alle wolten strîchen . nû hiez er kostelîchen die wegen ûf bereiten . dâ was kein lânger beiten: sî mohte nieman wenden . boten hiez er senden vor dem here durch daz lânt, den diu strâze was bekant, durch daz sî spîse ûf kouften . die rîter alle slouften sich ûz der turneiwaete, unde wart in trüeb geraete manic werder helt bekleit . ûf die wegen wart geleit daz harnesch unde die schilte . dem vürsten wert an milte noch an zühte nie gebrast . er hât manegen werden gast des tages ûf die vart gebeten . diu ritterschaft was ûz gejeten an wirde wirdeclîche . nû zogten sî gelîche enwec vil gar in einer pfliht, alsô daz nieman wiste niht, war diu reise solde gân . swaz man wâgen mohte hân, slitten soumer karren guot, mit spîse man daz allez luot unde schiht inz ûf der vart hin nâch . nû was den boten vor in gâch . wie sî diu lânt durstrouften unde ouch spîse kouften, des wâren sî untraege, swâ daz her gelaege, daz man dâ spîse vunde . sî zogten an der stunde enwec mit balder île . hinder in die wîle huop sich ein murmer unde ein dôz, unde wart daz wunder alsô grôz, war die hêrren waeren komen . < waz maere hânt sî nû vernomen?> sprach man unde al der vrouwen schar, die zuo dem hove wâren dar komen durch ein schouwen . sich huop von den vrouwen ein trûren unde ein weinen . jâmer grôz erscheinen sî konden mit geberden . nieman ûf al der erden wiste umb der reise vart . dâ von sô grôz der grûsen wart umb in aller lânde rinc . sî dûht ein wunderlîchez dinc wie ald wâ ald war ir sin sich hât alsô gâhes hin berâtenlîch gewendet . in wurden nâch gesendet boten vil, die solden ervaren war sî wolten: sô kond in nieman niht gesagen . des huop sich jâmer unde klagen unde nam sî michel wunder . diu reise zogt hie under balde sunder schalles braht, beide tac unde dâ zuo nacht, daz sî niht ruowe pflâgen . swel under in erlâgen, die hiez man strîchen balde nâch... daz sî lützel trahte ald keiner hande ahte hatten an den zîten niwan umb balde rîten . 
Dâ von vil manic man erlac unde ros daz grôzer krefte pflac unde muos doch nû belîben . gên Tenemarke schîben sach man der hêrren reise . an ungemüet ein weise wart des vürsten hôher muot, dô sô manic rîter guot mit im durch vrîgen willen reit . in Tenemarken wart geseit ir reise nie als umb ein hâr . ir vart diu gienc, als ich vür wâr vernomen hân, sô tougenlich daz sî der starken reise strich um ein wort nie vernâmen . alsus sî nachtes kâmen vür die stat gên Liniôn . nû lac vor der stat vil schôn ein wîter wunnenclîcher plân, dâ daz kenpfen solt ergân unde dâ der turnei ouch ergienc, an dem der vürste wert enpfienc den kus mit hôher wirde, dâ von sîn herz in girde viel süezer minne ungezalt . an den plân ein starker walt unde ein hôch gebirge stiez . die hêrren man sich legen hiez dar in mit tougenlîcher pfliht . umb ir reise nieman niht hât als ein hâr befunden . nû hatte in den stunden ein ende kanpfes zît genomen, unde was der tac sô nâhe komen; swer dô kempfen wolte, daz der morndes solde vruo dô ze gerihte sîn . die hêrren tougenlîchen in den walt sich alle leiten . nâch grôzen arbeiten pflâgen sî ruowe sunder braht in dem walt die ganzen nacht . 
Sus lâgen sî vil stille . ir sumelîcher wille was daz sî sich leiten nâch grôzen arbeiten unde grimmen sorgen tiefen . sumelîche sliefen; sumelîche wacheten, sumelîche macheten grôziu viur unde sâzen . dô bî sumlîche âzen unde trunken sunder valsches haz . der einre diz; der ander daz machet in dem walde . nû nam der vürste balde ein ros unde reit och altersein vür den walt; ein wênic schein der mâne, dâ von er wol sach . diz was ê der tac ûf brach, dô er ûz dem walde reit hin ûf den plân dar dô geleit was des kampfes strîten . nû sach er bî den zîten gestüelet dâ durch schouwen, dâ hêrren unde vrouwen, die den kampf sehen wolten, mit êren sitzen solden: des hât man sich geflizzen . er sach den rinc gerizzen schôn unde wol bezeltet gar . unde dô er aller sache war genam unde der gelegenheit, wider in ze walde er reit unde seite nieman sînen muot . der hôchgeborne vürste guot saz nider tougenlîche unde schreip gar vlîzeclîche ein kleine brievelîn zehant, als iuch hie nâch wol wirt bekant . 
Nû lâzen wir sî lâgen hie . hoerent wie ez dort ergie der hôhgebornen reinen magt, als ich dâ vor hân gesagt, wie der knappe wart gesant unde der brief den dâ ir hant gar mit grôzen sorgen schreip, wie sî die zît dâ nâch vertreip, sît der knappe dannen kam . der künec sî vil dicke nam mit strâfe unde mit vrâge . er leit ir manege lâge, wer ir kemphe solde sîn . er sprach < liebez töhterlîn, maht du haben kemphen niht, sô sag ich dir waz dir beschiht: du muost der schanden schuldic sinund hâst dô zuo die êre dîn
 geswechet sicherlîchen . woltest du entwîchen mit hazze gên dem rîter hie, der noch hât gevohten ie nâch êren unz an dise stunt! töhterlîn; dir ist wol kunt daz gên im nieman vehten wil . sîner krefte sint sô vil daz in kein einic man bestât . ob dich nû dîn kempfe lât? daz wol mac sîn; wer waere der der durch dînen willen her traet iu tôdes zuoversiht? ich vürhte, lâst duz rihten niht daz ich den kampf hie wende; daz denne hab ein ende mîn vröude unde dîn êre, unde müezen iemer mêre dâ nâch in grôzen sorgen sin .> sî sprach < liebez veterlîn, des tuon ich niht, swaz mir beschiht . holden gruoz im niemer giht mîn munt die wîl ich einen tac an der welt geleben mac: sô sêre hât er sî verworht . ich bin des gar unervorht, mîn kempfe kome, ob er lebe . der rîche got der ob uns swebe, der tuo im sîne gnâde schîn unde helf im nâch den schulden mîn: des bit ich unde anders niht mîn herze hât die zuoversiht, ob got den rehten iht gestât, daz er mich niht verlieren lât .> 
Diz treip eht staeteclîche der werde künec rîche an sî; sô wolt eht ie ir sin niender zuo der suone hin unde verseit eht iemer mê . ir leit ir sorge unde ir wê sî sô herteclîch begreif, daz ir in ir herze sleif jâmerlîche swaere . aller vröuden laere tete sî ir zwîvellîcher wân umb den knappen < den ich hân,> dâcht sî, < dem vürsten wert gesant . ob er des hêrren niht envant, son weiz ich wie ez mir ergât . ob aber er in vunden hât unde diu zît sô nâhe lac daz er lîht har niht komen mac, sô sîn versûmet ich unde er . ob sîn herze minne ger vil lîht anderswâ hin treit, sô ist sîn helf mir ouch verseit nû unde ze allen stunden . ald er hât lîht befunden des ritters übermaezic kraft, daz er in mit ritterschaft dâ von ungerne lîht bestât unde mich als in noeten lât, dâ von ich grôzen angest hân . owê wie sol ez ergân mir vröudelôser armen? got, â dich erbarmen mîn unschuldige swaere . waer daz ich schuldic waere, sô taet diu nôt mir niht sô wê . swie ez joch iemer mir ergê, sô zwîvel ich doch kleine, der hôhgeborne reine kome, ob er komen mac . ei got, gelept ich noch den tac daz ich in solde schouwen! ich weiz, ob allen vrouwen minnet mich sîn werder lîp . ich wil ouch niemer mannes wîp werden wan sîn eine . den ich mit triwen meine, der mich tuot trûric unde vrô . ern lât durch vorhte noch durch drô, daz weiz ich wol, ern kome har . swie ez iemer joch gevar, des wil ich von im sicher sîn .> alsus tete sî nû klage schîn unde pflac ouch denne trôstes pfliht mit vroelîcher zuoversiht . 
Sus was ir wol unde dâ bî wê . nû hin nû har sî iemer mê vuor mit den gedenken . ein wilder hase wenken niht kan vor den hunden sô wol ze allen stunden als ir herzen sinne . verlust unde ouch gewinne muost sî halten eine . diu sorgen rîche reine trûret nû unde was nû vrô . in solher wîse unde alsô ir daz herze swebte . ir kleine vröude klebte niwen an dem gingen, daz sî von noeten bringen möhte wol diu zuoversiht . anders hât sî trôstes niht, unde lebte sô mit sorgen, âbent unde morgen, mit grôzem zwîvel sunder strît trûreclîch biz an die zît daz daz kemphen sol ergân, als ich vor gesprochen hân . sin mocht ouch wizzen anders niht . wan daz sî diu zuoversiht sîner künfte trôste unde sî dicke lôste von sorgen rîchem sinne . sorge unde minne ir hatten vröude gar benomen . diu zît ist hie, der tac was komen daz daz kemphen sol ergân . sîn schînen liez der liehte mân, wan der tac in überzôch . die lerchen man in lüften hôch hôrte gên dem morgen . der sternen glast verborgen lac von der wolken decken . grôzez jâmer weckenkond diu küneginne.
 wie was ir in ir sinne, dô sî ir kemphen niht ensach noch enwiste? daz niht brach ir herze von dem leide! nôt unde jâmer beide sî zuo unfröuden stûrten . man unde wîp die trûrten mit ir von der ungehabe . ob man hette sî ze grabe des tages tôten hin getragen, man mohte sî niht mê geklagen als von in allen dô beschach, < töhterlîn,> der künec sprach, < wâ nû dîn kemphe sûmet sich? hetest du geêret mich, ez waer dir baz gestanden denn daz du sô ze schanden hâst mich unde dich selben brâht . dîn kemphe eins andern hât gedâht denn du von im jaehe .> nû wart zehant ein gaehe messe, dâ gesungen . der vînen zarten jungen tete ûf erden nihts iht wirs sô daz sî hôrt, geloubent mirs . sô dicke ir kemphen schelten . vroelîch ir ougen selten sich gên den lüften swungen . jâmerlich betwungen was sî mit grôzer swaere . aller vröuden laere stuont diu süeze reine . nû was daz lânt gemeine zuo dem kamphe komen dar, unde wolten gerne nemen war wer dâ den sig enphienge, unde wie ez ergienge der hôhgebornen süezen magt diz maer sô wîten wart gesagt daz ez über diu rîchsten lânt dâ bî was offenlîch bekant gar an allen sîten . des sach man dô zuo rîten unde gân sô manic grôze schar daz diu stat erfüllet gar wart von vrômder diete . waz nû der künec gebiete, daz hoerent: er hiez schrîgen, daz grâven vürsten vrîgen, rîter kneht gelîche, arm unde dâ zuo rîche, mit gemeiner pflihte koemen zuo gerihte, hin vür die stat ûf den plân dâ daz kempfen solt ergân . 
Daz wart getân, wan ez beschach . die minneclîch man weinen sach sô rehte bitterlîche . arme unde dâ zuo rîche anders vil erscheinden, unde alle mit ir weinden als man sî solde dâ begraben . den künec sich trûriclîch gehaben sach man alsô billich was . alsus er ze gerihte saz mit trüebes herzen sinne .man hiez die küneginne
 schôn zirm vater sitzen . ir vröude muose litzen sich an allen orten . von den die dâ zuo hôrten wart heimsch unde vrômden rotten ein swîgen dô gebotten: daz torste nieman brechen . man hiez sî vürsprechen nemen in der stunde . diu minnenclîche kunde niht wizzen wie sî solde tuon . ie sî wolt eht keine suon dem rîter dô bî niute geben . ob ez joch kosten solt ir leben, daz wolt sî lieber lîden . sî hette sich zersnîden ê lâzen unde zerhouwen, ê sî in iemer schouwen wolte willeclîche . arme unde dâ zuo rîche bâten dô, daz niht vervienc . der rîter sach wol wie ez gienc unde sprach < künec Vontânâgrîs . daz ich dîn unde des rîches prîs hie muoz mit kamph entêren . dâ von kan mir mêren leit, wan ich tuoz ungerne . ez waer ouch wol zemberne, wolt diu junge künegîn . sît ez niht anders mac gesîn, sô bin ich hie als ich sol, unde vorder, als ir wizzent wol, den kempfen umb ir schulde, sît daz mich ir hulde sô grimmeclîchen vêhet . dar umbe man sî vlêhet, des solde sumlîch bitten . ich stân nâch kampfes sitten unde vorder an der vart kempfen, als erteilet wart mir vor den sehs wochen, als dâ vor ist gesprochen . diu zît ist ûz, daz wizt ir wol, dâ von man erteilen sol waz hie mînes rehtes sî . bin ich ledic unde vrî, ob ir kempfe niht enkunt?> der rîter als ein engel stuont gewâpent ritterlîche mit grôzer koste rîche daz im eins riemen niht enbrast . er ahte niht ûf einen bast umb sorge, er wolte sicher sîn daz diu süeze künegîn âne kemphen waere . des was sî vröuden laere, wan sî wânde selbe alsô . weinen trûric unde unfrô sach man sî an den zîten bî irs vater sîten in senelîcher riwe . swer ie gewan kein triwe, den mohte sî erbarmen . < ei,> sprach sî, < mir armen, wie sol ez iemer mir ergân?> sî sprach < den kenphen den ich hân, der hât mîn swaere niht vernomen, ald ich weiz er waere komen ze des kampfes strîte . sît daz ich der zîte niht mohte hân noch haben mac, sô heizent slahen disen tac ûf noch ein einic wochen . als dirr tac ist gesprochen, sô wil ich vollefüeren gern den kamph selbe oder wern eins kempfen der ez vür mich tuot .> < nein nein,> sprach der rîter guot, < des tuon ich niht, ez mac niht sîn .Vontânâgrîs der hêrre mîn
 sol mir sîn gewaltes vor . ûf die urteillîchen spor hab ich mich geseilet . swaz mir wirt erteilet, daz wil ich tuon unde anders niht . swaz joch iemer mir beschiht, des bin ich gegenwürtic hie .> man vrâget umb, diu urteil gienc nâch maneger rede krumbe alsus umb unde umbe: < 
Sît daz der kampf ûf disen tac gesprochen ist, dâ von sô mac in lânger nieman machen, ez waer denn von den sachen daz ez sî beide diuhte guot . sît daz der rîter niht entuot unde wil des kamphes niht enbern, sô muoz man in eins kemphen wern ald man muoz im râche gên von der ansprâche dar nâch sô denn die gnâde sint . sît aber im des küneges kint den tac hât übersezzen, als sî sich hât vermezzen, unde hie keinen kemphen hât gên dem rîter der hie stât, sô muoz sî schulde schuldic sîn .> < wie lânge,> sprach diu künegîn, < sol er mîns kempfen warten? mîn herze wil dem zarten got des wol getriwen, mîn unschuldic riwen neme noch ein ende alsô daz er mir sende helf mit sînem trôste . der Susannen lôste hie vor ze babilône vor valscher ziuge dône die retten an ir êre von Daniêles lêre, der möhte mich ouch loesen von disem valschen boesen tugentlôsen wihte .> diz wart an dem gerihte ouch umb unde umb gefrâget . dar an sô wart getrâget mit der urteil lânge zît . < unz der tac ein ende gît .> daz wolt erteilen ir ein teil . des wart diu küneginne geil unde dâcht ez solde sîn alsô . bî der stunt wart sî unfrô, wan sî boese maer vernam, unde ein ander urteil kam alsô mit urteillîcher pfliht: er solde die wîl daz geriht waer unde niht lânger warten . dâ von sach man die zarten in grôzen sorgen switzen . < wie lâng sol aber sitzen,> sprach sî, < mîn liebez veterlîn?> daz wart ir ouch mit urteil schîn: < niht lânger denn ze mittem tage .> dâ von huop sî sô grôze klage von jâmer unde von bitterkeit, daz alle die gewunnen leit die ir guotes gunden . sî viel an den stunden nider witz unde sinne blôz, wan ir leit daz wart sô grôz daz ein michel wunder was daz diu reine ie genas der bitterlîchen ungehabe . man kuolte sî mit wazzers labe, biz sî zuo ir selben kam . ir reidez hâr, ir kleit sî nam unde wolte daz zerzerret hân . ich waene, der sî het gelân, sî hete sich ertoetet . sô gar vast übernoetet was ir trûric herze . mich wundert daz ir smerze sî eine stunde leben lie: sô vil jâmers sî begie unde sô bitterlîche klage . diz werte biz ze mittem tage, daz sî verloren solde hân . man liez ein urteil umbe gân, ob der rîter volle zil gewartet hette . unde dô vil erteilen la durch keinen haz unde ez nâhe umb komen was daz sî solde hân verlorn, dô erhôrten sî ein horn ûz dem walde diezen . durch die lüfte schiezen hôrte man mit schalle, reht als dâ man ze valle blâset sô man hât gejaget .... erkicket in ir sinne . < ei,> sprach sî, < troesterinne, hilf, muoter magt von himelrîch! lâ dich erbarmen daz man mich hie untaete zîhet . ob dîn trôst mir lîhet helf unde wendet mîniu leit, daz zimet dîner bermekeit wol, sît du geheizen bist ein muoter diu erbermic ist über allez daz dâ lebt . sich an mîn herze wie ez swebt in grundelôser swaere . got unde mensch gewaere, ein unde doch drîvaltic, sît du bist gewaltic aller krêâtiure, dîner helfe stiure lâ mir hie erschiezen . sol eht ich geniezen des daz ich unschuldic bin, sô weiz ich daz mîn trûric sin noch wirt sorgen laere . al der welt schepfaere, kiusche muoter, reine magt, lâ dir iemer sîn geklagt den valsch, die grôze lugeheit die man âne schulde seit ûf mich, der ich unschuldic bin . troeste mînen trüeben sin, hilf unde laese mit genuht von sorgen, reiner megde vruht, durch dîn ein drîvaltekeit .> nû hât der vürste sich bereit alleine tougenlîche, unde hiez die vürsten rîche daz sî sich al bereiten . er sprach < ir sönt mîn beiten biz daz mîn vart her wider kunt . ob aber ir ze keiner stunt hoerent mînes hornes schal, sô koment alle über al, wan sô sîn wir bestanden .> man bôt im ze den handen ein sper grôz an den stunden, unde was dar an gebunden ein banier wîzer denn ein swan . dâ mit sô was ros unde man verdecket an der zîte . mit wîzem semîte er aller in ein ander schein . sîn houpt sîn lîp unde sîn bein wâren wol vor aller nôt verwâpent schôn biz in den tôt, unde drapte ritterlîchen hin . er blies daz horn, nû hôrten in die hêrren nâher vil denn ê . < er wil her zuo, swie ez ergê,> sprâchen sî, < ald swer er ist .> nû kapheten sî an der vrist alle gên dem walde unde sâhen wie gar balde ein rîter dar ûz kan gerant . die baner vuort er an der hant unde schein als rin zigenmilch . < dem oberosten ich bevilch dich unde der vil reinen magt muoter, die ich meinen mit ganzes volles herzen schrîn,> sprach diu junge künegîn, < ob du ze trôst mir bist gesant .> nû vuort er in der andern hant den brief unde kam gejöuchet har . die liut gemeine nâmen war sîner wunderlîchen vart . er was nâch hôher kempfen art verwâpent keiserlîche . nâch dem künec rîche stuont sîn sin dâ er in vant . vür in balde wart gerant unde bôt im an der stunde mit swîgendem munde den brief; der künec in balde las, wan er alsus geschriben was: < 
Ich bin har durch verriu lânt nâch kemphen snelleclîch gerant unde mohte durch niht komen ê . ich wil swie ez mir ergêdie küneginne lidic lâzen
 unde wil kampflîche stân in irs vuozes tritte . swaz ich joch hie mitte verlieren ald gewinnen kan, ir sont under wegen lâzen alle urteillîche pfliht, durch daz wir uns sûmen niht an des kamphes strîte . ich bin ze kamphes zîte komen har sô kûme, daz ich ungerne sûme an des kamphes lâge . aller urteil vrâge die sîgen ûz, ich bin bereit . her rîter, iuch sî widerseit umb den gezig unde umb den haz, von niute wan umb allez daz daz ir unde diu schoene yrkân vîgentlîch ze tuonde hân .> diz wart ie allen liuten schîn . < waz sol der rede mêre sîn?> sprâchen sî dô alle mit gemeinem schalle: < ez ist nâch hôhe kamphes zît .> nû wart gewâpent in den strît der rîter keiserlîchen wol als man kemphen wâpen sol mit hôchgeloptem vlîze . nû huop der rîter wîze dort an des ringes ende . ez wurden wîze hende an den selben stunden jâmerlîch gewunden von megden unde vrouwen, die den kamph dâ schouwen wolten sunder lougen . ez wurden liehtiu ougen rôt von weinens regene . ez wurden süeze segene gesprochen an der stunde ûz manegem rôten munde mit vorhteclîchem zitter über den wîzen rîter der dâ der vrouwen kemphe hiez . ei wie lützel er doch liez ern blihte durch des helmes tac dar dâ er die reinen sach in jâmer riweclîche . waz nû diu minneclîche tete dô erz alsus hielt? ir wîzen blânken hende vielt sî dicke unde dick alsam ein wit . ir rugge ir lîp hât nienâ lit, man möht ez hoeren krachen von den strengen sachen sô ir trûric herze leit, unde was iedoch ir bitterkeit gesenftet von dem kemphen . sîn ors daz sach man temphen alsam die kolgruoben . die rîter beide huoben gar mit ritterlîcher were . went irs gelouben niht, ich swere daz der kamph geteilet was . der rîter ritterlîchen saz, der wîze wirdeclîchen hielt . ir beider herze von in schielt zegelîche vorhte . iedoch diu schulde worhte, als ich wil gelouben, daz der rîter sich ein klein entsaz, unde tete im doch ungelîch . sîn herze vest unde ellentrîch ritterlîche bârte, als ob in niht beswârte . 
Wâ sint ir nû, vrô Minne? wâ hânt ir iwer sinne, muot unde witze, hin getân? went ir hie zwêne rîter lâzen durch ein wîp verderben, wie sol man mit iuch werben? ir beider sin ist muotes rîch unde minten gerne minneclîch, sô wil dîn trôst niht meinen under in wan den einen: des solde man dich schelten . wes lâst du entgelten den rîter der ouch ritters muot treit unde der ouch manic guot bî sînen zîten hât getân? < dâ vor ich doch gesprochen hân, er habe sîne sinne betwungen an die minne: des muoz mîn trôst in vliehen . mîn helfe wil sich ziehen,> sprach diu Minne, < niwan dar dâ ich aller schanden bar mich mit triwen vinde . mir solde zingesinde nieman undertaenic sîn wan der der êren unde mîn wirdeclîchen hüetet . ob den sîn sorge güetet mit trôst, daz ist ein billich dinc . dar an hât der jungelinc sich missehüetet, des muoz er lîden nôt, des bin ich wer .>
Nû saz diu küneginne
 unde dâcht in irme sinne < ei rîcher got von himelrîch, wie habt der helt sô ritterlîch! wanne ist er? wer mac er sîn? zwâr waer ez der vriedal mîn, er spraeche doch zuo mir ein wort . nû haltet er dort ûf rin ort als ob er hie niht liebes habe . er ist sîn niht, ich bin des abe: ez muoz ein ander rîter sîn dem ouch vil lîht diu swaere mîn erbarmet unde ze herzen gienc . nein nein, bînamen er ist hie, mich triegen denn mîn sinne . jô seit diu süeze minne in herzen mir daz er ez sî . zwâr er ist mir nâhe bî, daz weiz ich wol unzwîvellich . sîn hôhe süeze güete sich in mîn herze dringet . mîn gemüete springet enbor gên sîner künfte . ich bin der sigenünfte sicher, ist eht ez der helt den mîn herze hât erwelt . jâ wer mocht ez anders sîn?> sîn wesen viel ir alsô în daz sî dem werden vürsten zart sô holt unde sô genaedic wart daz wîbes herz sô gaehes nie an man geviel als sî tete hie, unde wiste doch niht wer ez was . sag an, Minn, waz vüeget daz daz sî den under helmes tac mit irs herzen ougen sach unde an in genante? ê sî in rehte erkante, dô wolt ir sin ir herze dar, reht als sî in offenbar unde blôzen het gesehen . wie kunt daz, wie kan daz beschehen? des gip mir ûzrihte . < gern ich dir daz beslihte,> sprach diu Minne, < hoere mich . diu nâtûre twinget dich daz dîn sin muoz minnen dar dâ sî iender wirt gewar daz ir gelîch nâtûre lît . ez mac sich vüegen daz dir gît gelücke oder geschiht den vunt daz du kunst etelîche stunt dâ tûsent vrouwen samen sint . nû wirt dîn herze alsô blint daz du in al der vrouwen schar der swechesten lîht nimest war unde lâst die andern alsô vrî, swie daz doch manegiu schoener sî, werder rîcher tûsentstunt . diz weist du wol unde ist dir kunt, unde mac nâch dînes willen pfliht vil lîht diu swach dir werden niht als wênic als diu guote . nû taet dir in dem muote daz hôhe werben michels baz, dir werd joch weder diz noch daz, unde went dîn sinne doch niht dar . sî sint worden dort gewar gelîch der ir nâtûre . diu sî süez oder sûre, sô müezent sî dar swingen . diz ist an allen dingen, ez sî übel, ez sî guot, ez sî trûric, hôhgemuot, ez sî leidic, ez sî vrô, ez sî nider, ez sî hô, ez sî swach, ez sî gesunt, wilt unde zam, daz ist mir kunt an armen unde an rîchen: sô minnet sîn gelîchen ein ieclîch krêâtiure . diz kunt von der nâtiure, von irre maht unde ouch ir kraft ...> 
Swer setzet an der sunnen schîn meigen tou unde klâren win, swie daz an wirdekeit den win vür tref, doch mit der sunnen schîn daz tou unde sweinet sînen vluz . der wîn stât unversêret sus, wan sunnen hitze nît sîn niht . sich hât der nâtiure pfliht dâ zuo unvereinet alsus wart gemeinet der rîter under helme dort, wan ir nâtiure hât bekort dâ ir gevellic girde . ez hilfet enkein wirde, ez hilfet schoene kraft noch tugent, rîcheit milte zuht noch jugent, dâ sî denn glîch nâtiure bî, sî müezent iemer vröuden vrî wesen ungegeilet, swâ sich diu minne teilet in ungelîcher wîse . dâ von ich minne prîse, ob ich sî billich prîsen sol . sî tuot dem armen alsô wol als künec unde keiserinne . swâ man sich zuo der minne ân nâtiure bindet, ob man dâ kupher vindet vür rôtez golt von Arâbî, sô daz man keiner sorgen vrî werden mac noch werden kan, der unsaelde ich im wol gan, swel minne waenet triegen . sumlîche zungen biegen sich kunnent âne sinne . daz tuot aber unminne, wan minne würket niht wan guot . swer irme reht unrehte tuot, der mac belîben trôstes ân . diu minneclîche schoen yrkân muose nâch im ringen . von nâtûrlîchen dingen sô wart sî des genoetet . des lag ir sin geloetet an den der dô ir kemphe hiez . ir herze alle man verstiez unz an den zühte rîchen . sîn nâtiure glîchen sich zuo ir vrîlîch konde . dâ von diu süeze gonde im mê vrîges muotes, liebes unde guotes, swie daz sî wizzenlîche niht erkante wan von zuoversiht, denn iemen der dô lepte . ir herze zuo im strepte, ir sin ir lîp unde ir gedanc in meinde sunder valschen wanc . 
Sus was der minneclîchen . nû hielten ritterlîchen die kemphen bêde samet dort . von ietweders ringes ort sach man sî bêde sprengen . den orsen bêde hengen sî kunden gên dem juste . gewin unde ouch verluste wâren sî gewertic . ir hôhez adel ertic dâ manlîch kraft erzeigte . den scheft ieweder neigte mit kunst unde krefteclîche har, als sî gemâlet waeren dar dâ der schilt hât sînen haft . von dirre just ietweder schaft wart zerseget in den luft unde von ritterlîcher guft zerfackelt unde zersprîzet . nâch dem zirkel rîzet man kôm als ebenmaeze als hie mit gelaeze die helde bêde trâfen . sî dorfte nieman strâfen dâ umbe sinne zagehaft noch manen an die ritterschaft: sî wâren bêde wol gemant . ietweder an dem andern vant überlestic bürde . ob dâ kein wâfen würde durch strîtes nôt von in enbart? jâ, ietweders scheide wart enbloezet an der stunde . ir kraft ir kunst diu gunde in beiden hôher wirde . mit ritterlîcher girde die schilt sî vür sich druhten . diu swert sî hôhe zuhten unde aber an ein ander har . mit slegen sî diu wâfen gar unde die schilt zehiwen . man sach die helde bliwen ein ander sam die droschen . waer der tac erloschen, man mohte doch dâ hân gesehen von der liehten gneiste brehen die ûz helmen drungen . die viures blicke sprungen nâch der slege duzze, als ob der donre schuzze ûf ir beider helmes tac . golt unde edel stein man sach risen von den starken slegen . ir beider lîp sich muose regen ritterlîch, daz tete in nôt . ez galt niht anders denn den tôt, der solde dâ sî scheiden . des wart dâ von in beiden ein hurten unde ein strîten, daz ê noch sît den zîten sô hertez kemphen nie geschach, ez waere denne dô man sach ze Schahtel marveile die hôhen vürsten geile,Parcivâl unde Vêrevins,
 ein ander gên strîtlîchen zins, wan diu kunst mit grôzer maht an bêden ritterlîch ouch vaht . ên daz sô was gar ein wiht swaz man von Wigoleisen gihtÎwein Gâwein lânzeleten.
 dise helde ûz erjeten hatten zagelîche vluht . hie vaht kiusche mit der zuht, manheit mit der milte . sî sluogen daz die schilte in von den handen spielten . kraft noch kunst gehielten sî in disen noeten . liehte bluomen roeten sî mit bluote kunden, wan sî vil scharpher wunden sluogen bî den zîten den orsen in die sîten, sô sî hin nâher ruhten . sî stiezen unde druhten ein ander manegen herten stôz . ir strîtlîch vehten was sô grôz, sô rehte kreftic unde sô starc, daz der künec von tenemarc unde al die hêrren jâhen, die diz kemphen sâhen, der wîze rîter waer ein geist unde waer durch trôstes volleist von got der maget dar gesant . in was des ritters kraft erkant sô grôz unde alsô mehtic, swie daz er ungesichtic waer an der sache sunder wân, daz in iemen mocht bestân in aller sprâche zungen . sî vâhten unde rungen, stâchen sluogen stiezen . an ritterschaft sî liezen . kein dinc unversuochet . sî hatten gar verruochet von noeten der sî pflâgen, biz daz diu ors erlâgen beide von der müede . ob ir herze iht lüede . noch diu wol getâne . diu minneclîch Yrkâne? jâ, ir herzen dem was wê . dicke lût ze gote schrê sî mit grôzer grimme in weinelîcher stimme umb helfe in ir swaere . man sach vröuden laere alle die dâ wâren . ir weinen ir gebâren, ir schrîen unde ir wüefen, ir klegelîchez rüefen mit munde unde herze beiden mocht einen wilden heiden von ir hân erbarmet . sî was sô gar verarmet daz man daz groeste jâmer sach an ir daz vil lîht ie beschach ân toetlîchen smerzen . sî gab ir kiuschen herzen sô manegen bitterlîchen slac daz sî dick unversunnen lac unde weder hôrte noch ensprach . daz grôze jâmer, daz man sach an ir stille unde offenbar, schuof daz al der liute schar mit ir klag erscheinden unde alle sament weinden ouch von herzen grunde . nû hatten an der stunde die hêrren ouch erbeizet . ir beider sin gereizet was ûf ein niwez kemphen . von müede sach man temphen man unde ors, ist mir bekant, als dâ man kolen hât gebrant unde man die stat siht riechen . an zageheit die siechen wie man die saehe werben? sî wolten vür ir sterben hie setzen starke ritterschaft . dâ was maht unde mannes kraft mit vrîlîcher unmuoze . nû liufen sî ze vuoze die helde ein ander aber an . ûf helmen manic viur enbran von starker slege gufte . man hôrt in hôhem lufte ir slege lûte schellen . den wîzen rîter snellen sach man hin nâher dringen . er solde mit im ringen, gedâht er in dem muote . zehant sô wart der guote eins andern denn ze râte unde trat hin nâher drâte unde stuont mit ritterlîcher maht under slegen unde vaht als ein wildez eberswin . der ander rîter wolt ouch sin selbes lützel schônen . mit starken slegen lônen wolt er mit grimmer herte dem der ûf in berte alsam er waer ein anebôz . sîn maht diu was unmâzen grôz an der sîn hoehster dinge lac . nû vleiz er sich ûf einen slac unde leit sîn ganze maht dar an unde sluoc den hôh erbornen man daz er kam ze erden . owê der geberden sô diu minneclîche pflac die wîl er ûf der erden lac: daz doch niht lânge werte . er spranc ûf mit dem swerte alsam er komen nie dâ nider waere: sînes lîbes lider niwe kraft; gewunnen . er sach die klâre sunnen, die kiuschen minneclîchen, die hôhen saelden rîchen sô trûreclîch gebâren, wan alle ir sinne wâren sô jâmerlîch beheftet . ob er überkreftet waer mit kamphe worden, sô mües ir lîp den orden staeter sorge hân getragen . dô er alsô wart geslagen unde sich des erholte, mit einem slag er wolte sich an dem rîter rechen . man sach den stolzen vrechen mit ritterlîchen dingen nâch einem slage swingen unde sluoc hin ûf des helmes tac den rîter daz man hôhe sach daz bluot gên lüften waegen unde sich diu snîde draegen konde nâhe verhes, nû gienc diu wunde entwerhes durch des helmes gupfen . man sach den arn in lupfen aber nâch dem swanke unde sluoc daz man daz kranke swert in zwei sach springen enmitten an der klingen . 
Dô er des êrste warte, den lîp er lützel sparte unde lief in ritterlîchen an . hie mit wunden bluot ouch ran dem rîter durch diu ougen . dâ von er sunder lougen an krefte wart geletzet . der vürste wart gehetzet ûf in mit zornes hazze . der rösche, niht der lazze, an in begunde dringen . sich huob ein vestez ringen aber von in beiden . sî mohte nieman scheiden mit übel noch mit guote . diu wund sô vaste bluote daz er lützel iht gesach, dâ von sîn hôher ginge brach mit zwîvel von der vorhte . sô ritterlîch ouch worhte der vürst ûf in mit ritters amt daz sîn wilder sin gezamt wart mit ritterschefte . er hât an sîner krefte von grôzen sorgen ab genon unde was dem werden vürsten kon niwiu kraft unde niwiu maht, wan sîn lîp dâ selpdritter vaht,er unde diu küneginne.
 mit den zwein was diu minne ouch in den strît gesprungen . dâ von sach man den jungen als einen helt dâ vehten . sîn arm er bêde vlehten kond umb in sunder sînen danc unde gap dem rîter einen swanc daz er zuo der erden viel . daz bluot im ûz der wunden wiel alsam ein grôzer vollic bach . den vürsten man hie ûf in sach mit manlîchen witzen ritterlîchen sitzen unde hiesch im siges sicherheit, daz doch der wunde lânge meit durch scham unde dâchte wider sich: < zwâr er muoz ê toeten mich ê man mich in den ougen sehe daz ich sicherheite jehe einem man, des tuon ich niht, swas joch iemer mir beschiht> 
Alsus er gên dem vürste sweic sô lânge biz im gar zerseic witze sîn kraft unde maht unde sîn leben vaste vaht mit des tôdes banden . al die liut erkanden, vürsten vrîgen rîter kneht, ob mit sige mac daz reht sîn geoffenbaeret, daz hie was bewaeret der küneginne unschulde, wan der êre hulde was ir hie ervohten . arm noch rîche mohten mit deheinen dingen den rîter dâ zuo bringen daz er gaebe sicherheit, biz der künec selbe reit zuo im unde lopte im daz leben, ob er wolt unschuldic geben die vil wol getânen, die minneclîch Yrkânen, der sache sô sî was bezigen, oder sîn leben müese ligen in des tôdes âhte . hie mit der künec brâhte in dar an daz er verjach, unde allez daz dâ vor beschach, daz tete er schône unz ûf den grunt dâ vor al der welte kunt . 
unde dô er alles gar verjach ir unschulde, dô daz beschach, ûz trüebem sinne trâge, mit urteillîcher vrâge sô wart diu schoen entschuldet, unde wurden ir gehuldet diu lânt daz liut mê denn dâ vor . ir herze in hôher vröude enbor alsam ein vrîger vogel vlouc . an wîbes bruste nie gesouc vrôlîcher krêâtiure denne diu gehiure wart nâch grôzer swaere hie . wie ez dem rîter nû ergie der sich sô vaste hât getopt? ir hôrtent wol, im hât gelopt der künec des lîbes sicherheit . daz tete er ouch . daz ich iuch seit vil von lângen dingen, daz künde iuch lîhte bringen den sinnen grôz urdrütze unde waer dâ zuo unnütze . dâ von wil ich hie mîden waz grôzer schanden lîden der rîter muose von der diet . nû hoerent wie er dannen schiet ân aller slahte sûmen . er muos daz lânt dô rûmen, wan er des vor den hêrren swuor . dô daz beschach, der rîter vuor enwec unde rûmete daz lânt, sô daz kein mensche mê bevant wâ ald war er waere komen . nû wart der vürste har genomen mit vrâge wer er waere . der vrîge unwandelbaere gên dirre vrâge gar gesweic . dem künec den hêrren er sich neic and gâhte zuo dem orse sîn . alsus gewâfent spranc er in den satel âne stegereif . dô er den zügel êrst begreif and lie sich manlich schouwen, von rittern unde von vrouwen wart ûf in gekaphet . nû kom er gestaphetgên der küneginne.
 diu dâcht in irme sinne < ei milter got, wer mac ez sîn? zwâr ist ez der hêrre mîn, sô scheidet er niht hinnen, er bringe mich ê innen sîner sigenünfte . ei wol der zarten künfte diu mich sô hât erloeset geblüemet unde geroeset sol iemer sîn sîn werder lîp . ei süezer got, wie mac daz wîp leit sô wol von ir riuten diu in lieplîch triuten sol zuo ir zarten lîbe! ei wol dem werden wîbe diu in an die welte har mir ze hôhem trôst gebar unde maneger werden vrouwen . ei got, wan solt ich schouwen in der sich sô birget! mich grimmet unde zwirget daz jâmer in dem sinne . ei Vênus, süeze Minne, solde mir der werde helt sîn ze vriedel ûz erwelt, des waer mîn herze girdic . ich bin aber unwirdic leider sîner minne: des muoz ich in dem sinne kranken unde siechen . lept Helên von Kriechen,... diu schoen Ysolde waere im an wirdekeit ze swach .Herzelaud, der schoene brach
 hôh vür alle vrouwen,Gyburc, diu sich schouwen
 lie mit rehter schoene kraft verr vür alle heidenschaft, waer der wirde sîn ze swach . hiet ich swaz man ie gesach von guote manicvaltic, unde waer ich gewaltic wîsheit unde sinne, sô wolt ich mîne minne wenden an in einen, den hôhgebornen reinen, der mir in sinnen lûtet sus . nein, im waere vênus diu Minne selbe niht ze guot .> nû kom der rîter hôchgemuot gestaphet wunneclîchen har . sî nam sîn unde er ir war unde dâchte waz er meinde . ir gebaerde erscheinde daz er ir hât gedienet wol . sî was sô hôher vröuden vol daz ez was gar unmaezic . ob ir herze ie haezic wart, daz nam ein ende . er winht ir mit der hende . sî stuont ûf unde trat hin dar . als er ir künfte wart gewar, sorg unde leit im ensleif, wan er sî bî der hant begreif unde huop sî von der erden dan ûf daz ors . der werde man die reinen vor im vuorte . ob erz mit sporne ruorte? des waen ich wol . diu reine sweic; der vürste zühteclîche neic dem künec; von dan er trapte . niht lânger er dâ hapte unde kêrte sich sâ ûf die vart . hie von ein grôz geriune wart, ein murmel von den liuten . < waz sol diz betiuten?> sprach einer hie, der ander dâ . < wil ieman dem rîter nâdie küneginne retten?>
 wunder rede hetten sî alle sament tougen . man sach des küneges ougen mit wazzer überwallen . sich huop dâ von allen liuten jâmerlîchiu klage . nû wolt diu nacht dem liehten tage mit ir kunft; zuo sîgen . < waz meinet unser swîgen?> sprach ein rîter unverzagt . < wen wir die keiserlîchen magt sus lâzen von uns vüeren, dâ von muoz uns rüeren laster unde schande . dem künege unde dem lânde gât ez an sîn êre, ob wir die hinnenkêre der zarten niht erwenden . lobes kan ez pfenden uns iemer êweclîche, sol Tenemark dem rîche diz grôze laster sîn beschert . er vuort sî hin, der ez niht wert, daz sich ich wol, swer er joch sî .Vontânâgrîs, iuch sint doch bî
 die tiursten von den lânden . went iuch die ze schanden alsus lâzen trîben? ob wir hie belîben, daz stât unde kunt uns niemer wol .> < ich weiz niht waz ich sprechen sol ald waz ich tuon ald waz ich lâzen . mit sigenunft verloren hân ich hie wunderlîche,> sprach der künec rîche . < waz sol ich tuon? daz râtent an, vriunde mâge unde man, iemer durch den dienest mîn .> < sô lâzent alle sache sîn,> sprâchen sî gemeine, < unde ahtent daz diu reine von uns sô wunderlîche iht var .> sî kâment alle sament gar mit dem rât in einen sin, daz sî wolten kêren hin nâch dem rîter unverzagt unde der minneclîchen magt unde wolten die erretten . vil snelleclîch sî hetten sich des wol berâten . nû hoerent wie sî tâten: ie der man als er dâ was gewâpent oder blôzer saz ûf pferit ors gar sunder wân . swaz er gewers dô mohte hân, swert sper unde geschütze, swaz zuo der wer was nütze, des wart dâ niht vergezzen . ûf die vart vermezzen sî vuoren an den zîten . die dô niht ze rîten hatten, den was ouch dar gâch . junc unde alt vast hinden nâch ûf der verte liefen . wîp unde man die riefen < lâ hie, lâ hie, ez mac niht sîn . war welt ir mit der künegîn? wie habt ir sî gevangen?> bengel steine kangen truogen sî ein wunder . nû hoerent waz hie under der werde vürste staete mit der reinen taete . 
Als ir dâ vor hânt vernomen, dô diu süeze was bekomen zuo im ûf daz ors hin dan, der hôhgelopte werde man von vröuden mê kein wort gesprach . wan siufzeclîchen sprach er < ach, ach ach ach, got wie ist mir?> sî sprach < hêrre, wer sint ir? daz kündet mir durch iwer zuht .> er sprach < minneclîche vruht, wizt ir noch niht wer ich bin?> sî sprach < mir seit wol mîn sin unde hân mich des enstanden: ir sît ûz Sahsen lânden von Brûneswîc der werde helt den dâ mîn herze ûz erwelt hât vür aller vürsten lîp . ich mac niemer mannes wîp ûf aller dirre erden wan sîn alleine werden . ob ir der sît, daz tuot mir kunt .> er sprach < jâ .> sî wart enzunt von vröuden sam ein heiziu gluot . lîp sin herz unde ouch ir muot von vröuden muosen zittern . < ach,> sprach sî, < der bittern angestlîchen swaere... durch mich einen hânt erliten . ach got wie hânt ir gestriten sô gar ritterlîch durch mich . ach got wie mac iemer ich die nôt iuch wider danken?> ir sin ir herze kranken vor vröuden wolte sunder haz, wan ir nâch geswunden was in lieplîchem gufte . nû wart sî von dem lufte des windes schier erkicket . mit armen umbestricket hât er die minneclîchen . manegen siufzen rîchen sî bêd von vröuden liezen . liebes vil gehiezen ein ander sunder lougen sî beide in herzen tougen unde offen mit dem munde . diu minneclîche kunde im lieplich erscheinen . die hôherbornen reinen in sinnen des bedûhte . swaz der tac ie belûhte unde himels trôn ie hât bedaht, unde aller krêâtiure maht waer gên dirre verte niht, die man sî hie varen siht . 
Der werde vürste guote ahte in sînem muote ouch alliu dinc als einen stoup ân den keiserlîchen roup den er vor im vuorte . sîn vart vil gâhe snuorte eben gên dem walde . nû was der künec balde, beide arm unde dâ zuo rîch, ze orse unde ze vuoz gelîch, verwâpent nacket unde blôz, wîp unde man, klein unde grôz, als ir vor wol hânt vernomen, sô nâhe zuo dem vürsten komen daz der selbe hêrre vor in was gar unverre unde hôrte doch ir schalles niht . diu minneclîche zuoversiht die er hât errungen êren ougen zungen herze muot unde sinne gedenke mit der minne im unde ir hât sô geladen daz sî an sorge noch an schaden lützel dâ gedâhten . sinn unde herze vlâhten mit gedenken sich in ein . der werde helt, diu süeze rein sus riten sorgen âne . nû wolt diu rein yrkâne bî niute des erwinden, sî wolt dem vürsten binden den helm ab durch schouwe . unde als im diu juncfrouwe die riemen wil enstricken, sô siht sî gên ir blicken mit juste maneger muoter kint, als iuch diu maer gekündet sint dâ vor umb daz nârîten . minne bî den zîten hât ir sin besezzen daz sî het gar vergezzen wan sî vuor ald wâ sî was . sî wiste weder diz noch daz umb liep noch leit gemeine, niwan daz der reine bî ir was, daz was ir kunt . nû was er an der selben stunt kon nâhe zuo dem walde . nû kom ein rîter balde gerennet ritterlîchen her . zuo dem zoume was sîn ger unde wolt in hân gevangen . wie ez waer ergangen, des wist der vürste kleine . er unde diu süeze reine von minnender unmuoze unde manegem süezen gruoze, mit der sî an den stunden sich zesamen bunden, wisten weder diz noch daz . sus der rîter komen was vür sî der ûz in gâhte . dâ von sich hinderdâhte der vürste waz im was beschehen . hinder sich begunder sehen, wie allez lânt, wîp unde man, geloufet unde gerennet kan unde wolten in gevangen hân . dô daz ergangen nâhe was, dô wart im zorn . nû gedâht er an daz horn daz an sîner sîten hienc . mit der hende erz balde vienc unde blies unde blies eht aber dar sô lûte daz der rîter schar die mit im dâ hin wâren komen, als ir dâ vor hânt vernomen, hôrten wol des schalles dôz . ir vorht ir sorge diu was grôz umb den vürsten vil gewesen, ob er tôt ald er genesen an der verte waere, wan der saeldenbaere hât in allen vor gespart den kamph unde sîner reise vart . 
Dâ von sî sorgen pflâgen . verwâpent sî sus lâgen den ganzen tac mit ganzer schar . unde dô sî des hornes war mit duzze êrst genâmen, ûf grôzen orsen kâmen sî verwâpent ritterlîch mit maneger zimierde rîch gerennet ûz dem walde, unde wâren alle balde komen dâ der vürste was . sî sâhen wâ diu reine saz vor im ûf sîner schôzen . mit manegem swerte blôzen wart zuo im gerennet . ob kein hût zertrennet von slegen würde? nein ez, nein . ûz Sahsen lânt der vürste rein schrei daz man nieman slüege . der werde vürst gefüege hiez menneclîchen vâhen . des sach man manegen gâhen mit loufe gên der vlühte . < owê der ungenühte,> manic erschrocken zunge sprach . dô man ûz dem walde sach schilt unde sper erglesten unde alsô manegen vesten starken rîter rîten, sî wânden bî den zîten daz diu welte über al, anger heide berg unde tal mit rittern waer durchwallen . nû wart geschriwen sahsen vast ûf der einen sîten . der bûhurt âne strîten was dô schier ergangen . der künec wart gevangen unde mit im al der hêrren schar die gerennet wâren dar, daz ir einer niht beleip . ir zagelîche vorhte treip sî in grôze swaere . waz dirre sache waere, daz was in allen gar unkunt . sich huop an der selben stunt wunder grôz mit vorhten . waz aber sî nû worhten? niht, sî wisten diz noch daz, wie diz dinc beschehen was, von wem ald war umbe . des huop dort als ein stumbe der künec in twinclîcher suon unde enwiste waz er solde tuon, wie ez im was ergangen ald wer in het gevangen, wie war umbe oder wâ von . nû sach man ûz dem walde kon manic rîche banier . ûf snellen orsen sam diu tier liefen sî in sprungen . ob sî den künec betwungen umb sicherheit? jâ ez beschach . ûz siufzebaerem munde er sprach < ach milter got, waz mac diz sîn? wer hât mîn liebez töhterlîn mir sô wunderlîch genomen? wannen mac er her sîn komen sô geriten ûf mînen schaden? leides bin ich überladen mê denn ie herze würde . diu überlestic bürde der bitterlîchen sorgen, die mîn lîp verborgen mit jemerlîcher swaere treit, diu ist sô hôch sô wît sô breit daz sî nieman vollenden mac: daz kan mich pfenden an vröuden rîchem muote . ach milter got vil guote, wer ist diu grôze ritterschaft diu mir hie solich überkraft unde ungunst erzeiget?> nû kon dâ har geneiget ein banier rîch, der vuoren nâch manic rott unde was den gâch hin ûf den Tenemarken vogt . bî der banier kon gezogt mit maneger rîcher storje grôz ein milter vürste wandels blôz: der was von Mîzenlânden . sî hurten unde randen alsam ez gülte lîp unde guot . hin umb den vürsten hôhgemuot von Tenemark sî hielten . schar unde schar sich spielten durch umbehalten dâ enzwei . hin ûf den werden künec man schrei unde hiez in geben sicherheit . er sprach < des waer mîn lîp bereit, wist ich wem wie oder wâ von . ich bin ze grôzen noeten kon wunderlîch, ich weiz niht wie .> ein rîter sprach < ez haltet hie von Mîzenlânt der markîs unde wil sicherheite prîs von iuch hie enphâhen . ir mügt in niht versmâhen: tuont ez gereit, ez wirt iuch guot> der künec sprach < wes hânt ir muot?> sî antworten < dis geschiht sô wisten wir selbe niht unde wizzen noch wie ez ergât .Reinfrit von Brûneswîc der hât
 uns har wunderlîchen brâht . wes der ze tuonde hât gedâht, daz ist uns allen noch verspart . unser wunderlîchiu vart sich wunderlîchen endet . wir hân uns ellendet har ûz verren rîchen unde sîn wunderlîchen kon, wirn wizzen selbe war . iedoch swiez hie nâch gevâr, sô sont ir sicherheit nû geben .> er sprach < mîn lîp unde ouch mîn leben setz ich hie in iwern schirn, unde bit iuch durch got daz ir mirn bringen der sîn reise brâht ûf mich hât sô ungedâht, ob er mir künden welle wâ mit diz ungevelle umb in sî verschuldet . mîn liut mîn lânt daz duldet wunderlîche nôt von iuch . an den werden got ich ziuch daz ich wizzenlîchen nie iwer hulde übergie . 
Swie dem sî, sît daz ir gert sicherheit, sô sol mîn swert ûf rehte rede hie vür sîn . lâzent mich doch mîn töhterlîn gesehen, wie ez umb sî stê . mir tete vor ir laster wêund tuot mir manegel michel wirs
 iezent mir, geloubent mirs, daz ich sî niht sehen sol .> von Brûneswîc der hôrte wol wie ez was ergangen, unde wie der künec gevangen was ûf der schumphentiure . der minneclîch gehiure liez in lidic an der stat . man seit wes er gebeten hât sîne tohter unde den helt . sî sprâchen < hêrre, ob ir welt, sô mügent ir iuch schouwen lâzen unde die minneclîch yrkân ân sorg Vontânâgrîsen, unde mügent in bewîsen ob er iht schulde gên ir treit .> er sprach < nein, sîn lîp nie leit hât mir mîne zît getân . ich wil sunder valschen wân iuch mîn sach entsliezen . lâzent mich des geniezen, helde vürsten mâge man, daz ich niht sô liebes hân, ich teile ez mit iuch iemer . sîn lîp guot herze niemer iuch an dienste wenkent, ob ir reht bedenkent mîn hôhe sache als ez nur lît, and stiurent mich an dirre zît dâ zuo mit iwerm râte .> mit kurzen worten drâte hôrt man in offenlîch verjehen allez daz im was beschehen vor an biz an daz ende, wie sî mit irre hende im gap die turteltûben dort, als ir dâ von hânt gehôrt, unde wie im wart der zarten kus unde ouch daz golt . er sprach < alsus ist ez mir ergangen . nû wart mîn herz gevangen mit irre süezen minne .mir seit diu küneginne
 daz mir ir herze holtschaft truoc mit ganzer liebe kraft . in einer hütten diz beschach . ein verwâzen rîter sach daz ich unde diu künegîn samen wâren dâ gesîn . dâ mit er der reinen lêch leides vil, wan er sî zêch, sî waere mir gelegen bî . des was niht wâr, diu valsches vrî bôt des ir unschulde hie . dâ von ez an ein kemphen gienc; der was ûf disen tac geleit . sus kam ich har unde was bereit vür sî in des kamphes rinc . got verlêch mir daz mîn dinc nâch ganzem wunsch ergangen ist, wan ich hân an dirre vrist dem valschen kemphen an gesigt . der got der aller güete pfligt, der hât ouch geholfen hie . dô sus diz kemphen hie ergie unde nieman wiste wer ich was, diu minneclîch entstuont sich daz ich ez nâch dunke waere . diu reine saeldenbaere wart mir sô von geschihte zir aller angesihte vür mich unde bin sô har komen . sol sî werden mir benomen, sô bin ich êweclîche tôt . mîn herze hât sô bitter nôt lânge zît nâch ir geliten, unde sint ir sinne ouch versniten alsô minneclîch nâch mir, daz ir muot ir sin ir gir stât mit mir swar ich kêre . ich dörfte wîser lêre wie ich mich solde halten . ir jungen zuo den alten, diz ist diu sache, râtent an daz beste ieclîch sô er kan, wie ich solle werben . ich wil ê sicher sterben ê ich die reinen lâze . man mües mich ûf der strâze zerstücken unde zerhouwen ê ich mich lieze schouwen ân sî, ist daz sî mit mir wil .> nû was dâ hôher vürsten vil unde maneger stolzer jungelinc . die dûht ein wunderlîchez dinc diu sach als er in hât geseit . der grûse wart unmâzen breit von dem kamphe den er dort erfohten hatte, als ir gehôrt dâ vor hânt, unde daz er niht in erbarte die geschiht alsô lût als umb ein hâr . genuoge sprâchen offenbâr, im waere wol gelungen . sît er sî hette errungen mit kamph, sô solt er sî ouch hân, wan sî sî mit gewalte dan braehten wol ân vorhte . diu wilde sache worhte manegen wunderlîchen rât, als sî noch tuont dâ man hât als ez disen hêrren lac . vollendet was der liehte tac vil nâhe ûf den âbent . diu meiste menge gâbent den rât unde vielen ouch dar an, sît daz der tugentrîcher man sî alsô hette ervohten, unde sît ouch sî geflohten hette herze unde sinne in sîne süeze minne mit ganzem willen eineclîch, sô solde er die minneclîch durch keine sache lâzen . er solt ouch billich mâzen dem künege sîne swaere, sît daz der saeldenbaere sîn kint sô gerne het gesehen . < diz sont ir tuon, ez sol beschehen,> rieten sî im alle mit gemeinem schalle . 
Nû sprach ein rîter wol bedâht, den hatte von Brâbanden brâht der hôh erborne vürste dar: < nement mînes râtes war, ir vürsten rîter unde kneht . ob mîn munt iuch râte reht, dâ sehent endelîchen zuo . wie man dirre sache tuo, sô tuon ich kunt; wizz iemen baz, swenn ich gerât, der rât ouch daz, swie ie dem man gevalle .> die hêrren swigen alle unde losten sîner maere . wer dirre rîter waere? er was des vürsten hoehster rât, wan er alsô geworben hât daz man im hôher êren sprach . in guotem alter man in sach schôn unde wirdeclîchen leben . ze noeten guote raete geben kund sîn vor bedâhter muot . er tete niht als iez maneger tuot den man ziuht an vürsten rât unde der ûz sînem munde lât snelle ân vürbedenken raete, dâ mit krenken er wol mac hôhe wirde . nû stât der hêrren girde iez in aller lânde kreiz, swen man wol besinnet weiz, in râte man den vliuhet . sô sich ich daz man ziuhet die tumben an der hêrren rât . wie ez in dar umbe ergât, daz ist uns dicke worden kunt . ein wol bedâhter sinnic munt solt die zungen binden vor snellen raeten swinden: alsus tete der rîter hie gar vor bedâht, nû hoerent wie er sprach, dô im der rede vart von in dâ erloubet wart . < ir hêrren alle, losent har . wir hân wol genomen war umb die sache wie sî lît . der die reinen niht engît uns, doch wellen wir sî hân . nû rât ich ob ich râten kan, ob ir mîns râtes ruochent, daz ir vor an versuochent umb des küneges meine . sît daz diu süeze reine mit iuch wil, die wen wir hân, ob joch der künec ir uns niht gan . doch sont ir sunder argen schimph begân hie keinen ungelimph, daz kumet uns unde stât ouch wol . von Brûneswîc der vürste sol selbe an des küneges munt . mit vlêhelîcher bete kunt sol er im schiere machen den ursprinc dirre sachen mit bedaehteclîcher muoze . ob er vor sînem vuoze sich dar umb lât schouwen, dâ von ist unverhouwen sîn êre unde wirdet sich dâ mit . vil lîht der künec ist gesit daz erz mit ganzem willen tuot . ob aber sîn zorniclîcher muot der sache niht enmeinet, sô sont ir denne erscheinet lâzen werden disen sin, wan wir die minneclîchen hin wol sunder vorhte bringen . wir son uns an den dingen vürbaz denn niht sûmen . mit der zarten rûmen sol wir alle schier diz lânt . ich waene aber, wirt bekant dem werden künege reine diu bete unde unser meine, er êret sich unde uns dar anund gît die minneclîch yrkân
 iuch, sît ez doch wesen muoz . alsus mügt ir des küneges gruoz behalten unde daz reine kint, ob er iuch des muotes vint daz ir die vil hêren nemen went zen êren . diz ist mîn rât, wizz iemen baz, der sol iuch billich râten daz: des hât er iemer êre . ein suslîch hinnenkêre waer zagelîch iuch unde smaehe dem künec, swâ man verjaehe dise sache umb ein ort ald swâ sî iemer wirt gehôrt . niht bezzers ich gerâten kan .> einre sach den andern an unde sprâchen daz diz maere daz aller beste waere sô iemen konde erdenken . sunder zwîvels wenken rietens alle disen sin . nû drungen snelleclîchen hin der vürste unde sîn genôzen mit starken rotten grôzen unde bâten sich schier wîsen vür vontânâgrîsen der dort in grôzem kumber stuont . er tete als alle die noch tuont die leides sint ungewon unde niht wizzen wannen von sî ze noeten komen sint . er trûrte umb sîn liebez kint war daz komen waere . sô was er vröuden laere umb sich selben unde daz lânt . alsus man in in sorgen vant siufzen inneclîchen . nû wart ein starkez wîchen von alten unde jungen . die vürsten vür in drungen ûf dem velde an ein gras dâ er schôn erbeizet was unde enwiste waz er solde tuon . ich waene wol, het er die suon gewist, er waer gewesen vrô . von Brûneswîc der vürste dô vür den werden künec kam . sunder vorhteclîche scham lie er sich vür in an diu knie .Vontânâgrîs der alte vie
 in balde bî der hende . sunder missewende er in von der erden zôch . sîn reiner sin unmâze vlôch ie, daz lie er werden schîn . < waz sol dirre maere sin,> sprach der künec, < waz meinent ir? daz sont ir entsliezen mir stânde sunder kniwen . ir hânt mich ze riwen hie brâht sunder schulde, wan hab ich iwer hulde verworht ie bî mîner zît, des weiz ich niht . swie daz nû lît, doch sont ir kniwende enbern . bittent wes ir wellent gern . lât hoeren waz der maere si .> dô sprach der vürste valsches vrî: < sô sprich ich, sît ich sprechen sol . ei künec aller êren vol, sô hoerent wes mîn herze gert . ich bin leider gar unwert der sache sô ich muote . iedoch hân ich von guote bürge stet gelt wîtiu lânt . sô starkiu lêhen lîht mîn hant daz es mich wol benüegen sol . mîn künne ist gefürstet wol an manegen vrömden dienestman . iedoch diu bete die ich hân mit sendem herzen girdic, der bin ich unwirdic, ez tuo denn iwer güete diu mit ir überflüete wol hôhe wirde wirden kan . gedenkent, hêrre, daz ich hân lîp guot vriunt unde mâge gesetzet ûf die wâge hiut umb iwer êre . diu mües iemer mêre verkrenket an der wirde sîn, wan daz iuch mîn helfe schîn wart mit gotes trôste unde daz ich iuch lôste unde die junge künegîn die man unschuldeclîchen mîn unde mich ir mit valsche zêch . dâ von bit ich unde vlêch, sît ich ir êre hân erstriten unde vür sî nâch kamphes siten saste lîp unde dâ zuo leben, daz ir sî geruochent geben mir dar umb ze lône . ich hân die süezen schône erarnet under schiltes tac . swaz ich vrouwen ie gesach, ûf die aht ich kleine unz an sî alleine der ich eigenlîchen bin . ê ich wolte daz dâ hin ir êre waere als sî was, allez daz man ie gelas von nôt, daz wolt ich lîden . ich lieze ê zesnîden mich ze kleinen riemen ê daz ich wolt daz iemen daz kemphen vür sî het gestriten oder in ir dienst geliten keiner slahte arbeit vür mich alleine, wan sî treit in mînem herzen schône zepter unde krône vür alle werde vrouwen . lâzent mich senden schouwen lôn umb den dienestlîchen pîn den ich durch die künegîn, durch iuch unde daz rîch hân erliten . dienst unde eigenlîchen siten wil ich iemer halten gên iuch .> man sach in valten aber hende unde bein . des küneges zuht dô aber schein, wan sîn herze wandel vlôch . mit der hant er aber zôch den zühte rîchen werden balde von der erden unde sprach < dâ darf ich râtes zuo waz ich in dirre sache tuo, als ez iuch lît unde ouch mir stât .> er sprach < hêrre, ir hânt den rât bî iuch sunder schande . die vürsten von dem lânde sint bî iuch al gelîche . ob ich niht dem rîche an wirdekeit genôze, sô hatte ich sô grôze nôt sorge umb sîn êre, unde wil noch iemer mêre mit sinne unde mit muote, mit lîbe unde mit guote, mich in den dienest binden . lâzent mich gnâde vinden an iuch; ob ich niht wirdic bin der bete, sô stât doch mîn sin gar ze hôhen dingen . sol mîn dienest bringen mir niht hôher loene solt, sô wil ich doch dem rîche holt wesen biz an mînen tôt durch sî nâch der ich sende nôt lânge stunde hân gedolt hab ich niht dienstes lôn verscholt, sô wil ich werben baz dâ nâch . mir sol iemer wesen gâch dar dâ ich doch staete bin, sît mîn herze unde mîn sin an ir sint verslozzen . ir zuht übergozzen hât mich sunder schande, daz ich in dem lânde wesen staeter riwe muoz, ob mir der triwe von iuch niht gelônet wirt . der jâmerlîche smerze birt mir leit in dem sinne . ob diu küneginne mir niht wirt ze teile, sô bin ich von dem heile weltlîcher wunne ê ich iemen gunne daz er vür mir triute . lîp lânt guot unde liute, vriunt mâge, allez daz ich hân unde iemer mê gewinnen kan, muoz dar umb ê lîden nôt mich mac nieman denn der tôt scheiden von der klâren, diu vor manegen jâren mînes herzen vrouwe hiez unde diu mich ouch nie verstiez ûzer iren sinnen, sô daz unser minnen beleib ân angerüere . der ez wolt, ich swüere sîn mit tûsent eiden, diu triwe an uns beiden ist aller argen sinne bar . went ir nên der triwen war, sô weiz ich daz ez mir ergât wol . ir hânt den besten rât hie über dizze rîche . berâtent milteclîche iuch gên mir, des bit mîn munt durch daz ich iemer alle stunt iuch ze dienste sî bereit mit willeclîcher arbeit .> 
Diz muose sîn, wan ez beschach . der künec ze sînen hêrren sprach, dô er sî sunderling hin dan verre an daz gespraeche nan, < waz sol ich tuon, waz dunkt iuch guot?> ie der man dô sînen muot an dem râte schier entslôz . einre sprach < diu sach ist grôz; wer solt sô balde râten dar?> der wolte hin, der wolte har, der wolte sas, der wolte sô . von ie dem man man sunder dô hôrte râten âne haz, den einen diz, den andern daz, als noch manege stunt beschiht dâ man liut verirret siht die sich niht wol hânt bedâht . diu vorhtlîch sorge hât sî brâht dar an al gemeine daz sî wisten kleine beide umb übel unde guot, wan diu vorhte hât ir muot besezzen alsô drâte . nû stuont an dem râte ein alte witzic rîter . er sprach < vorhte zitter hât iuch brâht von sinnen . ich bin worden innen daz der vürst ûz Sahsen lânt alsô sîn sinne hât gewant daz er die küneginne wil . widerrieten wir daz vil, sô mües ez waene ich alsô sîn . daz ist an sîner bete schîn, sît er mit dröuwen vlêhet . ist daz diz her uns vêhet, er vüert uns alle sunder danc hin, daz wir von im niemer wanc mün gewinnen umb ein hâr . man sol im gên die süezen klâr, sît er ir girdeclîchen gert . sîn hôhgeburt ist ir wol wert als er uns allen ist erkant . sô grôzez gelt, sô wîtiu lânt hât er unde ist sô lobes rîch daz man niender sîn gelîch vint in allen lânden . ich hân mich wol entstanden, diu minneclîche schoen yrkân wil in ouch ze vriunde hân, unde vürht, der im ir niht engît, daz wir im sî sunder strît ân daz lâzen müezen . er hât mit worten süezen gebeten umb die künegîn, unde warf ie mitten ouch dar în twinclîchez bitten . er ist har geritten mit sô grôzer ritterschaft daz wir alle sîner kraft mügen kleine widerstân . uns unde die minneclîche yrkân twinget er wol âne strît, der im sî niht gerne gît . dâ von râtent alle wie iuch diz gevalle: mich dunket wol, ez müeze sîn . sô hât er ouch die künegîn mit kamphes strît erarnet wol . dâ von man im verzîhen sol die minneclîchen niemer, ald wir müezen iemer von im lîden hazzes nît, der im niht die süezen gît .> 
Dô dirre rât alsus ergie, ein teil in minneclîch enphie unde sprâchen < sît der vürste wert der minneclîchen schoenen gert unde sît er durch sî har ist komen unde sî von im wol wirt genomen sunder unser aller danc, sô sol man im âne wanc die reinen willeclîchen geben . sîn gelt sîn guot sîn lîp sîn leben sîn liut sîn mâg sîn art sîn lânt sint sô breit sô wît erkant daz er der reinen wirdic ist .> der ander teil sprach an der vrist, man solt sî im verzîhen . den wolt der künec lîhen sîne volge kleine . der hôhgeborne reine sprach < diz dinc daz muoz lîht sîn . zwâr er hât mîn töhterlîn mit kamphe wol erarnet . sô sîn wir ungewarnet, wan wir sî im niht mün erwern . got wil daz sî ir leben zern vil lîhte bî ein ander .> als er diz sprach, dô vander die volge von in allen . in muose wol gevallen daz dinc daz ân daz vür sich gienc âne ir danc . nû hoerent wie der künec tete: dô diz beschach, gên dem vürsten man in sach mit sînem rât gemeine gân . er nam den tugentrîchen man unde slôz in minneclîch an sich . er sprach < werde vürste rîch, iuch sol mîn dienest sîn bereit umb die hôhen vrümekeit die ir mir erzeiget hânt, daz ir mich mîn kint mîn lânt von sorgen hânt enbunden . wir mohten unde kunden von leide niemer komen sîn, wan daz uns helflîch stiure schîn tete iwer vridelîche kunft unde daz ir mit sigenunft uns helfelîche trôstent unde von sorgen lôstent mit vrîger hant unde mannes kraft . ir hânt hie mit ritterschaft hôhez lop erworben, wan ich mües verdorben iemer an den êren sîn, hettent ir niht helfe schîn mir mit vrîger tât getân . allez daz ich ie gewan unde hân unde noch gewinnen mac, des sönt ir nacht unde tac gewalteclîche hêrre sîn . als ir umb mîn töhterlîn gebeten hânt, des sint gewert . swes ir iemer an mich gert, billich ich daz enden sol . diz hânt ir verdienet wol .> 
Von disen maeren ûf der vart der vürst ûz Sahsen lânden wart sô vröuden rîch unde alsô vrô daz im an den stunden dô von vröuden nâch geswunden was . er wiste weder diz noch daz, wan daz er stuont reht als ein man der sich niht versinnen kan weder umb übel noch umb guot . unde dô der werde vürste guot wider sînen sin gewan, er unde alle sîne man dem künege seiten lobes danc . was er ie an vröuden kranc, daz waz volleclîch dâ hin . vröuden rîchers herzen sin sô gewan nie mensche, dar umb wan er die tensche küneginne solde hân . nû kam diu minneclîch yrkân geriten zuo ir vater har, dô sî der maere wart gewar unde hôrte wie diu rede gienc . der vater minneclîche enphie sîn ûz erweltez zartez kint . sunder zwîvels underbint macht er ir diu maere kunt . ich waene ir roeselehter munt vriuntlîch dâ von smierte . daz guote maere zierte mit vröude irs staeten herzen sin . minneclîchen bliht an in sî, dem sî wolt undertân sîn gar sunder valsches wân . 
Dô disiu rede alsus ergie,Vontânâgrîs der werde vie
 sîn kint unde sînes kindes brût, den briutegom unde ouch die brût, daz mit gelübde was beschehen, als ir dâ vor hôrtent jehen, unde sprach < got gebe iuch heiles vunt gesach mich got, daz ich die stunt gelept hân an iuch beiden . ich wil ungescheiden gên iuch an rehten triwen sîn . sîn muot unde daz herze mîn sont sich vröuwen alle vrist daz ez sus ergangen ist: des hât ich kleine mir gedâht . got hât iuch ze heile brâht mir unde mînem kinde har .> man hiez diu pferît ziehen dar unde wolten rîten in die stat . der künec gebôt ez unde bat daz menneclîch mit zühte siten mit im ze herberge riten . diz muose sîn, wan ez beschach . ûz dem walde man dô sach komen manegen starken wagen . die von Brûneswîc getragen hatten grôze spîse dar . man sach sich rüsten manic schar gên der stat hin ûf die vart . rotte unde rotte ungeschart sich in ein kuppel vlâhten unde gên der stat hin gâhten . 
Die inren sach man trûren . sî hatten ûf die mûren sich mit wer gesetzet . sî wânden daz geletzet der künec waer unde al sîn schar, wan in wart gekündet gar, dô sî dem kemphen jagten nâch, dô was in allen gar ze gâch, wan gên in kam balde ein grôz her ûz dem walde, daz kein man schoenerz nie gesach . mit grôz geflôrten rotten brach ez har snelleclîchen schier . under maneger banier sach man stolzer rîter vil . walt unde velt man alliu zil sach vol rîter wahsen .Brûneswîc unde sahsen
 was ir aller krîge . wie ez dâ ûze sîge dem werden künege ergangen? < erslagen ald gevangen ist er .> sprach ein trûric man der von der schumphentiur entran unde seite disiu maere . dâ von wart vröuden laere daz volc gemeine unde al diu diet . von des kamphes plân sich schiet daz liut algemeine . mit vorhteclîcher weine sî alle snelleclîche vluhen . in die stat vil balde zuhen sî ûf brüggen unde diu tor besluzzen gar: sus bleip dâ vor der künec sunder vorhte haz . ez wiste nieman wie im was unde sîner schar gelungen . wîp kint alt mit den jungen sach man in sorgen wüeten . nû wolten sî behüeten mit vester wer die selbe stat . arm unde rîch gemeine hât sich gemachet an die wer, wan sî daz vil grôze her balde zuo in gâhen mit maneger rotten sâhen: des was in grôziu sorge erkant . sî wânden daz sî dô zehant wolten strîten an die stat . der künec vür gesendet hât boten umb diu maere . wie ez ergangen waere, daz solt er allez machen kunt der was ouch an der selben stunt komen vür der stete tor . dâ huop er kurze wîle vor biz sî befunden wer er was . der bote in schiere seite daz der künec vroelîch kaeme unde daz sîn tohter naeme den vürsten ûzer Sahsen lânt . er tete in offenlîch bekant, waz er durch sî hât erliten unde wie er den kamph gestriten hete mit sîn selbes hant durch die minneclîch erkant unde durch des rîches êre . < des son wir iemer mêre prîsen sînen werden lîp .> sprach dô beide man unde wîp die diz maere hôrten . balde von der porten wart manic slôz entslozzen . swar diz maer geflozzen kam, dâ vröute sich diu diet . von sorclîcher vorhte schiet sich dô maneges herzen sin . sî lopten unde prîsten in der ir ander hêrre hiez . sorgen vil ze rugge stiez dô vil maneger muoter barn . nû kam balde har gevarn der künec daz her mit maneger schar . vürsten unde hêrren gar, heimet unde ellende, alle gar behende vuoren durch die rîchen stat . von kerzen grôz enzündet hât man dô manic starkes viur . leit unde ungemüete tiur was dô algelîchen armen unde rîchen . 
Daz wart offenlîchen schîn . sus die hêrren vuoren în schôn mit grôzen rotten . ob iht süeze notten schullen in des luftes krach? jâ man hôrte unde sach dâ allez daz ze vröuden zôch . trûren ungemüete vlôch sî allesant gemeine . der hôherborne reine künec wolte schande vliehen . ze herbergen ziehen hiez er die vrömden geste . sîn herz an triwen veste hiez in schaffen al den rât sô man vor der helle hât, daz menschen künne niezen sol . rosse unde knehte wol wart gephlegen alze vil . vürsten rîter an dem zil luot man in des küneges hof . nû was dâ ein bischof, der gap diu zwei in gotes namen mit redelîcher ê zesamen, als got die ê gesetzet hât unde als hiut unde iemer stât unde ouch muoz belîben an mannen unde an wîben . als daz beschach, vil schier dâ nâch sô wart menneclîchem gâch sich handen zuo den tischen . von vleische unde von vischen, von zam unde von wilde was dâ ein umbilde, des man ze lîpnar niuzet . swaz vliuget oder vliuzet, des hatte man die überkraft unde alsô grôze wirtschaft daz dâ von nieman kan gesagen von den hêrren wart getragen mê vil als ich schetze denn man ietzent setzeze sumelîchen höven vür.
 dâ bî merke ich unde spür daz die hêrren boesent . sî setzent êre unde loesent an sich lasterlîchen muot dicke durch ein kleinez guot daz man wider êren spart . der armen unde der rîchen wart hie sô keiserlîch gephlegen daz man nihtes underwegen lie dâ sunder krangel . ân aller slahte manegel wart vertriben hie diz mâl . ze Munselvalde, dâ der grâl ein wunsch an lîplîcher nar, swaz im wart geboten dar, als Wolferam von eschilbach in Titurelles buoche sprach, was, man muose disen rât dâ hân vür guot den man hie hât, wan hie was mê vil denne gnuoc . dô man die tische hin getruoc nâch manegen hôhen trahten, vil kurzewîle mahten sî gar sunder trâge . nû sprach der künec mit vrâge, wer dise hêrren waeren, unde vrâgte sî nâch maeren, als noch ze maneger zît beschiht dâ man sô hôhe hêrren siht samt von verren lânden . nû wâren sî gestanden nâch dem mâl unde sâzen wider alle zuo ein ander nider unde retten aller hande . nû saz von brâbande der herzoge dem künege bî . der hôherborne wandels vrî vrâgte in wunder maere umb ir vart, wie diu waere unde wie sî komen waeren dar mit sô krefteclîcher schar: daz hette er gern befunden . der herzog sprach < diz kunden wir iuch alle niht gesagen, wan wir noch vor zehen tagen kleine wisten umb die vart die uns har ze tuonde wart .> 
Der künec sprach < wie möht daz sîn?> < hêrre, daz tuon ich iuch schîn, ob ir ez hoeren went zehant . der herzog ûzer Sahsen lânt hât einen turnei genomen ze Brûneswîc, dar wâren komen al die hêrren die hie sint . die sach vil eben ich enbint iuch mit willeclîcher ger . swer zem besten mit dem sper lie ûf dem hove sich vinden, ein habech mit zwein winden wart im, daz tuon ich iuch bekant . daz selbe ervaht von mîzenlânt der edel markîs schône . von golde ein liehtiu krône solt in lônes hân gewert, swer der beste mit dem swert waer ûf dem turnei gesîn . gelîche teilung was dâ schîn, wan man teilt den turnei, schar unde schar gelîche enzwei, eben nâch dem lôze . mit maneger rotte grôze wâren wir ze velt gezogt, unde hielten reht als dâ man brogt ûf einen vîgentlîchen strît . nû kam an der selben zît, dô wir solden hân gerant zesamen, als iuch ist bekant, ein knapp mit snelleclîcher îl, von des maere wir ein wîl den turnei ûf enthielten . sîn hende bêde vielten sich vil klegelîch in ein . sîn sit unde sîn gebaerde schein daz in sorge ruorte unde grôze sache vuorte, die er tougenlîch erkant tete dem vogt ûz Sahsen lânt . waz daz waer, des weiz ich niht . ie mit snelleclîcher pfliht wart der turnei wendic . der milte vürst genendic bat uns an den zîten alle mit im rîten mit vlêhelîcher sorgen klage . diz was an dem ahtem tage hiute sicherlîchen, sît wir sîn gestrîchen mit her von Brûneswîc biz har . wizzent sicherlîch, ich var unde wir alle ân underscheit, reht als wir uns ûf bereit in den turnei hatten . er wolte niht gestatten daz wir anders vüeren iht . alsus wir mit sneller pfliht vuoren alle drâte unde kâmen nehten spâte in den walt mit sorgen . hiut vruo an dem morgen kêrt er wirn wizzen selbe war . alsus sîn wir komen har unde wizzen noch an dirre vrist niht reht wie im gelungen ist ald wâ von er besendet wart sô snelle har ûf dise vart .> 
Der künec eben hôrte diz maere, wan ez stôrte im allez ungemüete . < ach got, durch dîne güete,> gedâht er in dem herzen sîn, < waz tuost du grôzer wunder schîn? wer solde sich des hân bedâht daz mir helfe würde brâht sô schier ûz verren lânden?> dem vürsten von brâbanden seit er ouch sîn maere, wâ von der hêrre waere sô snelle dar besendet, unde wie mit im verendet was sîn unde des rîches leit . von ende unz zende wart geseit diu sache, als ir gehoeret hânt, umb den gezig unde wie daz lânt was komen zuo dem kamphe dar . diu maere seit er offenbar: des nam sî michel wunder unde huop sich dâ von under in allen starker grûse grôz, dô man den hêrren gar entslôz diu maere unde des kamphes vart . unde dô in reht gekündet wart, wie unde wâ von ez beschach, maneges mundes zunge sprach, im waere wol gelungen . erarnet unde errungen het er die minneclîchen wol . < dâ zuo man in iemer sol prîsen unde gesten verre vür den besten des name lebende schînet .wer törste hân gepînet
 sô ritterlîchen sînen lîp durch êre unde durch werdiu wîp denn er des herze ie schande vlôch? dâ von sîn süeze wirde hôch kan in êren vliegen . im solde billich biegen ze lobe hôher vürsten bein, sît sîn willic herze ie schein in êren gar durchsihtic .> hôher êren gihtic wart im manic zunge . der alte unde der junge, der arme unde der rîche, klein unde grôz gelîche im gâben lop mit prîse in wirdeclîcher wîse . 
Dô diz wunder alsus was,Vontânâgrîs der werde saz
 gar in hôhem muote . nû besant der guote die vürsten vür sich alle sant, von Brandenburc, von Mîzenlânt, von Brâbant unde von Hessen, von Düringen . nû wessen sî lützel waz er meinde biz daz er in bescheinde sînes herzen willen . er bat ir sprâche stillen biz er sîns herzen meine in taete kunt ein kleine . des wart gevolget, ez beschach . der künec zühteclîche sprach: < got der alliu dinc vermac, der vinster nacht unde liehten tac mit sîner kraft gemachet hât unde nâch des gebote stat daz virmament, der spêren kreiz, der sternen louf, unde der ouch weiz aller herzen meine, nieman wan er eine, der alliu dinc von nihte geschuof, unde ouch berihte den luft wazzer erde viur, von dem alle krêâtiur getempert unde gemachet sint, nâch des gebote sich der wint muoz biegen unde dâ zuo der luft, der himels trôn unde erden kruft in sîner hant besliuzet, von des gnâde vliuzet aller krêâtiure leben: in wazzer viur in lufte sweben mac niht ân sînen hôhen rât; swaz vliuget vliuzet loufet stât, loup gras tier vogel wilde unde zame, wint regen donre kan sîn name binden unde entstricken, des wilden donres blicken unde aller ougen schouwe . von rîfen tuft, von touwe, von regen snê unde îse hât er mit hôhem prîse geêret sich, der welte hie ze nutz den er dem menschen lie . swaz der tac beliuhtet, swaz menge tou erfiuhtet von aller slahte wurzen vruht, daz liez sîn gotelîche zuht allez hie ûf erden ze dienst dem menschen werden . sus hât er uns geêret unde hôher vil gehêret vür engels ordenunge . des sol im alliu zunge sagen hôhes lobes danc . swer im sunder valschen wanc getriwet, des enlât er niht . an dirre wunderlîch geschiht mün wir sîn güete schouwen wol, dâ von niemer herze sol gezwîveln an sim trôste . sô wunderlîchen lôste er mîn kint, mich unde diz lânt, als uns allen ist bekant: alsus hât er ze uns getân . dâ von sön wir iemer hân vorhte unde herze dienesthaft gên sîner gotelîchen kraft diu sô wunderlîchiu dinc würket in der welte rinc .> sî sprâchen alle, ez waere wâr, got der hette offenbâr an ir wunders vil getân . nû sprach Vontânâgrîs < ich hân in mînen sinnen ûf geleit ein dinc, wirt daz niht verseit mir hie von iuch allen, sô muoz mîn herze schallen in hôhen vröuden iemer mê .> < jâ, swie ez uns joch ergê .> sprâchen sî, < sô muoz ez sîn . durch iuch unde die künegîn sîn ze tuonde wir bereit mit willeclîcher arbeit allez des ir an uns gernt .> < sô bit ich .> sprach er, < daz ir wernt mîn kint mich unde ouch diz lânt einer sach die ich bekant iuch mache an dirre stunde . ich hân von iwerm munde umb den turnei gehôrt den ir genomen hattent dort ze Brûneswîc vor dirre vart . sît daz er dort wendic wart unde durch nôt niht vür sich gienc, daz ir in vollefüerent hie bî mînes kindes hôhgezît . ob mir des die volge gît gemeinlîch aller iwer muot, des wil ich lîp unde guot iemer mit iuch teilen unde willeclîchen veilen durch iuch iemer swaz ich hân .> einre sach den andern an . ein teil was der maere vrô, ein teil hetten ez alsô vil lîht lâzen wol gesîn, doch tete der guote wille schîn an den die ez meinden daz sî schier erscheinden iren muot an die getât . der ez niht gemeinet hât vor, der muose ez meinen dô, wan ze dirre sach alsô tâten sî ir willen schîn, keinre wolte boeser sîn einre als der ander . swaz er suoht, daz vander mit bete an in allen . ez muose wol gevallen den die ez noete tâten . gnuoge sache hâten vürganc maneger dinge noch, wan daz misselinge dâ bî vil lîht belîbet unde sî nieman trîbet mit endelîcher üebe . swer eht ein dinc erhüebe, man vunde helfe wol dâ nâch . manegem würde dar zuo gâch der sîn doch niht erheben tar . sus hân ich dik genomen war daz man bî swachen kranket unde bî unstaeten wanket unde bî den argen arget unde bî den kargen karget unde bî den zagen vliuhet, von rehter taete erziuhet,bî lügenaeren man liuget,
bî trügenaeren man triuget:
 geselleschaft diz machet . bî dem boesen swachet man unde wirt bî guoten guot, bî vröuden rîchen hôhgemuot, ie der nâch sô denn der sin sich rihtet mit dem herzen hin . 
Alsus beschach den hêrren hie . dô man daz dinc ie an gevie, dô wart ez ouch zem ende brâht . von den hêrren wart gedâht mit maeren maneger sache . wie iegelîcher mache sîn dinc, des würde gar ze vil, solde munt ez ûf ein zil des endes gar durchgründen . mit starken kerzen zünden sach man dâ die lânge nacht . sich huop maneges schalles braht hie dâ dort von in allen . brehten unde schallen was in dâ untiure . nû wolte der gehiure unde ouch diu wandels eine, diu minneclîche reine, diu süeze wol getâne, diu saelden rîch Yrkâne, durch ruowe gân an ir gemach . mit starken grôzen kerzen sach man schône vor in liuhten . ob sî die liute iht schiuhten? nein, ez was dâ allez ganz, durhliuhtic, sunder nîdes schranz, ân aller slahte gunterfeit . nû hât man in schôn bereit minneclîche vröwelîn, die vuorten die vil zarten vîn hin dâ sî ze bette gienc . ob ir herze vrouwer ie wart? des waen ich kleine . der hôherborne reine bî einer wîl, als ez gezam, dâ nâch ouch schôn geslichen kam tougen zuo dem bette . swer in gewünschet hette guoter nacht, daz waere wâr worden, weiz ich offenbâr, wan sî was ân wünschen dâ . vordes sît noch ouch hie nâch waen ich daz zwei menschen ie zesamen kaemen lieber nie . 
Wie nû die lieben laegen oder wes sî pflaegen, des kan ich niht betiuten, ir halsen unde ir triuten unde manegen minneclîchen kus . ich waen unde lept Ovidius, er möht ez niht volschrîben, wie sî mit blôzen lîben sich umb ein ander wunden . mit armen blânc sî bunden sich nâh mit umbevange . hie wart wange an wange unde munt an munt getriutet . swâ liep ez liebe biutet lieplîch sunder vorhte scham, dâ hât der süezen minne stam nâch hôher vruht gewürzet . wirt lângiu nacht gekürzet? jâ, waer sî tûsent nehte lânc, ez diuhte sî ein anevanc an rehter liebe kûme . swâ wîp ûz herzen rûme tuot scham gên liebem manne unde sich diu minne danne den gilt mit glîcher schanze, dâ hât der minne lânze getroffen unde beheftet . diu kraft mac überkreftet ûf aller dirre erden mit keinen sachen werden, wan sî bindet sich in ein . ein lîp zwô sêle wirt den zwein unde ein einlîch lîden . sie liezen sich zersnîden, zerhouwen unde zerrîzen ê sî sich wolten slîzen iht an des andern sinne . diu minneclîche minne unde ir lobelîchez amt, swâ sich liep gên liebe schamt, wirt gesûmet dicke, sô daz sî an dem stricke nênt rehter liebe vaele . minn ist ein sache haele alsam ein schalelôsez ei . dâ von swâ sich sûment zwei an rehter minne strâzen, dâ muoz minne lâzen ungefröut daz eine . swâ aber glîche meine sunder scham sich üebet, die staete liebe trüebet nieman wan der grimme tôt . sterben ist ein ringiu nôt durch liebes liebes minne . hie lac diu küneginne sunder vorhteclîche scham . ob sî ir trût zen armen nam unde druht in minneclîch an sich, diu sache diu was lobelich, wan sî solde alsô sîn . ob ouch er ir mündelîn minneclîche kuste ald ob er brust an bruste trûtlîch zuo im druhte ald ob er nâhe ruhte mit herzen unde mit lîbe zuo der saelden schîbe ân aller slahte wenken, ob sî zesamen schrenken arme unde al irs lîbes lider, dâ sol nieman reden wider, wan die vuoge hât diu stat . schame dick zerstoeret hât grôzer hôhen liebe kraft, sô diu minne ûf den haft was komen rehter dinge . ê man ze vröuden dringe den des herze vröude gert, sô hât diu minne lîht entwert ir helfe an in beiden unde muoz durch nôt sich scheiden der hôhgelopten minne zins, der starker herter denn ein vlins belîbe iemer staete, der im rehte taete: dô von sô muoz er schelben . diz tuont die liut in selben unde sint alleine schuldic dran . swâ wol besinnet saelic man bî minneclîchem liebe lît unde dâ diu minn den beiden gît ir trôst mit glîchem teile, ich waene daz dem heile ûf erde iht müg gelîchen
Sô ob den minnenclîchen
 daz reht der hôhen liebe gan, sô daz diu vrouwe unde ouch der man ein ander hânt ze rehter ê . ich waene daz in iemer wê in himel ald ûf erden von keiner sache werden müge, als ich erkennen kan: daz êwic brennen ist in iemer tiure . ze hôhen vröuden stiure gît in reht êlîch orden, wan sî von gote worden ist selbe in paradîse, dô er mit hôhem prîseAdâmen unde Even gap
 des selben ordens urhap von êrst vor alle sache . hie mit die ê ich mache, daz sî ist schande unde sünden vrî . got waere selbe niht dâ bî unde sîn muoter nie gewesen, unde hette, als wir hân gelesen, briutlîchen stuol gehêret unde lobelîch geêret mit sîner êrsten zeichen tât sô sîn gewalt begangen hât vor den erwelten jungern sîn, dô er ûzer wazzer wîn maht mit gewaltes koufe ze sant Jôhans brûtloufe, als wirz am êwangeljen hân . got der hât zeichenlîch getân vil durch die gotelîchen ê . hie unde dort daz êwic wê muoz in sîn verschalten den die die ê eht halten went als sî geschriben stât unde als sî got gesetzet hât . 
Dâ von ein glîcher wille schein, ein einlîch herze an disen zwein, gen gote dort, der welte hie . zwîvels wenken nie gevie gên untât weders sinne . ir triuten unde ir minne was gotlîch ordenlîch unde reht, ân valschen sin, ân krangel sleht, mit durnehtiger lûterkeit sî hatten minneclîch bekleit ir herze ir leben unde ir lîp . di von was daz reine wîp von ganzer wârer schulde ein hôhiu übergulde ob al der welte reinekeit . wîp ist ein spiegel den man treit schôn vür gotes angesiht . wîp ist ein vröuden rîchiu pfliht minne gernder herzen . wîp künnent allen smerzen unde ungemüet vertrîben . wîp diu kunnen schîben leit ûz senden sinnen . wîp unde wîplîch minnen ist alles hordes überhort . wîp daz lieplîch süeze wort tuot ougen ôren herzen wol . wîp aller wirdekeite vol ist unde êren hôher rigel, wîp aller vröuden ingesigel unde aller saelden obetach . wîp, swaz man guotes ie gesprach, daz lâst du überkroenet . wîp, dîn name schoenet in himel dort, ûf erden hie . wîp, dîn hôhez lop was ie unde iemer ist ân endes rinc ....... wîp, aller vröuden ôstertac unde blüendez vröuden rîs, wîp, hôher wunne ein paradîs in senerîchem muote, wîp, lebende wünschelruotesunder wandellîchez mâl,
 wîp, hôhgelopter wunsches grâl ob aller wirde schône, wîp, aller êren krône unde aller herzen muotgelust, wîp, vröuden vunt unde ein verlust sorgen rîcher sinne, wîp unde wîplîch minne hânt alle wirde überopt . wîp, dîn nam wirt vollelopt unz ûf ein ende niemer . unde der dich lobte iemer, sô niwet doch dîn wirdekeit . wîp, hôher vröuden êrenkleit unde aller saelekeit ein stam, wîbes lîp unde wîbes nam wart nie mit êren überzilt . wîp ist ein schirn, wîp ist ein schilt vür allez ungemüete . wîp unde wîplîch güete hânt alle saelde überflogen . wîp, dîn nam sich hât gezogen hôch durch aller himel trôn . vor got dîn hôhiu wirde schôn in gar durliuhter schouwe swebt . swaz vliuget vliuzet loufet lebt ald swaz bedecket hât der luft, der himel trôn, der erden kruft, unde swaz viur ald wazzer treit, sol dir ze dienste sîn bereit, ob du dich selbe êren wilt: sô mac dîn wirde übervilt in himel noch ûf erden mit êren niemer werden noch wart ouch sicherlîchen nie . dâ von die minneclîchen hie durchwünschter minne pflâgen . vil girdeclîch sî lâgen mit armen umbeswungen, lîp an lîp gedrungen mit nâhem umbevange . hie lac wang an wange unde munt an munt gedrucket, brust an brust gesmucket mit girdeclîchem sinne . dîn minneclîche minne hie hôhgelopter vuore pflac . der wunsch alhie bî wunsche lac, bî guotem guot, bî reinem rein, bî staetem staet, bî einem ein, bî zühte zuht, bî tugent tugent, bî schoene schoen, bî jugent jugent, bî miltem milt, bî zartem zart, bî hôherbornem hôhiu art, bî kiuschem kiusch, bî trûte trût . der briutegoum unde ouch diu brût hetten diz minneclîche leben ân got umb keinen wunsch gegeben, wan er was ir spiegelglas, diu minneclîch sîn sunne was; er was ir wunsch, sî was sîn heil, er was ir lîp, sî was der teil an dem sîn hoehste vröude lac . er was ir sorgen niderslac, sî was sîns herzen wunne . er was der reinen sunne, sî was sîn schilt vür ungemach . er was ir vröuden übertach, sî was sîn minneclîchiu brût . er was ir einic trûtlîch trût, daz nie wîp liebers hât bekort . sî was sîner vröuden hort, dô was er irs hordes schrîn . sî was sîns herzen künegîn, des wart er an ir mündelîn von ir unde ouch diu reine sîn von im trûtlîch getriutet . swaz minne lustes biutet, des wâren sî mê denn gewert . swaz liep gên herzen liebe gert, des vant ez dâ die überkraft . ir minneclîche trûtschaft möht ich niemêr volkünden mit hundert tûsent münden nâch dem als sî lâgen unde hôher wunne pflâgen mit blânken blôzen lîben, ir halsen unde ir rîben, ir triuten unde ir küssen, wie sî mit armen slüzzen sich nâhe minneclîche, dâ von der muotes rîche an hôhen vröuden überflôz,wan er der küneginne entslôz
 der hôhgelopten minne schrîn unde nam der kiuschen schappellîn schôn vrisch unverworden . nâch minneclîchem orden vant erz lûterlîchen ganz, mit bluomen vrisch, ân allen schranz, nâch des wunsches girde . dâ von mit hôher wirde diu minneclîche minne durhlûht ir beider sinne mit glîcher minne teile . ez wart nie vor dem heile, daz weiz ich sicherlîchen wârz denn dâ der vings unde der pârs trift mit gelîcher schanze . dâ hât der minne lânze sô minneclîch geheftet . diu kraft mac überkreftet mit keinen sachen werden, wan ez wart ûf der erden nie niht vor glîcher minne . diu minne stoeret sinne unde gît ouch hôhgemüete . minne mit ir güete vürtrift an allen dingen . minne diu kan twingen mit vröuden rîchem leide . minne diu kan beide man unde vrouwen toeten . minne kan von noeten ze hôhen vröuden schîben . minne diu kan trîben ouch liebe in leides stricke . minne lêret dicke liegen sunder vorhte scham . minn ist ein vröuden rîcher stam an manheit zuht an milte . minn lêret under schilte ritterlîchen werben . minne tuot verderben leit mit hôher vrümekeit . minne diu kan lieben leit unde leidet hôhgemüete . minne mit ir güete lêrt zühteclîch gebâren . minne in jungen jâren kan süeze jugent graewen . minne kan beklaewen daz arme unde daz rîche . minne vröut gelîche den keiser unde den betteler . minne unde minneclîchiu ger hât alliu herze troffen . minne, dir stât offen aller herzen sinne . minneclîchiu minne niht wan ze saelden kêret . minne manegen lêret des sîn ouge nie gesach . minne, dîn gewalt ie brach vür aller künege künecrîch . minne, nie niht mocht gelîch werden dîner wirdekeit . minn ist ein spiegel den man treit vor gote dort, ûf erden hie . minne, dîn gewalt was ie unde ist unde muoz ouch iemer sîn vor tac vor nacht vor sunnen schîn, vor himel erde wazzer luft vor spêren trôn, vor helle kruft, vor mânen schîn, vor sternen kreiz sô was diu minne vrühtic heiz ie in gotes tougenheit allez daz ie wart geseit unde iemer wirt, daz ist ein wiht ân diu minn dâ man sî niht ze valschem sinne mischet durliuhtic unde durfrischet ist sî in ir selben doch . swaz ie beschach ald swaz man noch gên gote ald gên der welte tuot, dâ sî denn minneclîcher muot, sô bringt ez kranker loene vruht triwe mâze milte zuht, scham kiusche bescheidenheit, dêmuot gedult staetekeit unde alliu dinc unde allez guot daz ie beschach ald man noch tuot hât minne allein gewürzet . lângiu rede gekürzet sî von der hôhen minne . ez wart nie herzen sinne bescheiden ân der minne kraft ez wart nie herze tugenthaft ân süezer minne lêre . dâ von der vürste hêre unde diu küneginne hie pflâgen solcher minne, durhliuhtic lûter unde glânz, ân allez meil, ân allen schranz, daz niemer wirt noch wart vernomen an zwein sô rehte vollekomen unde sô ganzer minne kraft . ir vroelîch lust was ûf den haft der minne kon inbrünstic . ez wart nie sin vernünstic, ez waere denne erfiuhtet unde lûterlîch erliuhtet mit der süezen minne, diu aller herzen sinne bindet unde enbindet, verliuret unde vindet . sî schiltet unde grüezet, sî siuret unde süezet, sî leidet unde vröuwet, sî vlîhet unde dröuwet, sî twinget unde zartet, sî vliuhet unde wartet, sî gît unde roubet, sî witzet unde toubet, sî hoehet êre unde schendet, sî liuhtet unde blendet, sî minnet unde hazzet, sî triutet unde razzet ertic unde unertic . sî hât widervertic unde sleht alle sache . des lâgen in gemache die minneclîchen beide hie, biz daz der liehte morgen gienc ûf unde daz diu vinster nacht verswein von der sunnen maht unde man den liehten morgen kôs . nû was die lânge nacht dô grôz unde ungefüeger schal gesîn . nû kâmen schoene vröuwelîn unde hulfen den gelieben zwein in ir kleit, daz liehte schein von golde stein unde sîden . die minneclîchen blîden huop man von dem bette dan . diu süeze brût unde ouch der man hetten wol gelâzen sin den tac unde ouch der sunnen schîn unde daz diu nacht in het gewert, wan ir beider herze gert mit einlîchem sinne an lûterlîche minne diu in ir herze überflôz . nû huop sich von den hêrren grôz braht unde ouch gedrenge, dô man in kurzer lenge diu zwei zer kirchen vüeren sach . nâch ordenlîcher ê beschach in beiden von des priesters hant . vürsten rîter allesant kâmen dar gedrungen . schiere wart gesungen in ein schoeniu messe . dar nâch man manic presse sich ûf den turnei handen sach, daz doch sô gaehes niht beschach, wan sî ein lützel âzen . dar nâch sî alle sâzen ûf mit sneller melde unde zogten ûz ze velde gerottieret unde geschart, reht als iuch gezellet wart dâ vor ûf Brûneswîger plân . von Mîzenlânt der nam sich an der schar ze einer sîten . dô sach man bî den zîten, wie Reinfrit der Sahsen vogt kam anderhalben har gezogt ouch mit starken rotten . der turnei was gebotten daz man keine kipper nam . unde swie der man ze velde kam, daz solt ez allez gelten . bî der zît man selten turnierte anders, als man seit noch hiute vür die wârheit . 
Nû wâren sî ze velde komen, als ir dâ vor hânt vernomen, unde liezen loufen schar in schar . dâ wart ritterlîchen gar orsen grôz gehenget . vrevenlîch ersprenget wart dâ manic kastelân, dâ von anger unde plân von dôze mohte zittern . wol mit tûsent rittern huop sich diz bûhurdieren . ir dringen, ir turnieren lârte manegen satelbogen . ûf dem velde wart gezogen der turnei hin unde denne har . der margrâve in sîner schar vuorte mit sich ungelogen von Brâbant den herzogen unde von Brandenburc den helt . die drî vürsten ûz erwelt hatten ûz gesundert rîter wol vünf hundert zuo dem teil in irre schar . sô kam anderhalben har von Brûneswîc der briutegoum, unde vuorte schôn bî sînem zoum ân aller slahte swaere der zweire lânt rihtaere von Düringen unde Hessen . er vuort mit grôzen pressen den vürsten ouch von Presselâr . bî in vuor in irre schar rîter ouch vünf hundert . ob des iemen wundert wâ von der rîter waer sô vil, wan der vürste ûf daz zil sô manegen mit im vuorte niht als man hie ze velde siht, daz wil ich iuch machen kunt . von Tenemarken an der stunt wol zwei hundert, als man seit, rîter hatten sich bereit in den starken turnei dar, dâ von gemêret wart ir schar . 
Nû huop sich ûf des plânes kreiz von hurte manic puneiz, nû dort, nû hie, nû hin, nû har . rotte in rotte, schar in schar, sich ritterlîchen vlâhten . sî rungen unde vâhten als ob ez gülte ein rîchez lânt . der herzog ûzer brâbant von Presselâr den vürsten vie, ûf dem sô ritterlîch ergie manic grôz malîe . sich wert der wandels vrîe mit ungefüegen starken slegen . von dem satel er sich wegen lie minre denne ein steines want, biz daz der vogt von sahsenlânt mit ritterlîchem trôste in vridelîch erlôste: des wart im lobes vil geseit . von Brandenburc ein vürste reit der hôhgeborne markîs, der ouch ritterlîchen prîs mit hôhen êren dâ ervaht . ûf den sô kam mit grôzer maht der lântgrâve ûz düringen unde wolden vürsten twingen daz er im gaebe sicherheit . des was ze tuonde unbereit der helt, wan er sich werte . mit starken slegen berte er ûf sîn widersachen . in engen hûfen machen sach man in grôze wîte . von dem schimphlîchem strîte huop sich ein wolkenlîcher tunst, daz von ir slegen gienc ein brunst, ein dôsen unde ein schellen . die berge widerbellen dâ von muosen dicke . des wilden viures blicke sach man ûz helmen dringen, von slegen hôhe springen vlammelîche gneisten . sî gâben unde leisten herter slege swaeren zins . von Mîzen herter denn ein vlins wart des markîses güften . er sante gên den lüften ûz helmen manegen hellen dôz . sîn kraft diu was unmâzen grôz, des vuor er hin unde ouch her wider . sîn var diu hurte manegen nider, ors man ûf einen hûfen . swenn man sich die sach ûfen, nû sô sigen sî zehant . der herzog ûzer Sahsen lânt vuor als ein ritterlîcher degen . slege kond er widerwegen mit vürtreffender wâge . snelleclîch untrâge warp er nâch hôhem prîse . sî vâhten in der wîse als ob ez waere ein herter strît . sô nû diu rotte under lît, sô ûffet sich zehant ir maht . sô dise jenen übervaht, sô übervaht denn jene disen . der turnei zôch sich ûf der wisen nû hin, nû har, nû dort, nû hie . alsus ez wendellîchen gienc unde wolte weder hin noch her . dâ wart mit ritterlîcher ger nâch hôhem prîse vil geworht . snelleclîch unde unervorht sach man dâ gebâren alle die dâ wâren, sô sî zesamen drungen . sî sluogen unde rungen, sî hurten unde stiezen, sî huoben unde liezen, sî liten bitter ungemach . der disem von dem houbte brach den heln, daz was ritterlîch . sô sach man jenen hinder sich über den satel bürzen . sô sach man disen schürzen sich ûf ritterlîchen guft . berc walt anger unde der luft mit slegen wart erschellet . ab orsen hôch gevellet wart manic ritterlîcher lîp . durch êre minne unde werdiu wîp sach man sî kumber dulden . nâch reiner wîbe hulden wart dâ vil gerungen . sô sî hie zesamen drungen, sô teilten sî sich dâ enzwei . < hie Mîzenlânt> man lûte schrei ûf der einen sîten . sô hôrt man bî den zîten die vrechen muotes vrîgen ouch ritterlîchen schrîgen <Brûneswîc> unde < Sahsenlânt .>
 bî disen krîgen wart bekant ze reht ieweder parte . nieman den andern sparte: sî wurben al nâch prîse . ob dâ kein rîter rîse von ors durch satels rûme? ich waene daz ez kûme ân solich vallen waere . dâ wurden setel laere vil ze beiden sîten . ir ringen unde ir strîten nû dort hie ûf dem plâne lac unz vaste über mitten tac daz der turnei werte . ich waene daz mit swerte ie bezzer turnei sî beschehen . solt got selbe hân gesehen den turnei . in den sinnen mîn sô möht er bezzer niht gesîn als er hie wart . ist mir bekant . der herzog ûzer brâbant in dienste sîner vrouven lie sich des tages schouwen mit offenlîcher melde . er gewan ûf dem velde mit sîner vollen vrîgen hant wol zehen ors, ist mir bekant . 
Des hôrte man in gesten mit prîse vür den besten dâ ûf beiden sîten . es hatte an den zîten von Brandenburc sô wol getân der markîs, daz er gewan ouch hôhes lôp unde êren vil . ouch hatten an dem ritterspil die zwêne vrechen jungen lobes vil errungen von Hessen unde Düringen . wie jene dise twingen unde dise jene versêren, dâ von wil ich kêren, wan diu rede würd ze lânc . von Brûneswîc ouch manegen twanc dâ mit ellenthafter kraft . dâ was guotiu ritterschaft, daz man ir niht gelîchen kan . der tac zergie, der âbent an vie sunder missewende . dâ von sô nam ein ende ir strîtlîch turnieren . die gernden grôgieren man hôrt ûf den von Brâbant . wan swaz sîn ritterlîchiu bant ervohten het des tages hie, den gernden er ez allez lie . sus tete ouch der von sahsenlânt unde die vürsten allesant die eht hatten vürsten amt . manic wilder sin gezamt wart hie mit überkrefte an der ritterschefte . 
Alsus volendet sich der tac . der âbent harte nâhen lac; des muosen sî sich scheiden . von den parten beiden was ez wol ergangen . gesichert unde gevangen was vil ûf beiden sîten . von dem plâne rîten man sî ze herberge sach . ê daz aber daz beschach, sô wart in kurzer pflihte gemachet ein gerihte kurzlîch unde schône, der âventiure krône wer sî hett errungen . dâ sprâchen alle zungen, ez waer der helt von Sahsenlânt . wan er aber was bekant wirt dâ in dem lânde, sô waer ez im ân schande, ob er sich taet der êren abe . ân in hât nieman groezer habe ervohten mit sîn eines bant denn der vürste von Brâbant: dem gap man ouch ze lône der âventiure krône nâch urteillîcher vrâge . snelleclîch untrâge zogten sî von dem plâne . sî wâren sorgen âne unde alle vrîges muotes, lîbes unde guotes milt bescheiden unde rîch . schier entwâpenten sî sich nâch ritterlîcher arbeit unde kleiten sich in schoeniu kleit, als man noch ze hoven siht dâ man mit gastlîcher pfliht sich wil mit êren zieren . nû huop sich ein hovieren, ein tanzen unde ein springen, von sagen unde von singen, von gîgen harphen rotten, von reigen tenzen notten, von aller slahte pfîfen . vil süeze doene grîfen man hôrte durch die ganzen nacht . schal unde schimphelîchen braht man hôrte sunder sorgen die nacht unz an den morgen daz der liehte tac ûf brach . den tac man sî hovieren sach unde die ander nacht dâ zuo . an dem dritten tage vruo retten die vürsten hêre umb ein dannenkêre: des mohte aber niht gesîn . der künec unde diu herzogîn bâten sî belîben unde die zît vertrîben bî in wol ûf zehen tage . nâch der âventiure sage daz beschach, ez muose sîn . die wîle wart diu herzogîn gerüstet schôn ouch ûf die vart . mit keiserlîcher koste wart sî schôn ze hûs gesendet . diu welt sich alsô endetdaz liep bî sölchem leide
 von einer hinscheide sô grôz gelîche niemer wirt . von Tenemark des lândes wirt sich mit jâmer stûrte . er sorgte unde trûrte umb daz bitter scheiden . dô was von allen leiden der herzoge gedrungen, daz er die zarten jungen solt mit im dannen vüeren . kein sorge torst berüeren dâ von sînes herzen sin . der künec vlêhelîchen in bat umb ein dâ belîben . die bete konde er schîben ûz herzen unde ûz sinne . mit der küneginne wolt er ze lânde kêren . des sach man trehen rêren offenlîch unde tougen ûz manegen klâren ougen die sende klage erscheinden unde bitterlîchen weinden umb der vrouwen manegel . liep het leides angel gestôzen in irs herzen brust umb die schedelîch verlust sô sî alle nâmen an des küneges sâmen diu dâ ein wunsch ir girde was, der ougen lûter spiegelglas, der sinne volleclîchiu ger, des muotes lust ein ganziu wer, wan sî ze allen stunden an der zarten vunden allez des sî gerten . dâ von sî alle werten sich selbe jâmerlîcher nôt . waer sî vor in gelegen tôt, daz man sî solde hân begraben, sî mohten sich niht wirs gehaben durch allez künecrîche . junc unde alt gelîche muos diu vart erbarmen . die rîchen zuo den armen sach man an vröuden blôzen . die kleinen zuo den grôzen sach man leit erscheinen unde jâmerlîchen weinen die vinster nacht zuo liehtem tage . sorge leit unde sende klage hattens umb die künegîn . diz mocht eht ie niht anders sin: sî wolt unde solde mit im varn . des sach man hôher vröuden arn al die welt gelîche in allem künecrîche . 
Der tac der kam, diu reine wart gerüstet rîlîch ûf die vart als küneges kinde wol gezam .Vontânâgrîs der alte nam
 sîn kint tougen unde sprach < swaz leides mir noch ie beschach daz ist ein niht an dise nôt . ân den bitterlîchen tôt mocht mir wirser niht gestn, daz ich, liebez töhterlîn, mich dîn muoz alsô ânen .> die minneclîch yrkânen kust er tûsent stunde mit weinelîchem munde an ir rôtez mundelîn . sî sprach < liebes veterlîn, tuo der grôzen ungehabe dich durch mînen willen abe, wan du dich dâ mit krenkest . swenn du reht gedenkest, wie sîn ritterlîcher trôst mich dich unde diz lânt erlôst von lasterlîchen mâsen hât, unde wie ez umb den vürsten stât, sîn gelt sîn adel sîniu lânt, unde wie sîn nam sô wît erkantist von löbelîcher art,
 unde waz sîn lîp gewürket hât von lobelîchen wünnen, sô maht du im wol günnen unde mir daz ich in triute . art guot gelt lânt unde liute hât er eim künege wol gelîch .> er sprach < tohter minneclîch, du hâst wâr unde redest reht . sîn wirde ist ân krangel sleht vür allez lop gewahsen .Brûneswîc unde sahsen
 sô werden vürsten nie gewan . minneclîchez kint, ich hân dich hie wol gemerket . dîn gernder sin der sterket mich an hôhem muote, sît daz du zarte guote die vart sô girdelîchen tuost . mîn kint, vernim mich, wan du muost vil schiere von mir gâhen . lâ dir niht versmâhen, du volgest mîner lêre: daz muoz dich iemer mêre an reiner wirde hoehen . wilt du niht enphloehen mîn getriwe raete, sô wizzest daz du spaete in jâmersorgen vunden wirst, ob du tuost unde ouch verbirst . daz ich dir bescheide .> herze unde êren beide bôt sî zuo den worten hin . bî sprach < liebez veterlîn, swaz du mir gebiutest, tuon unde lâzen betiutest, daz wirt von mir vollebrâht .> er sprach < töhterlîn, sô vâht dîn lîp ein niwez leben an . du solt wizzen daz dîn man dîn vogt dîn hêrre wesen sol . dar umb sô tuo sô rehte wol, erfülle alliu sîn gebot . hab in ân den werden got liep vür allez daz der ist . ob sîn muot sî keine vrist zornes vol unde jâmers rîch, dâ solt du in minneclîch mit süezen worten nemen abe . ob er wider dich iht habe getân, des solt du zürnen niht mit lânge zorneclîcher pfliht: gib im in sînem zorne vor . wizzest daz der Saelden tor dir dar umb iemer offen stât . unde swenne er verzürnet hât, sô strâf in an der stunde mit lachendem munde, in schimphelîcher wîse: sô leit dîn lîp an prîse unde an hôher wirde zuo . dien im spâte unde vruo an allem dem sô er begert . waerest du im noch unwert, sô müese er dich minnen mit herzen unde mit sinnen, mit staeter liebe vrische . ze bette unde ze tische sô bis sîn dirne unde sîn magt . wirt dir iht von im gesagt von kebeslîcher minne, daz lege in dîne sinne mit bescheidenlîcher pfliht: tuo als du es wizzest niht . 
Bis senfte mit dêmüete . milteclîcher güete solt du gên dem gesinde pflegen: sô muoz dir schande allewegen mit staeter vlühte verren süen sî gên dînem hêrren swenn sî sîn hulde hânt verworht . vor allen dingen gotes vorht hab staeteclîch in sinnen . werdest du iht innen von dem gesinde untaete, ez sî vruo oder spaete, dar umb solt du sî strâfen,sô daz der zungen wâfen
 dîn lop doch iht verhouwe . bis ob allen vrouwe, swâ du vrouwe soltest sîn . ân got solt du den hêrren dîn vür al die welte triuten . halt dich gên allen liuten mit milteclîcher zühte . von smaeher hôvart vlühte pflic, sô wirdet sich dîn nam . milte dêmuot unde scham sont dins herzen spiegel sîn . wizzest daz dîn wirde in hôhen saelden vihtet . sî wirret unde slihtet in êren warf der kiusche wevel . bis dîner worte niht ze vrevel: pflic milteclîcher grüeze mit senften worten süeze gên rîchen unde gên armen . lâ durch dîn zuht erbarmen dich swaz dîner helfe gert . gedenke daz niht iemer wert diz swach zerganclîche leben . die wirde die dir got gegeben hât mit hôher saelden pfliht . die maht du iemer haben niht, wan dîn lîp muoz sterben . dâ von solt du werben hie mit zühte milte unde scham, daz êweclîchen dort dîn nam vor gote in hôher wirde swebe . gên armen milteclîcher gebe, gên rîchen zuhteclîchen gruoz unde dienstes lôn gên dienern muoz sich dîn kiuscher sin bewegen . milter zühte solt du pflegen vroelîch mit bescheidenheit bî leide solt du tragen leit, bî liebe liep, bî guote guot, bî hôhgemuoten hôhgemuot: sô wahset dîn lop iemer . lîbes guotes niemer, schoene sterke oder jugent, sol dich dîn vil süeze tugent ze vaste niemer überhaben . wilt du in dîn herze graben mîn lêre, daz bringet dir heil . bis dînes liebes niht ze geil, sorg umb dîn jâmer niht ze vil . der alliu dinc dâ slihten wil unde in des hant ez allez stât, des gewalt tuot noch enlât umb dîn liep noch umb dîn leit . er hât mit kurzer staetekeit schier alliu dinc geslihtet, geûffet unde gerihtet sunder zwîvellîchen wân . liep unde leit daz soltu lâzen an den der allen dingen oht . dîn lop wirt niemer vollelobt, wilt du dich alsus ziehen . vor allen dingen vliehen solt du boes geselleschaft . gedenke daz des wazzers kraft den klâren wîn verniutet . dâ von swer êre triutet, der vliehe schamelîchiu dinc . geselleschaft ein ursprinc ist guotes unde boeses . erlâ dich lânges koeses mit dem der lîp besprochen sî . ein dünner rost der wonet bî dem herten stahel, als man sagt, unz er in volleclîch durnagt: des solt du eben nemen war . sin unde êren kêre dar dâ man den lîp vor schanden spart . bezzers boesers nie niht wart denn arge unde guot geselleschaft . mîn kint, du solt mit ganzer kraft dich staeter tugent vlîzen . in dêmuot verslîzen solt du dîn minneclîche zît . zuht bescheidenheit diu git dir hôhgelopte wirde . bis milt in herzen girde: staete kiusche triwe sol dîn herze niwe mit der erbermde halten . gên jungen unde gên alten, gên armen unde gên rîchen gên klein gên grôz gelîchen sô pflige milteclîcher tât . ob dîn sin gemerket hât mich unde volgest du denn mir, sô sag ich sicherlîchen dir daz dîn maht kan twingen allein mit disen dingen dînen hôherbornen man . ob er dir joch niht guotes gan, sô muoz er dich doch minnen mit herzen unde mit sinnen: des mac in nieman vristen . du darft nâch zouberlisten ûf in niht vrâgen hâres breit, wan tuo als ich dir hân geseit mit zühten manicvaltic: sô wirst du sîn gewaltic über lîp liut guot unde lânt . töhterlîn, dis sî dîn pfant mîner êren saelikeit . sîn lîp sô hôhe wirde treit daz ich zwîvel niemer niht dar an, wan daz dir wol beschiht . doch haltest du dich sunder haz nâch mînem rât, ez vert des baz .> sî sprach < veterlîn, ich wil dir ûf mînes tôdes zil volgen iemer sunder haz . swaz du hâst gerâten, daz . wirt von mir vollendet . ist daz mich niht pfendet got an rehtem sinne, sô bring ich dich des inne daz dîn veterlîcher rât mir alsô ze herzen gât daz ich in vollefüere . ich mizze ünde snüere im nâch mit dem denken . dîn rât der kan sich senken tief hinder mînes herzen türe . ich merke prüeve unde spüre daz er von reinem herzen gât . ob mir got daz leben lât, ez muoz mich tiuren iemer mê . doch, vater, swie ez mir ergê, sô hab in dînen sinnen mich . du solt gedenken veterlich an mich, dîn trôst, dîn einic kint . mîn hinnenkêre, wizzest, nint nâch dir mir hôher vröuden vunt . ach got, wenn sol diu liebe stunt vür diz mâl iemer mir beschehen, daz ich dich vroelîch solle sehen? dar nâch jâmert sich mîn sin .> er sprach < töhterlîn, ich bin an sorgen iemer unerlôst . doch sô gît mir grôzen trôst gên dîner hinnenkêre daz du sô mîner lêre geswigen unde gelôset hâst . ob du mit willen sî begâst, sô mac dir niemer missegân . die groeste swaere die ich hân, daz ist daz ich dîn sol enbern . ich wolte willeclîchen gern im teilen gelt guot liut unde lânt, daz sî dir, töhterlîn, bekant, daz er ruohte blîben . nû wil in hinnen trîben ouch sîner lânde überkraft . dâ von ich, tohter tugenthaft; mich dîn muoz leider ânen .> die minneclîch yrkânen kust er ze maneger . stunde mit weinelîchem munde unde sî in mit jâmer wider . alliu ires lîbes lider möht man hoeren krachen . sorge sunder lachen sî beide dô erscheinden . sî trûrten unde weinden mit jâmer an der stunde . von sendes herzen grunde die heizen trehen wielen ze berge, wan sî vielen offenlîch untougen ûz ir beider ougen von sender jâmerunge . der alte unde diu junge sich trûreclîch gehuoben . sî schülten liep unde gruoben leit in irs herzen sinne . der künec unde diu küneginne jâmers vil begiengen . sî sluzzen unde viengen sich nâhe mit den armen . < ei got, lâ dich erbarmen,> sprach er, < die hinnenkêre . sol ich iemer mêre dich gesehen, liebez kint? diz jâmerlîche scheiden bint mich in bitter ungemach .> manic siufzen dô beschach unde bitterlîchez weinen . den künec unde die reinen sach man trûreclîchen an sendem jâmer rîchen unde an vröuden nemen abe . ir sorge unde ir ungehabe beswârte maneger muoter kint . alsus die hêrren alle sint gehanget ûf die widervart . dâ von diu minneclîche wart gerustet von dem lânde mit êren sunder schande, mit grôzen kosten rîchen . man hât der minneclîchen zwelf juncfrouwen in ir schar schoene unde minneclîch gevar, an lîp an guot an adel hôch, wan sî der werde künec zôch ze hove mit der schoenen magt, von der diu âventiure sagt daz sî des wunsches tolde was, gegeben sunder valschen haz in ir dienestlîchen pflege, wan sî bî ir alle wege erzogen wâren, als man seit . ir kleinôt unde ouch ir kleit mac ich durkünden noch ensol . iedoch mac man merken wol daz ez was von koste rîch . den juncfrouwen minneclîch unde der jungen künegîn wart vil manic grôzer schrîn mit rîcher wât durstôzen . man sach den schanden blôzen vil manegen sonn ûf rüsten . under wîbes brüsten wart lieber kint noch nie gezogen als sî ir vater ungelogen unde ouch allen liuten was . dâ von liez er sunder haz swaz ir des sînen volgte dan . vingerlîn unde vürspan, gürtel schappel krônen hât man den zarten schônen geschaffet vil mê denne gnuoc . in grôzen soumschrînen truoc ez manic starker mûl geladen . schrîne kisten unde gaden der künec lie ûf sliezen . swaz in die vrouwen hiezen gên, des wâren sî gewert .Vontânâgrîs der künec wert
 hiez mit golde swaere wol zweinzic soumaere unde mit silber vaste laden . gên sînem kinde er keinen schaden sich nie lie betiuren . man sach den vil gehiuren den hêrren rîche gâbe geben unde alsô kostelîchen leben ze velde unde ze hûse daz ez dem künec artûse gemaeze müeze gesîn . alsus wart diu künegîn mit ir juncfrouwen ûz geriht nâch grôzer kostlîcher pfliht unde küneclîcher stiure . nû kam der rein gehiureReinfrit ûzer sahsenlânt
 unde die vürsten alle sant die mit im wâren komen dar in einer presse unde einer schar vür den künec rîche unde danketen gelîche der êren sunder valschen wân sô er in dâ hât getân unde bâten urloubes dâ . daz wart gegân; vil schier dâ nâch diu künegîn gerüstet wart unde die vrouwen ûf die vart mit rîcher hôher koste grôz, wan allez daz dâ überflôz daz rîchiu koste heizen sol . al die liute jâmers vol wurden umb die künegîn . daz sî der aenic müesen sîn, des wuohs in nôt in herzen . jâmer unde smerzen sach man sî trûreclîchen tragen . bitter leit mit sendem klagen hatte ûf sî gezwîget . vröuden gar gefrîget was ir muot ir herz ir sin, dô sî sahen vüeren hin die diu ein trôst ir sorge was, der vröude ein lûter spiegelglas, der staeten triwe ein vrühtic stam: dâ von ir wirde unde ir nam durchliuht als ein karfunkelstein ân aller mâsen bresten schein vür alle die dâ lebten . ir schoene ir kiusche swebten hôh ob aller sinne loben . des muosen trûreclîchen toben nâch der zart yrkânen die die sich ir ânen muosen sunder iren danc . trûren grôz unde vröude kranc dem lânde ir dannenkêre schuof . des hôrt man maneger zungen ruof in trûreclîcher grimme mit jâmerlîcher stimme nâch ir in sorgen rüefen . ir senelîchez wüefen, ir weinen unde ir schrîgen tete an vröuden vrîgen maneges herzen sinne . dar umb diu küneginne belîben mohte noch beleip . junc unde alt niht anders treip, arme unde rîche, klein unde grôz gelîche, wan grôze klage erscheinen . schrîgen unde weinen was in dâ untiure . nû gienc der vil gehiureFontânâgrîs der rîche
 mit jâmer trûreclîche unde umbevie sîn liebez kint . er sprach < alle die hie sint, den wil ich dienstes sîn bereit mit willeclîcher arebeit die wîle daz ich einen tac mit êre lebe unde leben mac, durch daz ir iuch mîn töhterlîn mit triwen lâzent bevolhen sîn sunder zwîvels underbint . den vürsten rîch, mîn ander kint, bevilhe ich iuch, von êrste got in des gotelîch gebot unde in des hant ez allez stât, der ouch mit uns gewürket hât hie wunderlîche wunder . dem wil ich ouch besunder bevelhen mîn vil liebez kint . mîn sun, gedenke daz ir sint ein sin zwô sêle unde ein lîp, du ir man unde sî dîn wîp sunder zwîvels wenken . du solt dar an gedenken, mîn kint, mîn sun, des bit ich dich, wie sî durch dich ellendet sich sô verre in vrömden rîchen . lâ dir die minneclîchen ûf dîne triwe bevolhen sîn . lâ mîn liebez töhterlîn durch dîne zuht geniezen daz sî dich wolte sliezen in iren sin vür alle man . ich die minneclîch yrkân got hie bevelhen unde ouch dir wil mit ganzes herzen gir .>
Dô tete im antwurte schîn
 der vürste unde sprach < hêrre mîn, staete triwe gescheiden mac niemer an uns beiden unde an iuch, hêrre, werden, die wîl uns ûf der erden hie got gan ze lebende . würkende unde webende wil ich sunder valschen spot in iwer dienestlîch gebot biz ûf mîn ende iemer sîn . dâ von, lieber hêrre mîn, lâzent uns von hin mit hulden varn . got der rîche müez bewarn iuch uns vor schedelîcher tât . der alliu dinc von nihte hât geordinieret unde gemaht, der müez iuch tac unde nacht sîn gotlîch gnâde machen schîn .> er sprach < ez mac niht anders sîn .> sî wolten sich niht sûmen . daz lânt sach man sî rûmen mit maneger ritterlîcher schar die der werde vürste dar hât mit grôzen rotten brâht, als ir dâ vor wart gedâht: die kêrten nû ze lânde mit vröuden sunder schande in maneges brahtes schalle . man sach die hêrren alle vrô sîn ze allen zîten . nû lâzen wir sî rîten mit vröuden wunneclîchen hie . hoerent wie ez dort ergie dô der turnei wendic wart von des knappen zuovart in sô kurzen stunden unde dô sî al verswunden, als ir ez dâ vor hânt vernomen, unde nieman wiste war sî komen mit der verte wâren . ein wêlîch gebâren, ein grûsen unde ein wunder, ein grôziu vorht sich under in allen huop von schricken . man sach ze sorgen stricken sich manic vroelîch herze . ein vorhteclîcher smerze huop sich in allem lânde . wan nieman reht erkande, war umbe wâ von oder wie der hof sô gaehes hie zergie . daz was in allen vor verspart . umb ir reiselîchen vart, als ir dâ vor hânt vernomen, wâ hin oder war diu komen waer, daz was in umbekant . des wart durch allez sahsenlânt vröude geunmaeret, herzen vil gelaeret an vröuden rîchem sinne, wan sî mohten inne niht werden umb die sache . des wart mit ungemache daz lânt vil gar bekleidet . leit liebet, vröude leidet in allen umb daz wunder . villîht wart in hie under geseit daz ûf ir verte jagen der hêrren wurden mê erslagen sô seite man denn offenbâr,ez waere sicherlich niht wâr,
 in waere wol gelungen . sus stiften die zungen manc unkünde maere . wie in gelungen waere, als ich dâ vor hân geseit, des wisten sî die wârheit niht niwan nâch wâne . des sach man vröuden âne daz lânt unde swaz dar inne was . nû sus, nû sô, nû liep, nû haz wart in schier gekündet, unde wart doch durgründet diu wârheit in vil kleine, dâ von daz liut gemeine was trûric leidic ungemuot . man tete dô reht als man noch tuot mit lügelîchen maeren . sô man nû seit, sî waeren dort hin, sô wân sî danne har . nû hie, nû dâ man offenbar von den hêrren seite, daz sî mit arbeite hetten kumberlîche nôt . nû lepten sî, nû sint sî tôt, nû was in wol, nû was in wê . wie ez aber umb sî stê, daz was in allen gar unkunt, wan ieclîch lügehafter munt sîniu maere brâhte reht als der sin erdâhte, unde wart dâ von diu wârheit ûf ein ende nie geseit, wan umb die wunderlîch geschiht mohte nieman wizzen niht, war oder wie sî waeren komen . des wart durch allez lânt vernomen klag unde jâmerlîchiu nôt, wan man seit in daz sî tôt alle waeren sunder wân . nû ist, als ich geprüeven kan, diu welt alsô besinnet daz ir geloube minnet daz arge ê denn daz guote . daz viel ouch in ze muote, wan sî sich vröuden roubten alsô daz sî geloubten ir ungelückes trugenheit mê denne ir vröude die man seit . des huop sich manic grôzez klage diz werte gên sehzehen tagen daz sî umb diz maere aller vröuden laere unde hôhes muotes wâren . ir wêlîch gebâren betruobte maneges herzen sin . von Brûneswîc der vürste hin boten snelle hât gesant vür, daz sî gên sahsenlânt seiten rehtiu maere, wie in gelungen waere, unde ouch gên Brûneswîc dâ zuo . die kâmen eines morgens vruo unde seiten, als ir hânt gehôrt, alliu dinc, wie ez in dort in Tenemark ergangen was, unde wie im sunder valschen haz nâch reht êlîchem orden diu junge Yrkâne worden was, als dâ vor geschriben stât . wie er mit kamph ervohten hât sî, daz wart vil gar geseit, unde waz er noete ie geleit, daz wart dô offenlîchen kunt, dâ von manic rôter munt mit senften worten süeze lechelîche grüeze im muose schenken unde geben . sîn lîp sîn sin unde ouch sîn leben wart umb die tât gegestet, mit lob sô überlestet, daz ich dem niht gelîchen kan . durch allez lânt sô ruste man sich ûf ein grôze hôhgezît, wan er hette sunder nît in diu lânt enbotten daz sî mit starken rotten sich gên im liezen schouwen unde in unde ouch sîn vrouwen enphiengen wirdeclîchen dâ . daz muose sîn, zehant dâ nâch durch allez lânt geboten wart dem vürsten rîch ein gegenvart unde der werden künegîn . swaz in dem lânde mohte sîn von rittern unde vrouwen, die liezen sich dô schouwen gezieret nâch des wunsches lust . ez wart vür maneges wîbes brust golt unde stein gespenget, in liehte wât gesprenget durch ein gastlîch zieren . swaz vröude unde hovieren heizet unde heizen sol, des was rîch unde arme vol mit lustlîcher girde . sich hât mit hôher wirde daz liut gezieret unde daz lânt, sô daz man nieman trûric vant von den lieben maeren . laden schrîne laeren sach man nâch zierde spaehe . manic vrouwe waehe sich ruste ûf mit prîse, der sin gên ir âmîse mê denn lîht gên dem vürsten stuont . sî tâten niht als sî nû tuont die man siht understrîchen . man sach die minneclîchen von an erbornen varwen klâr . gel reit grôz unde lângez hâr sunder kunters machen schein an den minneclîchen rein . 
Diz zaeme noch wol wîbes vruht . senfte milde kiusche zuht mâz bescheidenlîchiu scham, dâ mit waer ein wîbes nam tûsentvalt gezieret baz, unde liez an ir schînen daz ir von art ist an geborn . bein daz ist wol halbez horn: sus ist der trugelîche schîn, dâ sî mit valsche birget în der nâtûre vorme zil, swecher unde boeser vil denn daz sî decket, sunder wân . dicke ich wol gehoeret hân daz sich mit trüeber eschen nieman mac geweschen ân aller slahte mischen . wie mac diu varwe vrischen die man mit kunter birget? swer wîziu wengel zwirget oder bleich, diu werdent rôt . zehant aber nâch der nôt sô wirt ir schîn gemischet swarz . diu swerze klebt alsam ein harz lâng, diu roete muoz zergân . dâ von ich wol geprüevet hân unde sprich ez sunder valschen haz, bleich oder wîz diu stüenden baz, sît daz diu rôte niht gestât . swer boes in boes gemischet hât, dâ waer, als ich bescheide, einz waeger denne beide . swer boes mit boesem decket, daz muoz durch nôt enblecket werden schamelîche . dâ von ein minneclîche vrouwe sol wesen daz sî ist . ez mac nieman lânge vrist sich schephen, als nû merke stât, baz denn ez nâtûre hât geformet unde gemachet . boes bî boesem swachet, guot bî guotem tiuret, sûr bî sûrem siuret, süez bî süezem süezet . swâ munt von herzen grüezet liep mit staetem sinne, dâ übersiht diu minne schoene rîcheit unde jugent . swer sich niwan vlîzet tugent, staete zuht bescheidenheit, schame kiusche miltekeit, der ist edel unde rîch, schoene unde minneclîch ân alles arges guotes kouf . nû spür ich daz der welte louf stât nâch dem guot, niht nâch der tugent . dâ von siht man schoene jugent an hôher wirde nemen abe . ich hoere, swer nâch golde grabe mit silber, daz sî nütze . sus muoz diu welt urdrütze unde lam an allem argen sîn, ê daz ir êre werde schîn, nâch der muoz man, als man seit, mit zühte milt bescheidenheit vehten unde ringen . man sol vor allen dingen got unde die welte êren unde von den dingen kêren dâ mit man verliuret got unde vindet hie der welte spot . 
Alsus wurben die vrouwen . in hôher wirde schouwen mit glânzen varwen vrischen sunder valschez mischen sî minneclîche liezen sich . die rîter wâren ritterlich gehandet gên der künfte mit maneger rotten zünfte die man geblüemet rîten sach . der bûhurdierte, jener stach, ie der man als im gezam . bî der zîte ein bote kam unde seit dem lânde maere daz ir hêrre waere mit rittern unde vrouwen komen . dô man daz êrst hât vernomen, dô ruste manic grôze schar sich gên im ze velde dar unde gên der wol getânen, der süezen schoen Yrkânen, sô was ir snellez gâhen . als sî den vürsten sâhen unde die werden künegîn, dô wart vil hôhiu vröude schîn an manegem werden gruoze . sî liezen sich ze vuoze gên in unde giengen . wie sî den helt enphiengen unde die werde künegîn, daz künden muoz ich lâzen sîn, wan es würde gar ze vil . dâ von ich verswîgen wil, wie sî sich gên in neigten, unde waz sî vröude erzeigten gên im unde der reinen, unde waz ir vriuntlich meinen in übermaezic êren bôt . ob sî ie gewunnen nôt, diu was hie verswunden . ein teil dô begunden mit schilten bûhurdieren . den luft man hôrte zieren mit manegem süezen dône . vrouwen rîter schône gar nâch ritterlîchen siten zwei unde zwei zesamen riten in keiserlîcher wîse . ob dâ kein rîter lise iht rette nâch der minne? des went mîne sinne wesen gar unzwîvelhaft, wan minne diu hât solich kraft daz sî ir tücke niht enlât, swâ sî ir guote state hât sî meldet unde rüeget, sî schicket unde vüeget sich iemer gên der verte hin swar sich gerihtet hât der sin . 
Dâ von ich sunder waenen weiz daz sich manic rîter vleiz mit ganzes herzen sinne, wie er nâch der minne lîp unde zungen rihte . dâ was ouch vil lîhte manic süeze amîe, diu an sorgen vrîe was von der gegenwerten schar, sô daz sî herz unde êren dar gên liebes vriundes klage bôt unde vil lîht ûz ir mündel rôt ouch künt ir minneswaere . wie disen maeren waere, daz lâzen sîn unde hoerent wie man den werden helt enphie, die vrouwen unde der hêrren schar . ûz Sahsen lânde wâren dar die tiursten unde die besten komen . ûz Westevâlen ouch vernomen hatten ires hêrren kunft . des kam von rotten manic zunft dar mit rîcher koste . von maneger starker tjoste wart er dô enphangen . sunder vorhte twangen man wunder gehovierte . man stach, man bûhurdierte vor im über des veldes plân . dô wurden setel rîter ân unde ûf die heid gevellet . berc unde tal erschellet wart von starker schefte krach . dirre stiez unde jener stach, dort lac ros unde man dâ nider . sô sungen dise hie dâ wider in senften wîsen schoene . swaz von mûsic ie doene von rôr unde seiten wart gehôrt, daz hôrt man hie; sô sprach man dort tougenlîch von minne, dâ mit manege sinne bekümbert wâren unde behaft . dâ was al des überkraft swaz kurzewîle heizen mac . diu nacht diu hât dem liehten tac den schîn mit irme kamph benomen, unde wâren ouch die hêrren komen gên Brûneswîc, als man uns seit . des vürsten schahtelân dô reit unde schuof den hêrren guot gemach . swaz man von râte ie gesprach, des was dâ überflüzzekeit . nie hêrren baz, als man uns seit, ez vor noch sît erboten wart . diu nacht zergie, dâ nâch sô wart des glânzen liehten sunnen brehen aber wunneclîch gesehen mit durliuhtem glaste . nû wart vil manegem gaste gâch wider hein ze lânde . daz wolt der âne schande ie was, gestaten kleine . er bat sî algemeine belîben hie durch ir gemach . diz muose sîn, wan ez beschach, siben nacht unde lânger niht . die wîl sô was mit ruowen pfliht ros unde man ze lîbe komen, wan sî sich, als ir hânt vernomen, dâ vor heten verstrîchen . des wart ir keiserlichen nâch allem wunsche wol gephlegen . ob sî von noete under wegen wâren vor geletzet, des wurden sî ergetzet hie tûsentvalteclîche . der werde vürste rîche an allen dingen vollezôch in, sîn wirde was sô hôch daz ich im niht gelîchen mac . staeteclîch die siben tac man sî in hôhen vröuden sach . swaz durch wunne ie beschach, hinder stelle des niht bleip hie, wan man ze mâle treip swaz vröuden mac gemêren unde hôhe sinne hêren unde sende herzen zieren . ir tanzen ir hovieren, ir sagen unde ir singen, ir schimphen unde ir springen tete manic herze an sorgen swach . nû kam diu zît, dâ von beschach den gesten liep, dem wirte leit, wan sî nâch irre arbeit geruowet hatten siben tage . nû huop sich êrst ein sendiu klage, dô sî ze hove kâmen unde alle urloup nâmen von der wol getânen, der minneclîch Yrkânen, unde von dem werden vürsten rîch . den tete ir scheiden jâmerlîch unde wê an hôhem muote . der reine unde ouch diu guote in hetten grôze gâbe gên . dô wolten sî ir niht ennên unde liezens durch ir selbes zuht . der minneclîchen schoenen vruht truoc man vür manegen grôzen schrîn dâ sî ir kleinoeter în hât, die slôz sî ûf zehant unde gap den hêrren allensant ie dem man mit girde nâch sîner vollen wirde kostelîch presente dar . kneht unde under hêrren schar wart eines nie vergezzen . nû sint sî ûf gesezzen unde wolten dannen scheiden . von in wart disen beiden der grôzen zuht gedanket vil, die sî in sô lânge zil erboten hatten unde getân . der vürste rîch, diu schoen yrkân den helden unverzagten ouch grôze gnâde sagten umb ir zuht unde umb ir tugent, umb ir helfelîche mugent, diu in wart erzeiget . dienestlîch geneiget wart houbet mit den henden den hôherborn ellenden: daz tete her wider ouch ir muot . die hêrren unde der vürste guot ein ander niht enliezen biz daz sî gehiezen sunder meines briwen mit eiden unde triwen bruoderlîch geselleschaft . diz wart getân; ir liebe kraft was sunder mein unde âne schranz, veste lûter unde ganz mit bruoderlîcher meine . der vürste unde diu reine ze Brûneswîc die zît vertrîben . die hêrren lânger niht belîben, sî kêrten sunder schande wider hein ze lânde ie der man dâ er heime was . von Brûneswîc, als ich ez las, ouch heime sîne zît vertreip unde doch alsô daz er beleip niht lânge wider êren . man sach den werden hêren zem ernste unde zem schimphe . er konde mit gelimphe beide halten unde lâzen, lîhen geben sunder wân, stechen unde hovieren . tanzen unde turnieren het man dicke vunden . man saeh in mit den hunden birsen beizen unde jagen . mit valken hebchen sunder klagen sach man in kurzewîle hân . swes ûf erde ie vürst gewan teil, des hât er volle kraft . ouch wart der hêrre tugenthaft mit lastermâsen nie bezigen . man sach den vürsten niht verligen, als man nû rîter hêrren siht verligen sich in schanden pfliht die von den êren schîbent . alswenne sî gewîbent, sô ist ir manlîch kraft enzwei . hovieren stechen turnei suochent sî niht mêre . ruowe vür die êre went sî heime halten . dâ von siht man sî alten unde trûreclîch gebâren . gar bî jungen jâren sint sî an hôhem muote lân . ir leben solt êrst vâhen an nâch mîner sinne lêre, sô sî mit der hûsêre hielten ritterlîche tât . nein, mîn sin gemerket hât, ez sol noch enmac niht sîn, sît daz die kneht in knehtes schîn sich übertuont in alle wîs . ir sin ir muot unde al ir vlîz ist mit koste merre . iez waer er ein hêrre, man spraeche daz sîn waer ze vil . swenn er den ritters orden wil an sich nemen sunder wân, sô hât er sich sô übertân mit rîcher kost in knehtes namen daz diu ritterschaft; sich schamen muoz, wan sî sich selber siht, daz sî nâch irre mâze niht mac leben als sî tete dâ vor . die knehte hânt in knehtes spor mit rîcher kost sich übertân, daz diu ritterschaft muoz lâzen ir sin an hôhem muote abe . dâ von ich wol geprüevet habe, taet ein kneht als ein kneht, er mocht der ritterschaft ir reht dest baz gelâzen unde getuon . nû waenent sî sîn haben ruon, sô sî sich übergiudent sô . nein nein, unsin der hât sî dô mit tumber tât verleitet . laster schande breitet unde wahset von unmâze . ein kneht ûf knehtes strâze scholt mit der kost belîben . sô solt ein rîter trîben sîn tât ouch ritterlîche . alsus sô waer gelîche dem knehte hie, dem rîter dort geteiltiu schanz ûf alliu ort nâch rehter mâz gevallen . swer sich wil überschallen mit allen sachen ê der zît, wer mac ob der ze jungest lît alsam ein vogel der ze tal ûz sînem nest genomen val hât sunder wânes triegen, dô er wolte vliegen veder blôz unde vlügel bar . dâ von hêrren rîter schar sich krenkent an dem guote, an lîb unde an dem muote . 
Diz tete der werde vürste niht . er zert mit kostelîcher pfliht unde gap unde gap eht iemer dar rittern knehten gernder schar dicke lâng unmâzen vil unde übergie doch nie daz zil, daz er dar umb mit lasters schaden waer ze verre überladen: des mocht er vrîlîch vollevarn . swen sîn milte machet arn unde rîchet dâ bî vrömde diet, daz mac ich milte heizen niet, wan der milte ist ze vil . dirre vürste alliu zil leite zuo an guote, an milte unde an muote, an zuht, bescheidenlîcher tugent, an allem dem des dâ diu jugent ze lobelîcher tât bedarf, der vriunde vriunt, den vînden scharf, den guoten guot, den sûren sûr, den vriunden senfter nâhgebûr, bî bliugen bliuc, bî balden balt . er was ein vester nôtgestalt: swem er in helfelîcher nôt ze trôste sîne helfe bôt, der mocht sich sîn wol troesten . die besten unde die boesten in arges gar erliezen . er lie sich des erdriezen, swâ man im wolte sîne habe mit keiner sache brechen abe: manlîch er daz werte . durch daz reht er zerte in kriegen lîp unde dâ zuo guot, daz doch iez lützel hêrren tuot: die lâzent daz reht unde grîfent an dâ zuo ir sin nie reht gewan . des muoz in êre verren . man sach disen hêrren daz sîn behaben sunder wân . wolt er übel hân getân, des doch sîn wille niht entet, er hette bürge veste stet unde sîner umbesaezen habe mit gewalt gebrochen abe vil, des tete der hêrre niht . mit sîner eigenlîchen pfliht den vürsten wol genuogte . er ruste unde vuogte sich ie daz er in êren schein . dâ von der hôherborne rein leite spâte unde vruo an wirdekeit, an êren zuo vür alle sîn genôzen . man sach den schanden blôzen unde die wandels âne, die minneclîch Yrkâne, sô vaste lîhen unde geben, sô schône keiserlîchen leben gên gote dort, der welte hie, daz ir lop mit wirde gienc vür alle die dô lepten . ir muot ir herze klepten ein ander in dem sinne mit ungemischter minne in ganzer liebe schône . dâ von wart in ze lône hie der welte prîs gegeben, unde dort vor got daz êwic leben daz vrô vrisch iemer mê gestât, sô erde unde himelrîch zergât . 
Sol ich diz maere vürbaz iuch künden, sô vürht ich den haz des diu welt erfüllet ist . mit spotte siht man alle vrist die liut gemein gân umbe . der witzic unde der tumbe, der arme unde der rîche, junc unde alt gelîche, klein grôz edel swachiu art, ûf spot unde smaehe hôhvart stellent algemeine . ez ist kein kint sô kleine, ez welle sîne zît verzern in luoder schelten vluochen swern, spot spil unde vrezzenîe unde aller luoderîe: dar ûf sint sî besinnet . ich sich daz nieman minnet milte zuht bescheidenheit, schame tugent; swaz man seit der welt ûf bezzerunge, der alte unde der junge nement des vil kleine war . sin unde herze hânt sich dar geschicket unde gerihtet, gebunden unde verpflihtet di man ni schanden stellet . gefüeget unde gesellet ze minneclîcher schoener tugent sich ich alter noch die jugent . di von solt ich erwinden, sît daz ich nieman vinden kan der zuht in herzen trage . ob ich von grôzer milte sage, sô seit der karge, ez sî gelogen . hât mîn zunge sich gebogen ûf ritterlîche manheit, der zage giht, er het geseit von espen ein maere . ob mîn herze waere gerihtet gên der minne, sô gânt der welte sinne iez ûf luoderîe . irs herzen trût amîe ist spot luoder unde spil . ob ich dar umbe erwinden wil? nein nein, bînamen ich ensol . swaz ie geviel den argen wol, daz muoz den vromen missezemen . swaz arger muot vür übel nemen wil, daz kumt dem vrumen reht . er sî rîter oder kneht, künege vürsten vrîgen grâven, swer sî sîgen, leigen oder pfaffen, swâ zuo ir sin geschaffen ist, ze vröuden ald ze klagen, daz hoerent sî vil gerne sagen, ez sî übel oder guot . ez lept noch ritterlîcher muot, bescheiden zuht unde miltiu jugent, triwe mâze staete tugent an mannen unde an wîben, die unfuoge trîben wol künnent ûzer sinne . an manheit unde an minne vint man noch kernen sunder vrist . swie daz ob ir joch lützel ist, ir wirde wirdet deste mê . dem argen tuot daz guote wê, ez sî red ald gebaerde wer solt ûf die gevaerde an hôhem muote nemen abe? dâ von ich mich enstanden habe, ich welle vür mich sprechen, solt dar umbe brechen der argen herz von hazzes nît . gelück daz heil vil lîhte gît, ob ez wirt volledihtet unde ûf ein ort gerihtet, daz ez ze etelîcher stunt vil lîht ouch vür die vromen kunt . hân ich getân den argen leit, doch möhte werden mir geseit ein danc von der werden gunst . mîn sin unde mînes herzen kunst ist aber leider gar ze kranc daz ich dâ mit den habedanc triwe erwerben kûme . mîn sinne die hânt rûme an hôher kiusche leider . sprüch unde rime beider bin ich ungewaltic, wan daz mich manicvaltic urdrütze dâ zuo trîbet, sît daz ich wart geschîbet in schuld von kleinem guote, dâ mit ich doch dem muote nâch mîner mâze vollezôch . dô mich gelücke geltes vlôch, dô reis mir zuo an muote unde nam ab an dem guote . ich dien mîn selbes muot hie an, sît ich des guotes lützel hân . 
Gaeb aber got mir sinnes kunst, sô daz mîn redelîch vernunst möht ûf ein ende bringen diz maer mit guoten dingen der ich doch leider wênic kan, sô wolt ich gedienet hân hie mit willeclîchen den die ez gehoeren ald vernên ruohten sunder spottes schimph . ez enist kein ungelimph, ob ez niht gar der welt behagt . mîn herz mîn sin mîn munt der klagt der sich niht wirdeclîchen kan der welt gedienen wol hie an mit wol besnitem sinne . mir ist diu süeze minne ze wilde leider, niender zan, dâ von ich ir tücke kan noch ir art durgründen, gesprechen noch gekünden: des trag ich ir unde sî mir haz . het sî mir gelônet baz, ich wiste ir süeze deste mê . nû tete sî mir niewan wê an der die ich in sinne slôz unde die mîn sendez herze kôs schôn ûz allen vrouwen . ir wirdekeit noch schouwen sich lât gar sunder schandel . an ir ist niht wandel, wan alleine sicher daz sie mir treit unverschulten haz: daz muoz ich an sî schelten . swie lützel ald swie selten sî an mich gedenke, sô hât sî doch mit senke sich in mîn herz gedrungen . die zarten süezen jungen tuon ich iuch erkennen, went ir sî hoeren nennen: 
Ein Liep Süez Edel sunder scham ist ir minneclîcher nam, der senftekeit mich sêret . ir kunst diu hât geleret mich dihten sô vil als ich kan . dâ von, vaele ich ienâ an, diu schulde ist ir unde ist niht mîn . swie daz lît, ich muoz ie sîn ir mit ganzer staetekeit die wîl mîn lîp daz leben treit . 
Des twingent mich mîn sinne . ich sag von süezer minne unde bevant ir süeze nie . ich tuon reht als alle die sagent wiez ze Rôme stât der ouge ez nie gesehen hât . nû wol, ich sage nâch wâne: dar zuo sô bin ich âne geburt unde ellenthafte kraft, daz ich niht von der ritterschaft weiz, wan diu ist mir verzigen . dâ von sicherlîch verswigen muoz diu wunderlîche pfliht von mir sîn, ich weiz ir niht, unde sage doch nâch wâne dar . hânt mîn munt mîn sin biz har sehender missehüetet, daz wirt von mir gegüetet dâ hin mit rehter wârheit . hab ich biz har misseseit durch kurzewîleclîchen schimph, daz spel hatte doch gelimph an schuldeclîcher sünde, sît ich niht anders künde wan wie man tugent lêren, zuht unde milte mêren solle unde schande vliehen unde zuo dem guoten ziehen: des vürht ich kleine schulde gar . nû gênt sin unde ôren har, merkent wunderlîchiu dinc, wie dirre maere ursprinc sô wunderlîchen endet, wie leit daz liebe pfendet unde liep daz leide stoeret . swaz ir biz har gehoeret ûz kunstelôsem sinne hânt von süezer minne unde ouch von ritterlîcher tât, ob sich dar an gesûmet hât mîn sin, daz sol man übersehen, wan allez daz ich hân gejehen biz an dise stunde, daz gienc ûz einem niunde der leider guotes lützel weiz . nû dar, der âventiure kreiz wirt vollecirkelt umbe . ich wilder sünde stumbe wil dâ von niht lâzen abe daz ich des guoten lützel habe, ich vollefüere mîne maht wolt man niwan haben aht der besten unde der boesten, wes solden sich denn troesten die ich dâ zwischen lâze? nâch sîner mugende mâze sol ieclîch herze ringen nâch wirdeclîchen dingen . einz muoz ie sîn daz beste . in mînem sin ich geste den der nâch dem besten stât ald den der dâ daz beste hât, wan die sinne sint gelîch . ist mîn sin niht künste rîch, der schade ist mîn, ez ist mir leit . hette got an mich geleit sîner hôhen gnâden gunst, sô daz mîn sin unde mîn vernunst der welte künde geben rât, daz taet ich: sît er des niht hât an mir volleclîch getân, der schade ist mîn, den muoz ich hân, unde waen ich doch unschuldic bin . ez treit ein klein ameizelîn nâch sîner mâze, ist mir bekant, swaerer denn ein helfant unde seit man ims dâ kleinen danc . daz ist unreht, wan ez ist kranc . im tuot diu bürde deste wirs . ein dinc ist wâr, geloubent mirs, daz ieclîch dinc gên lône stât nâch als ez geworben hât nâh der tât wan nâch der maht . swer ie mit ganzen sinnen vaht gên gote, dem was er bereit als dem der wunder arbeit leit durch sîne minne . in des herzen sinne wirt allez dinc verslihtet, geûffet unde vernihtet . 
Ein künec wil ze himelrîch unde ein armer man gelîch: doch muoz der künec werben mê, swie sîn gewalt ûf erden stê, mit sinne unde mit muote, mit gâbe unde mit guote, mit aller milteclîcher pfliht; wan der arme hât sîn niht an lîbe noch an guote . der wille in sînem muote vürtrift des rîchen milten tât . ob ouch mîn sin niht künste hât, sô vollevert mîn wille doch den sin mit girde . swaz ich noch sprechen wil, daz hoerent, wie ez dem vürsten wert ergie . 
Der lebte in hôher wirde rîch . ûf erden niender sîn gelîch was an gewalteclîcher mugent, an milte an zuht an aller tugent, an guote unde an gelte . gên gote unde der welte, gên armen unde gên rîchen, gên klein gên grôz gelîchen hielt er sich sô daz swer in sach ald von im hôrte, daz der sprach, got hette wunsches saelikeit an in vür al die welt geleit unde hette im volleclîch gegeben nâch allem wunsch ein saelic leben an sêle unde an lîbe . er lebte mit dem wîbe unde sî mit im sô daz diu ê gezieret sicher wart nie mê sô wol mit zwein lîben von mannen noch von wîben als sî was gezieret hie . alsus in wunneclîch zergie mit liebe maneges jâres zît, daz unmuot zorn haz noch nît iedewederz nie beruorte . gelückes rat daz vuorte sî in hôher vröude enbor . der êren unde der saelden tor was in beiden unverspart . ir lîp mit lobelîcher art in hôher wunne bluote . der vröuden wünschelruote waer in ze allen zîten bî . aller slahte sorgen vrî was er unde diu reine, ân eht ein vil kleine, daz truobt in dick die sinne, wan ir süeze minne blüete vruht an ir verbar . des sach man sî jâmervar gar ze maneger stunde . vröude in herzen grunde kunde ez in verderben, daz sî got ân erben sô lânge hât gelâzen . swâ sî alleine sâzen, sô trûrten sî mit ungehabe, daz weder töhterlîn noch knabe in der nâtûre trôst verlêch . dô got geburt in sus verzêch lânge lîht ûf zehen jâr, diu süeze minneclîche klâr jâmer vil erscheinde dar umbe, wan sî weinde ze gote bitterlîche . < ei Krist von himelrîche .> sprach sî, < der alliu dinc vermac, die vinster nacht unde liehten tac mit sîner kraft geordent hât, in des gewalt ez allez stât, der von nihte hât gemaht swaz himels trôn hât überstraht unde swaz diu sunne ie überschein, wie hât dîn süezer trôst allein mich unberhaft gelâzen? wie mac mîn nôt gemâzen sich an mir armen iemer? vrôlîch mac ich niemer unz an mîn ende werden die wîl ich ûf der erden geleben mac unde leben sol . unde weiz doch sicherlîchen wol daz du gnâde ân mich begâst . ob du diu grôz erbermde lâst ein teil gên mir zerfliezen, lâ mich hêrre geniezen des vrömden wunders staete daz du mit willen taete an dînen vriunden lâng hie vor, den ouch hôher vrühte tor was versetzet unde verspart, dar umb ûz dem tempel wart der werde Joachim getriben, wan Anna von im was beliben trôstelôs unde vrühte bar . dô sante dîn gnâde dar den engel der sî trôste unde sî unde in erlôste mit berhaftiger vrühte . diu vruht sît mit ir zühte mit milteclîcher güete, mit kiusche, mit dêmüete erwarp den prîs der überopt alliu dinc, der vollelopt mac niemer werden umb ein hâr, wan diu minneclîche klâr dich mensche unde got der welte har ze heil unde ouch ze trôst gebar unde sluoc uns alle sorge nider . daz verlorne schâf sî wider gab unde brach des hazzes zorn, wan al disiu welt verlorn was in iemer wernder nôt . ir leben was des tôdes tôt, ir hôher vunt der helle verlust . dô sich in ires herzen brust âvê daz reine wort beslôz, dâ mit ir in die sêle vlôz alliu gotelîche tugent ir minneclîche reine jugent menschlîch an die welt gebar wider der nâtûre har got unde menschen vleisch unde bein, unde beleip diu süeze rein in der geburt vor unde sît . lûter maget sunder nît, daz kam von dînen grüezen . der hôhgelopten süezen wirde sîgest du ermant, sît mîn geloube hât erkant diz dinc ân zwîvels meine . ich weiz wol, swer diz eine umb ein hât misgeloubet, daz der ist geroubet der sêle êweclîche . ob nû genaedeclîche gegen mir dîn güete stêt mit trôste als Elizabêt, der ez genaedeclîche ergienc, dô ir alter lîp enphienc von dînen gnâden sunder haz den der ûf dis erden was unde ouch zuo der helle tor dîn bote, wan er lief dir vor unde kunte dîne werde kunft mit hôhgelopter sigenunft, der ander helt Hêlîas . wan aber zacharîas ez wolte niht gelouben, dem kund dîn güete rouben die sprâche sîner zungen . den minneclîchen jungen nante man Johannes . von wîbes noch von mannes art nie groezer heilânt ûf die erden wart gesant als got selbe von im sprach . sît in diu gnâde dort beschach, der lâ mich hêrre geniezen hie, sît mîn sin nie übergie dîn hôhez götelîch gebôt . minneclîcher zarter got, unde ouch diu wandels vrîe hôhgelobt Marie, der sêlen trôst, der sünder schilt, sît daz du erhoeren wilt swaz dich in noeten rüefet an, ob ich dich niht wol biten kan . doch solt du mich erhoeren unde mîne sorge stoeren mit dîner gnâde staete . ob mir dîn güete haete entslozzen mîner vrühte tor, als sî bî lânger zît hie vor tete einem reinen wîbe, der ouch der vrühte schîbe gienc schelhes unde entwerhes . des wart von grunt des verhes ir herze in nôt geschicket . verleitet unde verstricket was ir süeze güete in sendez ungemüete, wan sî was staeteclîch unfrô . nû vuorte sî gên sýlôElchanâ, der was ir man.
Annâ hiez sî, ob ich kan
 der schrifte wort erkennen . mit Annen unde pfenennen vuor er selbe sunder nît, wan in Sýlô bî der zît gotes hôher tempel lac, des Hêlî der prophête pflac mit grôzer huote starke . der gelübede arke was dâ mit hôhem sinne; dâ dâ verslozzen inne lac mit starker huoteMoyses wünschelruote
 unde Aarônes dürrez rîs, daz wider der nâtûre vlîz mit süezer vrühte bluote . dâ lac ouch inn mit huote diu steinîn tâvel sunder spot dar an diu zehen gebot got mit sînem vinger schreip . in der arche ouch beleip von golde, als wir hoeren sagen, ein eimer schôn durliuht geslagen, in dem lac daz himelbrôt, dâ mite got von aller nôt die juden hie vor wîste . vierzic jâr er spîste sî in der wüeste wilde, dô sî mit dem umbilde entrunnen von Egipten lânt . swer welle daz im werd bekant diz dinc ûf ein ende, ze den vünf buochen sende ich in die man Moysenen gît: dâ vint er sunder widerstrît wie wâ wenne unz ûf ein ort, daz im gebristet niht ein wort . 
Alsus Annâ ein beleip in dem tempel unde treip die klag in klegelîcher art biz daz sî gestrâfet wart von Hêlî dem altvatter . ûf einem sezzel hatter sich ruoweclîch gesetzet . sîn alter hât geletzet in an der gesihte . dô aber er die slihte unde ir klage reht vernan, er trôste sî: sî schiet von dan unde wart milteclîch gewert swes ir herze hât begert âne wandels riwen, wan sî den getriwenSamuêlen sît gebar,
 der sît aller juden schar bevogtet unde berihte ze jungest, wan diu slihte der rihter an im ende nan unde vie gewalt der küneg an, wan er Sâûlen wîhte . dîn süezer trôst vil lîhte mocht mich sorgen stoeren, geruohtest du erhoeren mîn bete unde mîner zungen ruof . der alliu dinc von niht geschuof, der mohte mich ouch bringen ze vrühtebaeren dingen, waer ez an mînem heile . dîn hôhe gnâde teile mit mir, hôhgelopter got, sît du sunder valschen spot den juden sorge stôrtest unde ir gebet erhôrtest tac unde nacht an aller vart . ich bin von kristenlîcher art, des triwe ich, hêrre, deste baz, du lâzest mich geniezen daz ich niht wan rehter dinge ger unde helfest mir daz ich geber .> 
Sus lîhte klage sunder nît unde bete treip sî alle zît tac unde nacht ân underlâz, ze bett ze tisch ze weg ze strâz, sî gienc sî stuont sî lac sî saz, daz sî der bete nie vergaz eine kleine stunde . der werde vürst ouch kunde mit ernestlîchen sitten got vlêhen unde bitten umb eins rehten erben art . swaz in ie gelêret wart, daz sach man in leisten, daz minste zuo dem meisten, daz er niht under wegen liez . er bat got unde enthiez im ein kint von golde ze opher, ob er wolde erfüllen sînen willen unde sîne sorge stillen mit erbender geburte, diu in ûz jâmers vurte wol lobelîchen braehte . waz sîn sin gedaehte, wie sînem herzen waere, waz klagelîcher swaere er trüeg in sînen sinnen, des mac mîn munt iuch innen halbe niemer bringen, wan in disen dingen beleib er staete ungewert, des er gên gote hât begert: des muos sîn klage wahsen .Westevâl unde Sahsen,
Brûneswîc, ist mir bekant,
 unde dâ zuo alliu sîniu lânt trûrten dâ von wunder . nû lac der vürst hie under mit angestlîcher trahte allein in einer nachte in sorgen wunderlîch verdâht . gedenke in dâ zuo hatten brâht daz in der slâf al umbeswief . er enwachete noch slief, wan daz er lac in twalmes art, in leit versunken alle vart, wan er sender sorgen pflac . dô er alsus iu jâmer lac unde wachte, des in dûhte, durhliuhteclîchen lûhte ein schoen lieht in dem gademe, daz man mit einem vademe sunder zwîvels zâdel gevedemet ein nâdel hette sicherlîchen wol . nû lag er unde was sorgen vol unde dâchte waz ez meinde . in dem schîn erscheinde sich im ein wunder wilde . ez was ein wîplîch bilde, sô schôn unde alsô minneclich, daz in dûht sîn ougen sich heten an im erblendet . der schîn wart gesendet von der schoenen klârheit diu an die zarten was geleit mit ûzkundiger schouwe . in dûhte wie dîn vrouwe waer mit hôhem vlîze von cyclâde wîze bevangen unde bekleidet . sînen ougen leidet der glânz des liehten glastes . sîn herze wart des gastes beide trûric unde vrô . diu minneclîche vrouwe dô in gar durliuhter schouwe was . den werden vürsten dûhte daz diu hôhgelopte vrouwe vîn trüeg ein kleinez kindelîn verslozzen an dem arme . < ei rîcher got erbarme .> dâcht er, < dich über mînen lîp . waz wil diz minneclîche wîp ald waz sol der maere sîn? ach wie trût ein kindelîn, wie schoen, wie liep unde ouch wie zart! ist ez von menschlîcher art? mîn sin des niht geloubet .> sî truog ûf ir houbet von golde ein rîche krône, sô lieht unde alsô schône, daz in des bedûhte, in sîn herze lûhte diu minneclîche angesiht . daz kint mit minneclîcher pfliht pflac kintlîcher geberde . diu hôhgelopte werde sprach < hoere, waz ich sagen wil . du unde Yrkâne hânt ze vil mit vlêhe gên mir übertreten . ir hânt mich unde mîn kint gebeten der dinge sô ir sunder strît entweret wârent an dis zît . war umb daz aber sî beschehen, des sol man dir hie nâch verjehen: des bis vor gewarnet . du hâst noch unerarnet die bete, daz tuon ich dir schîn . doch solt du des sicher sîn daz dîn wille erfullet wirt, ob dîn lîp des niht verbirt daz ich dir hie gebiute . du solt lâzen bî niute, sît daz du an uns gnâde gerst, sô wen ouch wir daz du gewerst uns unde leistes ein gebot, daz du lûterlîch durch got mit maht unde ritterlîcher wer ein vart varest über mer mit rittern unde knehten . man sol dich sehen vehten mit maht unde ritterlîcher kraft an die vertâne heidenschaft . ist daz dîn lîp uns des gewert, swes denn dîn herze hât begert, des wirt dîn minne erhoeret . dîn sorg ist gar zestoeret, ob du die vart niht mîdest . swaz du dâ zwischen lîdest, daz nimt doch ein guot ende . du muost in dem ellende hôhe vröude mîden unde strenge sorge lîden doch sunder tôdes bande . ê daz du har ze lânde tüegest widerkêre, sô muost du manege sêre lîden doch dar under . wunderlîchiu wunder hât got ûf dich geschalten unde hât dir doch gehalten dâ bî ein vroelîch ende .> diu minnenclîch behende verswant, als in bedûhte . der glast der dô gelûhte von der hôhgelopten rein, wart vinster, wan er gar verswein mit ir unde mit dem kinde . der vürste rîch geswinde von dirre tât erschrihte . mit den ougen blihte er ûf mit snelleclîcher pfliht . schîn noch kint noch vrouwe niht vant er mit der schouwe . < ei hôhgelopte vrouwe, muoter magt von himelrîch .> sprach er, < wan behüete mich unde hab mich hiut unde alle wege in dîner vridelîchen pflege, du unde dîn liebez kindelîn . waz sol dirre maere sîn die ich in troume hân gesehen? ald ist ez wachende beschehen? des waen ich wol unde weiz sîn niht .> sîn herze wart mit sorgen pfliht beheftet unde bevangen . wie ez im waer ergangen . des kund er niht erahten . sîn denken unde sîn trahten im alsô nâch ze herzen gienc daz in der sorgen kraft bevienc mit bitterlîcher strange . er lac mit kumber lânge in grôzer trahte unde sweic, biz im sîn herze aber seic zuo slâflîchem twalme . der in mit eime halme het ein klein gerüeret, der het wol zerfüeret des dünnen slâfes huote . sus lac der ungemuote, er wachet rehte noch enslief wan daz im vor den ougen lief wachender slâf mit schîne . nû kam diu reine vîne, diu werde ûz erkorne, diu reine hôchgeborne, diu kiusche minneclîche, in allen wec gelîche als im dâ vor was beschehen lie sî sich nû aber sehen mit kinde unde glastes schîne . diu saelden rîche vîne, reht als ir dâ vor hânt gehôrt, des versweic sî nie ein wort, sî rette ez aber ander stunt unde tete im offenlîche kunt daz im sicher waer bereit kumberlîchiu arbeit, diu doch ein ende naeme, unde daz er wider kaeme ze jungest, daz wart im bekant . mit den dingen al zehant verswein sî reht als dâ vor ê . was im vor gewesen wê, dâ wart im dar nâch michel wirs von schrecken grôz, geloubent mirs daz er grôzer vröuden pflac . in jâmers viur er alsô lac unde leit bitterlîche nôt . sîn lîp was wol halber tôt von sorgen unde von schrecken, daz grôze widerstecken begunde im in dem herzen . mit jâmerlîchem smerzen was er umbevangen . wie ez im waer ergangen, begond er aber denken unde in sîn herze senken sô jâmerlîche riwe . leit unde sorge niwe wart im von sorgen quâle, biz er zem dritten mâle aber waerlîchen entslief . sîn herz unde sîne sinne tief in jâmer nider sunken . nû begunde in dunken wie er aber saehe daz vrömde wunder spaehe daz er vor zwirent hât gesehen . sîn dunken hôrt die süeze jehen < du muost an vröuden werden arn, sol dîn bete vollevarn, unde muost kumber lîden . dich wil niht lânge mîden doch mîn helfelîcher trôst, wan ich mache dich erlôst von angestlîcher swaere .> dâ von der saeldenbaere in sînem slâfe sêr erschrac . er erwachet unde lac in sorgen mit unmahte, in maneger hand betrahte, dâ zuo in kumber brâhte . sus lag er unde gedâhte gar in sorgenlîcher pfliht < ist ez wâr ald ist ez niht daz du in tröumen hâst gesehen? nein, ich hoer die wîsen jehen daz tröume dicke triegen unde trugenlîche liegen: sus hânt sî ouch getrogen mich .> sô dâcht er aber wider sich < nein, benamen ez ist wâr . wir hân gelesen offenbâr, swaz got wîlent meinde, daz er daz erscheinde dicke in slâfe tougen, daz des lîbes ougen sliefen unde des herzen niht .Ezechîel der alte siht
 in slâfe wunderlîchiu dinc . apokalipse ursprinc von sant Jôhansen slâfe kam . swaz Paulus grôzer tougen nam, daz sach sîn sin verzucket . in tröumen hât gelucket got maneges wîses herzen sin unde brâht in slâfende dar in dâ sînes herzen sinne der dinge wurden inne diu sîn tougen nie gesach . drîvalteclîcher ruof beschachSamûel dem jungen.
 mir ist ouch sô gelungen, des waen ich sicherlîche, sît mir drîvalteclîche diz wunder hinaht ist beschehen . mîns slâfes ougen hânt gesehen daz mir wachende ist unkunt . got hât getân ze maneger stunt unde tete ie unde tuot noch diu dinc in slâfe diu man doch vür wâr muoz haben unde hât . ob sîn wunderlîch getât an mir ouch wunder wil begân, daz wil unde sol ich gerne lâzen an sînen götelîchen trôst . der mac mich schiere tuon erlôst von noeten unde arbeiten . halten unde leiten sol sîn götelîch gewalt mich, wan ich mîn leben valt, mîn lîp unde mînes lîbes lider ze sînen hôhen gnâden nider unde in sînen willen . er mac mir sorge stillen unde hôhe vröude mêren . ich wil mîn leben hêren, minnenclîcher zarter got, hiut in dîn götelîch gebot: dar muoz mîn lîp erbeizen . ich wil dir hiut entheizen unde dîner werden muoter zart über mer ein hervart ze lobe unde der kristenheit ze trôste, ob ich ie versneit mich an dem werden dienest dîn, daz du dâ geruochest mîn grôze schulde übersehen . swaz mir in troume ist beschehen, daz muoz mîn leben offenbâr wachende hie machen wâr, wan ich gân sîn niemer abe . zuo dem werden Kristes grabe durch dich unde unser vrouwen sol man mich schiere schouwen schôn mit ritterlîcher wer die ich benamen über mer mit mir vüer, swiez mir ergât . ob mich dîn trôst eht leben lât, sô muoz allez daz beschehen daz ich in slâfe hân gesehen .> 
Mit disen worten unde alsô hât er got entheizen dô der reise vart unz ûf ein ort . reht als ir vor hânt gehôrt, alsô gieng ez unde anders niht . nû lag in slâflîcher pflihtYrkâne bî den zîten
 schôn an sîner sîten . diu minnenclîche reine wiste harte kleine umb des vürsten sache . iedoch mit ungemache lac diu saeldenbaere . in ir slâfe swaere was der wol getânen minnenclîch Yrkânen, wan ir ouch wunderlîch beschach . ein troun der hôchgebornen brach mit jâmer zuo dem herzen ze sorgen unde ze smerzen, ze kunber unde ze leide . muot unde sinne beide wâren ir verwalken . sî hatte einen valken, als sî in slâfe dûht, erzogen . nâch al ir girde was gebogen er mit vlukes swenken . swaz sî kund erdenken in sinnen unde in muote, des wart diu reine guote geweret sunder lucken von des valken vlucken . des hatte daz vil reine wîp den vogel zarter denne ir lîp in herzen unde in sinne . swaz der küneginne leit ald sorgen ie geschach, sô sî den valken werden sach, sô was ir jâmer gar dâ hin . ir herz ir leben unde ir sin ir muot ir lîp mit staetekeit hatten al ir trôst geleit alleine ûf des valken art . sô liep sô trût unde alsô zart mocht der werden künegîn ân got ûf erd niht lieber sîn, als sî in slâfe dûhte . eines morgens lûhte diu sunne mit ir glânze, durliuhteclîchen ganze sunder trüeber wolken art, dâ von heid unde anger wart, velt unde wisen berc unde tal mit schîn durliuhtet über al nâch wunsches rîcher schouwe . diu hôchgeborne vrouwe nam den valken ûf ir hant . dâ von der starken sorgen bant kond jâmer ûf sî reizen . sî wolte mit im beizen, als sî vil dicke bât getân, nâch dem als ir vil tumber wân in troume sich erscheinde . nû weiz ich waz ez meinde, wan dô sî den valken liez ûf sîn geverte unde er stiez ûf des rehten heizes spor, als er dicke hât dâ vor getân mit willeclîcher ger, sô koment girdeclîchen her in snellen vluken schier gevarn zwên ungefüege grôze arn unde wolten ûf in ziehen . durch nôt sô muoste vliehen des valken vluc mit güften . er kêrte gên den lüften ûf, wan er die vluht gevienc snelleclîchen unde gienc sô hôhe über sich enbor daz man keinen vogel vor noch sît sô hôhe nie gesach . iedoch nâch dem valken brach der aren swenken ûf sîn vart, wan er überflogen wart von in: sî zarten sîn gevider vil unde vil, daz viel har nider unde wart der vrouwen in ir hant . dâ bî wart ir wol erkant daz sîn vluc was überzogen . doch was der valke in enphlogen, unde wiste des vil kleine diu minnenclîche reine, diu hôcherborn Yrkâne, wan sî was in dem wâne daz der valke waere tôt . des huop sich angest unde nôt in irs herzen sinne . diu süeze küneginne, diu reine hôchgelopte, in dem slâfe topte sô vaste unde sô sêre daz der vürste hêre erschrac von den geberden . < ouch, waz wil hie werden?> gedâht er in dem sinne . < waz meint diu küneginne? wie ist ez umb sî gevarn?> er nam die reinen an den arn unde druht sî minnenclîch an sich mit manegem kusse minnenclîch unde nâhem umbevange, gelimet wang an wange unde munt ze rôtem munde . hie mit der vürste kunde sunder vorhte schrecken die reinen zarten wecken biz daz sî erwachete . er kust sî unde lachete, dô er die reinen wachen sach . vil minnenclîch er zuo ir sprach: < 
Ouch, vrouwe, herzen künegîn, sag an wie hât daz slâfen dîn sô unmuotic dich gemaht? du hâst benamen dise nacht dich dicke umbeswungen unde in dem slâf gerungen alsam du vaehtest einen strît . ob in dînen sinnen lît dehein ungemüete, daz sol dîn reine güete mir minnenclîch entsliezen . lâ durch dîn zuht geniezen mich ob ich an keiner stet ie dînes herzen willen tete unde iemer tuon mit willen wil unz ûf mîn ende, unde verhil mich niht des ich dich vrâge . du hâst in slâfes lâge sô wunderlîch gebâret . hât dîn kein troun gevâret, den solt du mir künden, unz ûf ein ort durgründen, iemer durch den willen mîn solt du mir in machen schîn,> sprach er mit grôzem schimpfe . er wolte mit gelimpfe ervaren hie diz maere . diu reine saeldenbaere, dô sî sînen willen sach, zuo im sî rette unde sprach, dô er sî hât umbevangen, < ez ist mir wol ergangen nâch grôzem ungelücke . mir hânt des slâfes tücke lieber vröuden vil benomen unde bin des alles wider komen sît du an mînem arme list . der troun nint vröude mir, sô gist du mir hôchgemüete . der milte got behüete uns beide hie vor swaere . ich wânde daz ich waere an vröuden arm, nû bin ich rîch .> er sprach < süeze minnenclîch, du muost mir dînes troumes sehen ûf ein ende gar verjehen, sô liep als ich dir iemer si .> diu minnenclîche valsches vrî von ende ze ende gar verjach den troun, dô sî den ernest sach den er dâ zuo hatte . sî seit mit guoter statte des werden valken ziehen, sîn jagen unde sîn vliehen von den grimmeclîchen arn . wie ez in troume was gevarn, daz mahte sî im ûf den grunt al bî einem worte kunt, daz sî niht under wegen liez . dâ nâch diu minnenclîche hiez ir des troumes meinen den vürsten rîch erscheinen unde sprach mit minnenclîcher gir < hêrre zart, nû sage mir des wilden troumes tiute . enbern wil ich beniute ê daz mir dîn merken sage, wie mîn tröumen dir behage . daz solt du mir machen kunt .> sîn vil lechelîcher munt gap ir snelleclîch antwurt unde sprach < edel hôch geburt, kond ich denn erscheinen aller tröume meinen alsam Josêp tete salamôn ald Daniêl tete sicher schôn bî lânger zîte hie bevor dem künec Nabuchodonosor, daz taet ich gerne sunder haz . iedoch solt du wizzen daz ich des troumes vünde dir ûf ein ort durgründe sunder hezzeclîchen zorn . den valken den du hâst verlorn in dînem slâfe jâmerlîch, sicherlîchen daz bin ich sunder zwîvel ungelogen . dîn süezer trôst mich hât betrogen gar nâch dîner girde . nû muoz ich dîner wirde mich vrömden sicher sunder wân, wan ich sicherlîchen hân dem der allen dingen opt unde der muoter sîn gelopt hinaht mit ritterlîcher wer ein vart ze tuonde über mer an die vertânen heidenschaft . got mac mich wol mit sîner kraft gesunt har wider bringen, unde tuon daz ûf den gingen daz uns ein erbe werde .> ouwê ouch der geberde sô diu zarte wunnesan von den maeren dô gewan mit jâmerlîcher ungehab! < wilt du des vrônen Kristes grab schouwen,> sprach sî, < wê mir ach! daz bitterlîche ungemach nimt mir al die vröude mîn .> < vrouw, ez mac niht anders sîn, dâ von sô lâ sîn dîn klagen . ich wil dir ûf ein ende sagen war umb wâ von wie ich bin komen an der verte sin . daz sag ich dir an der stunt .> swaz im der troun in slâfe kunt des nachtes hât gemachet, daz wart dô erwachet der vrouwen offenlîch geseit, alsô daz er nie hâres breit wolt verswîgen noch verhal . von ende zende über al seit er des troumes schouwe . der schîn, daz kint, diu vrouwe, ir rede, ir kleit, swaz sî sprach, der reinen er des gar verjach von ende ûf biz an ein ort . dô daz diu vrouwe hât gehôrt, ir jâmer daz wart bitter, wan sî bestuont ein zitter unde ein vrost von sender nôt, daz sî wânde niht der tôt het sî an gestôzen . man sach die schanden blôzen jâmers vil erscheinen . ir klagen unde ir weinen mocht al die welt erbarmen . < ouch,> sprach sî, < mir armen, mir einigen ellenden, wie wil diu vart mich pfenden an vröuden unde an lîbe! wê mir armen wîbe, wie sol ez mir nû ergân? in vinden ich verloren hân: sô vind ich in verluste .> sî sluoc sich zuo der bruste ze manegem mâle dicke . ir siufzebernden schricke, ir jâmer unde ir trûren tete dem vürsten sûren sîner vröuden süezekeit, wan ir kumber hât geleit im leit ouch zuo dem herzen . er wart vom irem smerzen sô vesteclîchen überladen daz sîn sinne muosten baden in seneclîchen sorgen tief . er las ze mâle unde swief an sich senerîche klage: nû was ez nâhe bî dem tage, daz man den morgensternen sach . er trôst die reinen unde sprach: < 
Rein hôchgeborne, reine vruht, hab alsô niht von vröuden vluht, troest dich selb ein wênic baz . du solt getriwen got wol daz sîn süezer trôst behende mich schier ze lânde sende vrô vroelîch unde wol gesunt .> er kust ir minnenclîchen munt unde druhte wang an wange mit manegem umbevange nâhe minnenclîche . diu kiusche saelden rîche pflac sô grôzer ungehabe umb in, unde der in zuo dem grabe solde hân getragen tôt, sî möhte halber dirre nôt niht hân gehapt die sî nû leit mit kumberlîcher arbeit . 
Daz tete dem vürsten alsô wê daz er wolte iemer mê in turnes banden sîn gelegen, daz er hette under wegen der vart gelübd gelâzen . diu reine wolt sich mâzen niht in irre swaere . diu süez unwandelbaere was sô gar versêret . an ir wuohs unde mêret daz leit von stunt ze stunde . sî was von herzen grunde verwundet unde verhouwen . des man sî muose schouwen in bitterlîcher siure . uns seit diu âventiure daz nie kein herze würde mit jâmerlîcher bürde sô überlesteclîch geladen ân des grimmen tôdes schaden . 
Des leit der vürste swaere, daz im alsô maere gewesen waer er waere tôt, ê er die jâmerlîchen nôt solt an der reinen lânge sehen . doch daz von im was geschehen, daz muoste werden endic . wan er wolt sîn wendic durch keine sach ûf erden der gelübde werden, swie wol sîn wille dâ von stuont . er tete niht als nû hêrren tuont die man siht êre krenken unde mit den worten wenken nû hin, nû har, nû dort, nû hie . swenn sîn wort die zungen lie unde von ir was gescheiden, mit triwen unde mit eiden was ez verslozzen ûf ein ort . swer lobet hie unde liuget dort mit wendellîcher kêre, der triutet schand, die êre er schamelîchen vliuhet . swer sîne zungen ziuhet ûf lugelîche sache, ob dem sîn êre swache? nein sî, wan er het ir niht . êr man iemer vliehen siht von lugelîchen zungen an alten unde an jungen, an armen unde an rîchen . doch stât ez sicherlîchen den wirs mit ganzem volleist die iez liegent aller meist, wan man tar sî strâfen niht . der vürste lac in sorgen pfliht unde sprach < werde künegîn, diz dinc mac ie niht anders sîn: dâ von gehap dich deste baz . waz hilfet dich, vil süeze, daz sich dîn zuht alsô vertopt? sît daz ich die vart gelopt got unde sîner muoter habe, gieng ich denn der verte abe, sô waer ich iemer mêre ân lobelîche êre gên gote dort, der welte hie . ich hân diz dinc gelobet ie, ez muoz ouch sîn, swaz mir geschiht . der vart mac mich niemer niht wenden wan der grimme tôt . doch solt du wizzen daz dîn nôt mir alsô ze herzen gât: allez daz der himel hât mit sîner breite überstraht, waer daz mîn unde het ich maht dar über gar, daz wolt ich geben unde wolt ermeclîchen leben iemer mêre sunder wân, daz ich der verte mohte ân mit keinen sachen werden . unde mein doch ûf der erden niht anders wan des einen daz ich dich süezen reinen sô muoz in kumber lâzen . du wellest dich denn mâzen der klagelîchen swaere, sô waer mir alsô maere sicherlîch ich waere tôt . ich weiz daz ich von dîner nôt kurzelîchen stirbe . lebender ich verdirbe mit gesundem lîbe, schoenest aller wîbe, du wellest denn dîn klagen lâzen . ich weiz sicher âne wân daz mich got in kurzer stunt lebende unde schôn gesunt mit lieb har wider sendet, wan daz mich vröuden pfendet dîn leit unde ouch dîn riwen . wir sont got wol getriwen daz er uns sîn gnâde tuo . dâ hoert nû anders leider zuo niht, minnenclîche reine zart, wan balde varn: mîn widervart wirt uns deste sneller schîn . wan diz mac ie niht anders sîn ichn welle unde müeze varn .> er nam die reinen an den arn mit senerîchem luste er die zarten kuste an ir roeselehten munt, niht eines, mê denn tûsentstunt, wan diu vuoge gap im stat . die minnenclîche reine bat er daz trûren mîden . < ich mac sîn niht erlîden, du toetest mit dir selben mich,> sprach er, < kiusche minnenclich .> sî sprach < wie solt ich trûren lâzen? swenn ich dîn muoz wesen ân, sô bin ich sicherlîchen tôt . ez ist ein nôt vor aller nôt die ich arme lîde . des grimmen tôdes snide mich schiuzet durch mîn herze . mîn bitterlîcher smerze den wil unde sol unde muoz ich hân, wan nieman mich getroesten kan wan got alleine, dem wil ich in sînen trôst bevelhen dich unde Marien der künegîn . sît diz dinc niht sol anders sîn, sô bit ichs daz sî dich bewarn unde daz dîn saelic widervarn kom mit sneller île .> sî rusten bî der wîle sich von des bettes lâge . snelleclîch untrâge mit trûreclîchem muote der werde vürste guote hiez boten balde senden ûz an allen enden durch Sahsen unde durch westevâl den lândes hêrren sunder twâl, daz sî balde kaemen gên Brûnswîc unde dâ naemen war, waz man ir wolte . der boten keiner solde sich dô mêre sûmen . den hof sach man dâ rûmen den einen hin, den andern har . man sach sî loufen har unde dar durch Westevâl, durch Sahsen lânt, als sî der vürste het gesant . 
Nû sach man bî den zîten loufen unde rîten die boten umb unde umbe manege wilde krumbe zuo den lândes hêrren . den nâhen unde den verren maht man disiu maere kunt . dâ von sô wart in kurzer stunt vrîgen rittern knehten gâch gên Brûneswîc, wan sî dâ nâch ân aller slahte beiten sich ûf die vart bereiten balde hin gên Brûneswîc . wîtiu velt unde smaler stîc wurden dicke enge, wan sich huop ein gedrenge von hêrren vil dort unde hie . wie man die werden al enphie, der sage würde gar ze vil . dâ von ich under wegen wil der sach ein teil hie lâzen . mîn zunge sol sich mâzen hie an mit überklaffe . ich vürhte daz ich schaffe der welt ân daz urdrütze mit mîner klaf unnütze . nû wol, daz lâz ich allez sîn . tuon ich unreht, der schad ist mîn, wan leider ich enkan niht baz . swer mir dar umbe sî gehaz, dem sol ez vergeben got . ich wil durch vorhte noch durch spot durch nieman gân dis maeres abe des ich mich underwunden habe durch mînen vrîgen muotgelust . mir sol gewin unde ouch verlust belîben ungeteilet, sît sich mîn sin durchgeilet an disem selben maere, wan urdrütze swaere ich mir hie mit vertrîbe . ob ich hie von belîbe von swacher diete dankelôs, nû wol, daz wunder ist niht grôz: des trag ich kleinen riwen . doch wil ich wol getriwen, wirt ez gedihtet unde bereit, ez werde eteswenn gespreit vür reiner sinne merken, den ez vil lîht kan sterken liep unde vröude sunder wanc . ist mir von den ein habedanc beschert oder gefüeget, umb daz sô benüeget mich, wan ich ger anders niht . ob eins schalkes zunge giht mir spot, daz lâzen ich alsô sîn, wan diu unfuoge ist niht mîn . 
Als ir dâ vor wol hânt vernomen, die lândes hêrren wâren komen, arme unde rîche, rîter kneht gelîche, als in dâ vor enboten was . nû der vürste meinde daz daz sin solden verhoeren, nû torste sich erboeren nieman an die vrâge . der vürste snel untrâge bat alt unde jungelinge alle stân ze ringe; grâven rittern vrîgen hiez er lûte schrîgen ein swîgen unde ein stillen, biz er sînen willen in ûf ein ende enbarte . der werde unde der zarte stuonden sunder schallen . von den hêrren allen wart vil schône im genigen . sî stuonden alle unde swigen mit zühten sunder brahtes tât, niht als man iez ze râte stât mit schinpfelîchem schalle . er sprach < ir hêrren alle, vriunde mâge unde man, hoerent mich wâ von ich hân iuch durch alliu mîniu lânt ûf dise stunde har besant, unde râtent, helfent als ez lît, des bit ich, mir an dirre zît, durch daz ich dienestlîchen muot, lânt liute lîp unde dar zuo guot, durch iuch welle veilen unde iemer mit iuch teilen . die wîl ich von gotes gebe daz leben habe unde ouch lebe, sô müezent ir es wider mich geniezen iemer sicherlîch, ob iwer rât mir bî gestât .> sî sprâchen < werder hêrre, lât hoeren iwers herzen muot . wir son uns alle in der huot gên iuch werder vürste hân, daz wir niemer abe gân der sache sô ir meinent . dâ von sô erscheinent uns hie iwers willen sin, war nâch sich iwer herze hin gerihtet hab ûf den ursprinc .> der vürste sprach < daz ist ein dinc dar an ich ûf mîns tôdes zil iemer mê gedenken wil gên iuch, unde wil ez nacht unde tac verschulden iemer swâ ich mac mit lib unde mit dem guote . werde hêrren guote, hoerent losent waz mîn sin hât gedâht; war an ich bin komen, daz tuon ich iuch kunt ûf trôstes rât an dirre stunt . mîn sin ist vrech, mîn lîp verlît unde ist verlegen lânge zît: dâ von hân ich mich an genon unde bin in einen willen kon, swem der gevalle sunder spot, dem sol ez vergelten got mit sîner götelîchen gebe, unde ich, die wîl ich iemer lebe, mit trôstes wân unde lieber pfliht swem aber ez gevallet niht, daz ist mir leit, doch muoz ez sîn . durch got unde durch die künegîn die kiuschen wandels vrîen muoter magt Marien, der güete allen saelden obt, hab ich über mer gelobt ein vart mit ritterlîcher kraft, unde wil mich gên der heidenschaft; arbeit mit strîte nieten . swel mir dâ helfe bieten mit trôstlîchem râte, den sol vruo unde spâte mîn leben iemer sîn bereit mit willeclîcher arbeit, wan diz mac niht anders sîn . ich wil ouch hie der künegîn mit eigenlîchen sachen vor iuch allen machen mîn gelt mîn guot mîn liut mîn lânt, alsô daz ez in irre hant stant iemer mê die wîl sî lebe . biz got mit sîner hôhen gebe sô werden trôst mir tuot bekant daz ich wider in diz lânt kum mit gesundem lîbe, sô sont ir mînem wîbe iemer wesen undertân . diz wil unde bit es sunder wân iuch mit gebotes vlêhen . eigen unde lêhen, des sol sî gewaltic sîn . wirt aber iuch mîn sterben schîn, sô bit ich sunder wenken iuch mîn gên got gedenken unde gên der minnenclîchen magt der güete nieman niht versagt, daz sî die sêle mir bewar, sît ich in irme dienste var vruo unde dâ zuo spâte . ir sont ouch mînem râte volgen ob ez iuch behage . swer iuch mit rehter wârheit sage den tôt mînes lîbes, sô pflegent mînes wîbes als iwern êren wol an stât . iwer helf unde iwer rât sont ir iemer wesen bî . unde ob ez den lânden sî nôtdürftic, sô sont ir lâzen bî niute, sî nem einen man der sî iuch unde diu lânt bewar . diu magt diu muoterlîch gebar, müez iuch sî unde mich alle wege hân in irre gnâden pflege: des bit ich innenclîche .> dô sus der vürste rîche die sache hât gekündet unde endelîch durchgründet in allen sînen willen, dâ wart getân daz stillen von hêrren rittern knehten . ein grûsen unde ein brehten huop sich von in allen . diz maere kond gevallen jenem übel, disem wol . einre wart sîn vröuden vol, der ander wart sîn jâmers rîch . ir aller sin gar ungelîch diu maere hie enpfiengen . hin dan ein klein sî giengen an ein gespraeche alle . wie in diz dinc gevalle? der was sîn trûric, dirre vrô, dirr rette sus unde jener sô, als man ze solchen sachen tuot dâ man ist ungelîch gemuot . 
Nû was ein hôher vürste dâ, an witzen rîch, an alter grâ, von Megdeburc der bischof was in des herzogen hof ouch an den rât besendet . er sprach < swer in wendet, daz ist ein tôrlîchiu pfliht, wan er wil belîben niht: des müezen wir in lâzen varn . got der rîche sol bewarn in mit sîner sigenunft unde sol im snelle widerkunft durch sînen trôst verlîhen . wir son im niht verzîhen swes er an uns hât begert . des sol er schône sîn gewert, daz ist mîn will unde ouch mîn rât . als ez uns gên dem vürsten stât, sô son unde müezen sunder wân wir im wesen undertân mit guot unde mit des lîbes lider . sasten wir uns vil dâ wider, sô sol unde muoz ez alsô sîn . dâ von ûf die triwe mîn rât ich daz man sîn vart verklage unde man dem vürsten niht versage swes er bat ald bittet noch . tuon wir es niht, sô muoz es doch über unsern danc beschehen . wizz iemen baz, den bit ich jehen .> 
Nû huop sich von in allen ein brehten unde ein schallen aber wendellîche . retten ungelîche ir zungen zuo dem râte? als iegelîcher hâte den sin, sô vlugen ouch diu wort . dâ wart manic rât gehôrt hie unde dâ, sus unde sô . ze jungest doch kâmen sî dô einhelleclîchen sunder haz daz sî volfüerten daz in der gelêrte vürste riet . ir rât sich snelleclîchen schiet unde giengen vür ir hêrren wider . von Megdeburc der alte nider mit zühten sunder wende leit vür sich sîne hende, wan er an der selben stunt von bete wart ir aller munt unde solde sî vürsprechen . sîn witze konde brechen mit râte vür sî alle . nû wart mit grôzem schalle ein swîgen dô gebotten . des grôzen volkes rotten sach man mit brahte sîgen unde alle sament swîgen . 
Dô ein swîgen sus beschach, von Megdeburc der vürste sprach < herzoge hêrre vürste rîch, dis hêrren alle die hânt mich ze vürsprechen ûz erlesen . ir aller munt sol ich hie wesen gên iuch, lieber hêrre mîn .leit unde klägelîchen pîn
 gît uns dîn hinnenkêre . milter vürste hêre, mocht diu wendic werden, sô kunde ûf der erden uns allen lieber niht beschehen . nû hoeren wir dich, hêrre, jehen, ez müge leider niht gesîn . dîn wille unde daz herze dîn het sich der verte an genomen, unde bist sô vaste dar an komen daz du sî vollefüeren muost . wider uns alle du dâ tuost alsô verre sicherlîch daz wir lieber hetten dich hie denne in verren rîchen . wizzest sicherlîchen, daz ist ein dinc unendic: swâ mit wir mohten wendic machen dîner reise vart, dar umbe würde niht gespart lânt noch liute noch daz guot . sus stât aller unser muot, daz tuon ich dir offen schîn, sît diz leider niht mac sîn daz du die reise wellest lâzen, sô müezen wir sîn undertân unde tuon ez willeclîchen gern . diu reis der du niht wilt enbern, als du in sinnen hâst gedâht, daz wirt allez vollebrâht von armen unde von rîchen, von junc unde alt gelîchen,den minsten unde den meisten.
 wir sön unde wellen leisten swaz du uns betiutest unde ze tuonde gebiutest . dâ sol nieman widerstân . wir wen der minnenclîch yrkân dienen willeclîchen gern . unde swes du niht wilt enbern von uns dâ ze sicherheit, des sîn wir williclîch bereit mit triwen unde mit eiden . dîn leitlîch hinnen scheiden möht uns noch vröude bringen mit lobelîchen dingen sunder jâmers riwen . wir sön got getriwen daz er diz leit schier lege nider unde daz du vrôlîch uns har wider komest in kurzer lenge . dîn vart gît jâmer strenge uns unde al dem lânde . doch swer got ie erkande unde die reinen muoter sîn, 
Marîâ die künegîn, der sol sî bitten über dich daz dîn vart sich vrôlich schier har wider kêre . werder vürste hêre, des wünschet dir gelîche hie arm unde rîche .> 
Dô er die rede ûz gesprach unde dô Reinfrit der vürste sach ir aller willen unde ir sin, mit lîbe unde mit dem herzen hin gên in allen schône neic er . sîn munt dô niht ensweic: er seite sunder zwîvels wanc den worten unde dem willen danc sô sî gên im truogen . der minneclîchen kluogen kiuschen wol getânen hôhgeborn yrkânen saelden rîchen künegîn tete man ouch dô hulde schîn mit triwen unde mit eiden . gelopt gesworn an beiden man sich ouch vesteclîchen hielt . ir staete triwe nie gespielt gên ir als umb ein kleinez hâr . der vrouwen wart dô offenbâr hulde unde eigenschaft gesworn . der minneclîchen hôhgeborn wart ez allez in ir hant . sî saste pfleger überz lânt dâ nâch als ir der vürste riet, des triwer sin ir underschiet wie sich diu reine solde hân, an wen sî sich solde lâzen unde wem sî mocht getriwen . daz wart mit herzen riwen ir allez underscheiden . an hân an lâzen den beiden wart ir rehtiu mâze geben . er sprach < vrouwe, du solt leben gên hôhen hôh, die armen solt du dich lâzen erbarmen unde in ir jâmer troesten . den besten unde den boesten gib senfteclîchen dînen gruoz . den armen solt du sorge buoz mit dîner gâbe machen . du bis an allen sachen diemüetic vest unde dâ bî reht . daz krumme solt du machen sleht, swâ dir diu mâze vuoge gît . du solt pflegen alle zît râtes dîner hêrren .den minsten zuo den merren
 solt du êre bieten unde dich irs râtes nieten . schaf mit milteclîcher gebe daz arme unde rîche lebe in dînes willen gebot . vor allen dingen minne got, mîde untugentlîche art, vliuhe swache hôhvart, bis gên nîde unde gên haz mit sinnen unde mit êren laz: daz kan dir sorge stoeren . von swem du mugest hoeren hinderrede mit klaffe, ûz dînem hove schaffe in vlühteclîchen strîchen . halt dich tugentlîchen gên kunden unde gên gesten . dem boesten als dem besten biut ez mit milteclîcher zuht: sô hât dîn lîp von schanden vluht gên gote dort, der welte hie . du solt wizzen daz sich nie rehtiu zuht vergâhte . swer ie die sînen smâhte unde suohte vrömder liute rât, dick ez dem geschadet hât . 
Dâ von sô gip den dînen, die türrent sich ouch pînen nâch dînen êren alle stunt . swâ dir werde untriwe kunt, dâ von solt du dich ziehen unde staeteclîchen vliehen mit sin mit herzen offenbar . dar dâ man triwen wirt gewar, dâ solt du dich hin neigen . ich wil dir einen zeigen der triwe ûz herzen nie verlie . sîn lîp sîn leben hât sich ie vor schamelîcher tât behuot . unerschrocken, hôhgemuot, witzic unde wol bedâht, hât er biz har sîn alter brâht: dem gib ich dich in sîne pflege . des râtes solt du alle wege pflegen, zwâr daz kumt dir wol . den rîter ich dir nennen sol: grâve Arnolt sô ist er genant .> er nam die vrouwen bî der hant unde ruoft dem grâven zuo im dar . er sprach < Arnolt, nime war unde lose mîner worte mir . ûf dîn triwe bevilh ich dir die süezen wol getânen minneclîche Yrkânen, ir liut ir lânt, ir gelt ir guot, daz du daz in dîner huot schôn behaltest alle wege mit triwelîcher sinne pflege, als dînen êren wol an stât, ob der milte got mich lât ze lânde wider kêren, daz ich dich iemer êren unde dar umb rîchen welle . gewinne ich ungevelle alsô daz ich verdirbe unde under wegen stirbe, daz al in gotes willen stât, sô gib ich beiden iuch den rât, ob ich wol gerâten kan, daz sî neme einen man ze gotelîcher rehter ê, durch daz daz lânt in vriden stê unde siz behalte deste baz . tuont ir des niht, sô wizzent daz ez iuch kumberlîchen stât . wan liute gelt unde lânt zergât swâ man sî âne houbet siht . dâ von sol sî lâzen niht, sî tüege als ich hân gejehen . der werde got lât mir beschehen vil lîht niht anders denne wol, des ich im getriwen sol unde ouch der zarten muoter sîn . lîp unde ouch daz leben mîn setze ich in ir gnâde gar, alsô daz ez umb mich gevar swie ir gebot über mich stê . ich kan iuch niht gerâten mê, wan tuont als ich iuch hân geseit .> der grâve sprach < mîn staeter eit sol mich dâ zuo binden daz man an mir bevinden niht anders mac denn allez guot . doch trüege iuch, hêrre, iwer muot ûf ein hie belîben, daz kunde sorgen schîben ûz maneges herzen sinne .ich wil der küneginne
 mich willeclîchen nemen an, unde allez daz ich guotes kan, dâ mit wil ich besorgen sî âbent unde morgen biz an die trôstebaeren zît daz uns widerkêre git iwer saeleclîche kunft . ich wil mit sinnen unde vernunft mich gên ir vlîzen iemer, sô daz sî von mir niemer wan staeter triwe sprîchet . swâ mîn lîp daz brîchet, sô ist mîn êr geveilet . man sol unvermeilet mir nemen guot unde dâ zuo lîp . swâ maget man kint alder wîp vür wâr mich mac gezîhen, daz man mich sehe verlîhen mit worten ald mit raete ir keiner slaht untaete, dâ von setz ich in iwer hant mîn lîp mîn leben, daz sol pfant dar umbe eigenlîchen sîn .> dem vürsten unde der künegîn er dô umbetwungen swuor triwen rât unde vollefuor dar an ouch ritterlîchen . man sach in geswîchen nie an redelîcher tât . sîn helf sîn triwe unde sîn rât beliben veste sunder schranz, ân allez mein, durchliuhtic glânz unde herte alsam ein adamant, biz daz ze lânde wart gesant der werde vürste wider hein, daz sîn triwe in wirde schein nâch der zît unde ouch dâ vor, wan sîn êre ûf schanden spor nie riet gên wandellîcher pfliht, als man râtgeben râten siht iez bî dirre stunde . ê daz man einen vunde der rât nâch hêrren êre, ir sint vier oder mêre die râten in ûf schanden huot dik umb ein argez boese guot daz sî wider êren nênt . umb kupfer golt sî dicke gênt sô sî êr verlierent unde lasterlîchen zierent sich mit schamelîcher tât . ob der hêrre ald sîn rât sî schuldic, des enweiz ich niht . der rât ist schuldic, alsô giht etelîches zunge, sît daz man hêrren junge dicke siht niht anders leben wan als im die râtgeben râtent: dâ bî merke ich daz, rieten sî dem hêrren baz, er lepte lîhte sunder mein . ze dirre sache sprich ich nein . 
Wan ich wil der schulde pfliht den râtgeben haben niht dar nâch als sich mîn sin entstât . hie vor dô gienc an vürsten rât nieman, als mir ist bekant, wan den man in triwen vant, in êren unde in werdekeit, grâven vrîgen, als man seit, unde hôhgeburte ritterschaft, der helf der rât mit ganzer kraft wol uopten ritterlîchez amt . die hetten iemer sich geschamt, waeren ire raete gedigen ze untaete, wan sî kunden valsches niht . des muos ir râteclîchiu pfliht ûf an daz beste kêren, dâ von in hôhen êren lebten unde wâren hie vor in alten jâren vürsten unde hêrren . wâ von sî aber verren an êren unde guote nû? sî sint ûz der huote komen lobelîcher tât unde sint sî schuldic, niht der rât, als mich mîn merken lêret . der hêrren lop versêret nieman wan sî alleine, sît sî iez gemeine die vromen hêrren vliehent unde an ir raete ziehent den êre ist wilt unde schande zam . der sich selbe in houbetscham verworren unde versenket hât, wie sol der geben êren rât? ez mac niht von nâtûre sîn . in boesen vazzen guoten wîn hât man befunden selten . des muoz diu êre engelten an hôhen hêrren, wan ir rât vil dicke an tumben tôren stât . 
Des muoz in schande wahsen . diz tete der vürst ûz sahsen niht, wan er ze râte nam die die sunder meines scham wol kunden geben wîsen rât .Arnolt der grâve alsus hât
 sich der vrouwen an genomen . ir nuz ir êre unde iren vromen konde er wol gemêren . die minneclîchen hêren bevalch der vürste guote dem grâven in sîn huote an sînen ritterlîchen eit . er sprach < vrouwe, bis gemeit unde lâ dîn grôzez trûren sîn . iemer durch den willen mîn senfte dîn gemüete mit vröuden rîcher güete, unde tuo als ich dir hab geseit .> sî sprach < mîn bitterlîchez leit, mîn trûren unde mîn sendez klagen muoz ich leider iemer tragen . ez sî denn daz ich gelebe daz dîn kunft mir vröude gebe, des ich got wol getriwe, sô muoz mîn jâmer niwe êweclîchen schînen . mîn sorgen rîchez pînen, mîn jâmer unde mîn grimme nôt mac mir nieman wan der tôt unde dîn vroelîch kunft benên . doch wil ich willeclîchen gên dich, dîn vart gar sunder spot dem oberosten werden got, des kraft vür alliu dinc ie wac, der dich gesunt har wider mac mit sîner helfe bringen: des hân ich guoten dingen .> 
Mit disen worten unde alsus manic minneclîcher kus von in beiden dô ergienc . der vürste sî bî handen vienc unde trôst sî tugentlîchen . der reinen saelden rîchen die lândes hêrren swuoren vil gar unde vollefuoren sît an dem wâren eide . wie sich von dannen scheide der eine hie, der ander dâ, daz lâzen ich sîn . der vürst hie nâch sich wolte rüsten ûf die vart . durch alliu lânt gekündet wart, wie der helt mit ritters were wolte varen über mere, unde wie der vrouwen in ir hant gesetzet was liut unde lânt, daz seit man offenlîche . der werde vürste rîche hiez in diu lânt ûz schrîgen, swâ rîter grâven vrîgen durch got ald durch ritters were wolten varen über mere durch muotgelust der êren, die solden zuo im kêren, junge mit den alten; die wolte er enthalten unde vüeren in der koste sîn . diz maere wart sô wîte schîn daz ez vil manic helt vernam, der zuo dem werden vürsten kam unde lopt im dienestlîchen muot . die zôch an sich der vürste guot unde gab ieclîchem nâch der art, als im gezam ûf sîne vart, ros pferît unde liehte wât dâ von sich werder rîter hât zuo im ûz gesundert kürzlîch wol aht hundert die man erkant mit ritters kraft . einre an die heidenschaft vuor durch vrîgen muotgelust; der ander ritterlîchen just suoht, der dritte schouwen . der vierde sîner vrouwen wolt dienen umb ir minne . sô wân des vünften sinne gerihtet sunder valschen spot daz er lûterlîchen got diende mit der verte sîn . sô wolt der sehste lîden pîn durch sînen rehten hêrren . der sibende wolte verren sîner armeclîcher habe unde wolt der heidenschefte abe brechen ritterlîchen guot . sô stuont vil lîht des ahten muot daz er durch kurzewîle vuor, des niunden île was durch ruon hin über mer . alsus besament sich ein her daz man lîht sô vil rîter nie durch muotgelust als dise hie sô starc sô vrech sô hôchgemuot gesach als dise hêrren guot . 
Des muose vröude wahsen dem vürsten rîch von sahsenund hôchgemüete mêren,
 dô er zuo im sach kêren sô wît ûz verren rîchen als manegen ritterlîchen wol gemuoten starken helt . der ûz al der welt erwelt solt sô vil bî den stunden hân, er mohte vunden kûm haben sô guot ritterschaft . ir manlîch muot unde ouch ir kraft kan ich niht gar betiuten, wan man von sô vil liuten sô schoene reise nie gesach . von Brûneswîc der vürste brach ûf aller sîner horde schrîn unde tete in milteclîchen schîn vriuntschaft mit gebenden henden . den kunden unde ellenden gab er unde gab eht iemer dar sîn hant in aller rîter schar daz sicherlîch was nieman dem er eines riemen wolte bresten lâzen . er hiez ûf allen strâzen rüefen unde schrîgen, ob rîter grâven vrîgen ald iemen hette manegel, dem wolt er sunder krangel sînen kumber büezen . sîn milte konde in süezen in maneges ritters ôre . er ist niht ein tôre swer gît zer nôt dâ mans bedarf . der vürst unzagelîchen warf guot ûf die ellentrîchen . er hiez in keiserlîchen sunder meines riwen erfrischen unde erniwen ir harnesch unde ir wâfen . in dorfte nieman strâfen umb gên, er gap mê denn ze vil . sîn milte hant gab an dem zil ros pferît kleider . golt kleinet silber beider gab er sô vürtreffenden last daz dâ nieman nihtes brast . sî hatten alle mê denn vil . nû hiez er bî dem selben zil snelle boten sunder wer vür rîten balde an daz mer, wie in diu habe geviele . galînen kocken kiele luodens vil mit spîse, wîn brôt in der wîse, vleisch unde alle lîpnar, daz sî wol ein ganzez jâr dâ von sich solden spîsen . des hôrt man wîte prîsen ûz Sahsen lânt den vürsten rîch . die boten niender sûmden sich; sî tâten swaz in was geseit . in schif unde kiele wart geleit sô grôz unde übermaezic rât daz mîn sin des zwîvel hât, ob ie kein mêre wart gesehen, als ich noch dâ von hoere jehen . 
Dô diz beschach, dem vürsten wart vil gâch hin an die übervart mit dem ritterlîchen her . er wolte mornent gên dem mer sich von dem hûse scheiden . rîch unde armen beiden beschach sô bitterlîche leit nie, als uns diz maere seit unde ouch wol gelouben wil . sich ruste in der nachte zil manic rîter ûf die vart . ouch waz grôzer söume wart mit golt unde silber ûf geladen! ob man iht sehe in jâmer baden maneges herzen sinne? jâ, diu küneginne, waen ich, des nachtes lützel slief, wan daz sî in ir herzen rief ze got vil tougenlîche . < 
Marîâ minnenclîche .> dâcht sî, < wem wilt du mich lâzen ald wie sol ez mir ergân, mir ellenden armen? got lâ dich erbarmen mîne grôzen riwe . sît ich dir getriwe aller gnâden sicherlîch, sô solt ouch du besorgen mich an allem dem des dîn geheiz nôtdürftic mich ellenden weiz durch dîner muoter êre . hilf daz sîn widerkêre schier werde vroelîch wol gesunt .> ir herz ir ougen unde ir munt sende klag erscheinden . sî trûrten unde weinden in jâmer bitterlîche, biz daz der vürste rîche sîn in dem slâfe wart gewar . er erwaht, der süezen klâr druht er wang an wange mit manegem umbevange unde munt an minnenclîchen munt . er sprach < mîn trût, bis gesunt unde trûre durch mich niht alsô . bis staete vroelîch unde vrô iemêr durch mînen willen . du solt dîn jâmer stillen unde dîn bitterlîchen klage . vernim ein dinc waz ich dir sage unde volg ouch deme, vrouwe mîn . herzen trûte künegîn, des wil ich dich bitten hie . daz vingerlîn daz ich enpfie in vröuden überfluzze mit dînem zarten kusse ze Liniôn der werden stat, dâ dîn vil hôhe wirde hât die âventiure ûz gesant, trag ich noch an mîner hant: daz wil ich teilen sunder haz minnenclîchen schôn durch daz du eines teiles waltest unde den schôn gehaltest under dîner huote rigel . ez sol sîn ein ingesigel der triwen sunder scheiden iemer an uns beiden âne jâmerlîche klage . ob dir mîn sterben iemen sage, swer daz in der welte sî, des solt du wesen sorgen vrî, minnenclîche reine . du solt gelouben kleine mîn bitter sterben sunder haz, ez sî denn, süeze vrouwe, daz ich dir ûz dem ellende daz ander stucke sende daz an daz dîne hoeret . wizzest, sô hât zerstoeret der tôt mîn ellendez leben . swaz man dir sag ân daz geben des stuckelîn wortzeichen, sô maht du erbleichen niemêr von keiner riwe . dem werden got getriwe ich sicher aller gnâden wol . stirb ich, dîn reinez herze sol mit vlêheclîchen sitten über mîn sêle bitten . 
unde tuo als ich dir hân geseit: mînes râtes underscheit solt du durch mînen willen pflegen, die wîle ich bin under wegen: sô maht du niht verderben . mîn bitterlîchez sterben solt du nieman gelouben noch vröud dich selbe rouben ân daz halbe vingerlîn . daz wil ich in der huote mîn iemer hân die wîl ich lebe . swenn man daz teil dir wider gebe, sô wizzest daz ez übel stât unde daz mîn lîp verendet hât, unde solt ouch mînes tôdes pfliht durch keine sach gelouben niht wan als dir von mir ist geseit mit des wortzeichen underscheit .> sî sprach < swaz du mir hâst geseit, des bin ich ze tuon bereit ân daz ich mac niht vroelîch sîn .> er sprach < herzen künegîn, nein, durch mînen willen, nein . minnenclîche süeze rein, hôchgeborne vrouwe guot, tuont hin den trûreclîchen muot, vrouw ob allen vrouwen . lâ dich in vröuden schouwen unde trûre niht sô sêre, durch daz ich iemer mêre dest gerner leiste dîn gebot . der minnenclîche werde got mac vroelîch tuon mîn widervarn .> er nam die zarten an den arn mit manegem umbevange . ich waen daz sî unlânge mit ein ander vâhten . sî wunden unde vlâhten munt arm unde bein unde al ir lîbes lit in ein mit minnenclîchem schinpfe . alsus in dem gelinpfe ein vroelîch bettespil ergie . dâ von diu hôchgeborn enphie ein kint daz dar nâch hêrre wart . der vürste unde diu rebe zart vergâzen irre trûre . ob sî dâ vor sûre sorge hatten iht getragen, daz sach man sî nû verklagen mit vröuden rîchem sinne . alsô kan diu minne in jâmer vröude hoehen unde vröud von jâmer vloehen unde aller herzen sinne steln . man seit uns, dô sant willeheln ze Orense belegen was, daz er sorgen gar vergaz unde lie sîn bitterlîchez klagen . swie vil im liutes was erslagen des tages ûffen Alischanz, an Mîlen unde vîvîanz gedâht er harte kleine, dô in diu süeze reineGyburc an ir schôze nam,
 dô er ûz dem strîte kam ein, aller sîner liute bar, unde in dâ nâch sîn snelliu var durch helfe vuort gên Vrankenrîch: dô wart er unde diu minnenclîch der alten leide sêr ermant sô daz sî trûrten beide sant umb ir schädelîch verlust . hât minne vröude in ir brust dâ vor ein wil gestôzen, sô wil sî aber grôzen kumber in nû lîhen unde hôchgemüet verzîhen mit bitterlîcher swaere . sî tuot sorge laere unde gît ouch hôchgemüete . sî siuret in der güete unde liebet in den leiden . daz wart an disen beiden 
Gýburc unde Willehelme schîn unde ouch hie an der künegîn . 
Wan dô sî diu minne liez, ir bitter jâmer aber stiez mit senelîchem smerzen ir nâhe zuo dem herzen mit bitterlîcher riwe . ir altiu sorge niwe nâch den hôhen vröuden wart . diu minnenclîche reine zart dem jâmer kleine borgte . sî trûrte unde sorgte ûf des vürsten hinevart . dâ mit vil schier gekündet wart des vil liehten morgens brehen . durch trüebez wolken wart gesehen des liehten morgensternen glast, dâ von manic werder gast unsenfteclîch erwecket wart den lîht geriwen was diu vart unde doch niht wolt belîben . von mannen unde von wîben wart manic bitterlîcher schrei . der vürst sîn vingerlîn enzwei stil unde tougenlîchen brach, daz nieman wiste noch ensach sînes willen meinen . ein teil gap er der reinen, daz ander selber er behielt . daz niht der reinen herze spielt, daz was ein grôzez wunder . diu rein gedâht hier under: < 
Wie sol ez mir nû ergân? vil lîht hât got ze mir getân sîne götelîchen maht alsô daz ich mac hinaht von im hân enpfangen: sô waer ez mir ergangen nâch grôzen ungenâden wol . dem vürsten ich ez künden sol, des gân ich niemer stunde abe, dâ von daz er iht zwîvel habe an sîner vrühte sâmen .> ir sinne vür sich nâmen den troun als ir getroumet was . an dem spurt sî unde maz, ob ir der alte löuwe entran, daz sî wolt den jungen hân ze trôst in irme leide . werk unde troun diu beide ir gâben zwîvellîchen muot . sî dâcht < du solt dem vürsten guot die sache niht verswîgen .> der troun begunde sîgen mit vesteclîchem senke sich in ir gedenke, wan er ir vröude brâhte . diu rein sich hinderdâhte, wie ir was lânge zît dâ vor getroumet von des valken spor, wie ir der vürste den beschiet . dâ von sô wolt sî lâzen niet, sî maht im disen troum ouch schîn, unde sprach < lieber hêrre mîn, hoer durch dîne tugende mich . ein wilder troum hât mir sich erzöuget in dem slâfe hinaht sunder strâfe: des solt du mir sîn meinen tugentlîch erscheinen; sô maht du mich erfröuwen .> sî seite von dem löuwen, dem alten unde dem jungen, wie ir was misselungen an dem alten sâ zehant, unde wie sî dô den jungen vant ligen an des alten stat . < dirre troun mir hînaht hât geschaffet vil unmuoze . werder vürste suoze, waz meinet er, waz dunket dich?> er sprach < zarte minnenclich, sô ist ez wol ergangen . dîn lîp hât enpfangen, des triw ich sunder klöuwen, einen jungen löuwen, ein kint von gots gewalte . ich bin der löuwe alte der dir unwizzenlîch engât . dîn trôst nû an dem jungen stât sunder meines schande, biz daz mich ze lânde got har wider sendet . mîn leit hât sich verendet unde al mîn herzeriwe, wan ich got getriwe, wir haben gnâde vunden an im ze disen stunden mit erbeclîcher vrühte . nû sol von sorgen vlühte dîn vil reinez herze pflegen . ob ich belîbe under wegen, sô bist du doch ergetzet mîn, hôchgeborne künegîn .> sî wâren beide vröuden rîch ûf den gedingen, des sî sich hie versâhen beide . sô liep unde alsô leide der minnenclîchen nie beschach, wan sî der vrühte sich versach unde ouch sîn dannenkêre . sî sprach < vürste hêre, sît du niht wilt belîben, sô solt du heizen schrîben die nacht, den tac unde dise stunt, ob dir tuo kein bote kunt mîne vriuntlîche geburt, daz diu zît geb antwurt der vruht nâch ordenunge .> des wolt diu süeze junge umb keine sache nie enbern . der vürste tete ez ungern, doch muost ez sîn, wan ez beschach . dar nâch diu süeze reine sprach: < 
Trût zart lieber hêrre mîn, sît daz du niht wilt bî mir sîn noch getarst noch solt noch maht, sô gedenk an dise nacht, daz dir kein zwîvel werde schîn an der künftigen vrühte dîn, ob got an mir die gnâd begât, daz gar an sînen gnâden stât . ich troeste mich nâch wâne .> < ei minnenclîch Yrkâne,> sprach er, < hôhe künegîn, mîn sin mîn herze sont des sin an dir gar unzwîvelhaft . got in sînr götlîchen kraft bevilh ich, werdiu künegîn, dich unde die vruht des lîbes dîn diu uns nâch wâne vröude gît . gip mir urloup, es ist zît; unde sî daz got dir gnâde tuo, nacht tac spâte oder vruo, sô solt du sicherlîchen boten heizen strîchen hin über mer durch alliu lânt die mir diu maere tuon bekant, unde lâ des bî niute niht, in Arnolt des grâven pfliht solt du leben alle wege . sîn hôhiu triwelîche pflege kan dir sorge wenden unde sendez trûren pfenden . hoer, volge sînem râte beide vruo unde spâte, sô kan dir niemer missegân . als ich dir gesaget hân umb daz halbe vingerlîn, daz hab in der huote dîn staeteclîch mit rehter pfliht . geloube al der welte niht mînes tôdes unheil, man geb dir denn den andern teil der an daz dîne hoeret: sô ist mîn lîp zerstoeret; ân daz sô leb ich sunder wân .> 
Diu minnenclîche schoen yrkân trûreclîchen zuo im sprach, dô sî des vürsten ernst ersach, < ich tuon allez daz du wilt . mîn lîp mîn herze daz bevilt ze tuonde niemer swaz du heist, die wîle daz mîn lebender geist mac mînes lîbes walten . herr, ich hân gehalten ein vingerlîn, daz selbe golt du vürste mit dir vüeren solt unde ez tragen alle wege in dîner lusteclîchen pflege,> sprach sî, < sunder wenken . du solt dâ bî gedenken staet in ganzen triwen mîn . wizzest daz diz vingerlîn kam ûz der verren Indîâ . ze einem prisant ez dar nâch wart dem künec von Schottenlânt . unde dô des tohter wart gesant gên Norwaeg in mahelschaft, man gap ez ir . des steines kraft ist sô kreftic unde sô guot daz er staete vroelîch tuot den der in an der hende hât . keine gift er niemer lât dem selben menschen ouch geschaden . swer ist mit vroste überladen, dem gît der stein ouch hitze . swâ ûf der welte kritze ein mensche ist mit muotes guft, dâ machet spîse unde luft der stein dem menschen ertic, swie vast sî widerwertic luft spîse der nâtûre . sich du maht in sûre sorge niemer kommen . der stein kan dir vrommen an dînen arbeiten, als uns die alten seiten von den der stein von êrsten kam . dar nâch dô zirlânden nam der künec von Norwaege wîp, des wart diz golt sunder kîp ouch bî der tohter sîn gesant mîner anen gên irlânt mit grôzer huote starke . nû wart gên tenemarke mîn muoter von Irlânt gegeben, unde dar umb daz sî mocht ir leben mit vröuden rîchem gufte vor unkundem lufte unde ungewonter spîse vristen in der wîse, gap ir ez mîn âne; nû ist ez mîn: sô gip ich dirz, sô ist ez dîn .> sprach diu reine guote . < hab ez in vester huote, sô mac dir kûme missegân .> er sprach < minnenclîch Yrkân, daz tuon ich gerne alle zît . wizzest daz mir iemer lît dîn zuht in mînem herzen . leides unde smerzen wil ich staete ânen mich durch dich schoen Yrkânen: alsô tuo ouch du durch mich . dem milten got von himelrîch unde der lieben muoter sîn bevilh ich, werde künegîn, dich, wan ich wil lânger sparn niht über mer mîn wildez varn: daz lâ mit dînen hulden sîn, hôch erborne künegîn, unde bit den werden zarten got daz sîn götelich gebot mich ûz dem ellende schier har wider sende gesunt vroelich unde vrô .> aber nû bevalh er dô ir den künftigen sâmen . hie mit sî urloup nâmen unde kêrten ûf der reise vart gar mit ritterlîcher art . 
Alsus beleip diu reine hie . manic wêlîch schrei ergie ûz siufzendem munde unde der von herzen grunde der vil minnenclîchen kam . grâv Arnolt dô die zarten nam unde tete ir triwen dienst erkant . der reinen tûsentstunt geswant: dâ nam sî der geêret abe mit trôst unde senfteclîcher labe, als sînen zühten wol gezam . in sîne pfleg er sî dô nam, als im der vürste rîch gebôt . im tete ir klagelîche nôt sô wê alsam der reinen . ir schrîgen unde ir weinen sî dicke dar zuo brâhte daz anders nieman dâchte, wan daz sî von der grimmen nôt müeste sicher sterben tôt . alsô twanc sî diu minne . ungelîche sinne truoc sî unde laudavîne diu sunder klagenden pîne die ketten Alexandern liez vallen, dô der künec hiez sî behalten sunder wer, unde er sich sancte in daz mer sunder meines riwen . dô wolt er getriwen nieman wan der klâren pflihtYrkân diu reine tete ouch niht
 als Dalidâ samsônen diu im sunder schônen sîn kraft mit hâres löcken schriet . alsus den starken sî verriet biz daz er wart erblendet . des muoz ir lop geschendet vor al der welt noch hiute sîn . sî tete ouch niht untriwe schîn noch gap spottes loene, als hie vor diu schoeneAthanatâ ze Rôme tete,
 dô sî den künste rîchen hetVirgilium erhangen.
 sî het ungern begangen den spot von dem man wunder seit, dô Silarin diu schoene reit den wîsen Aristotilem . sî gap ouch disem unde dem niht trôst mit sinnes meinen, als man von der reinenHelênen seit ûz Kriechen lânt.
 ein einic lustic minne bant sî unde den helt von Brûneswîc . ir vuoz getrat ûf spottes stîc nie noch ûf der schanden pfliht, als man nû vrouwen werben siht mit herzen unde mit sinnen . ir êrelôsez minnen gât ûf lasterlîchez amt, wan sî wol halber hânt verschamt an werken unde an worten . ich spür an allen orten, ob ez sî ernest oder schinpf, sô manegen grôzen ungelinpf daz ich mich schamen vür diu wîp, sît ir leben unde ir lîp zuht unde êre vliehent unde sich mit vlîze ziehent unreht ûf al der erde . ir vrävenlich geberde sint wilder denn des löuwen, als ob sî wellen dröuwen den mannen um ir minne . sint daz kluoge sinne, des muoz mich nemen wunder grôz, daz sî mê denne halber blôz gânt ob des gürtels lenge . ir kleit sint alsô enge daz ez mich lasters vil ermant, wan in in dem rocke spant der lîp mit lasterlîcher pfliht . mîn êre hoert, mîn ouge siht wort unde ouch geberde, dar um man het unwerde wîlent schoeniu wîp gehapt . die sache kan iuch Jacob apt vil baz bescheiden denne ich tuon . sî waenent lasters haben ruon unde schament sich der êren . des siht man staete mêren ûf sî schamelîchen spot . êre welt unde dâ zuo got schiuhent sî nû kleine . des tete diu süeze reine kiusche wol getâne minnenclich yrkâne niht, wan sî unfuoge vlôch . in wîbes zuht diu reine zôch sich mit staeten triwen . ir weinen unde ir riwen was sunder wandels lûne . daz herze daz sigûne hie vor in irme lîbe truoc, daz hât diu minnenclîche kluoc mit triwer klag in sich genomen alsô, wan sî wolte komen an keinen vriedel anders . sam schînahtelânders tôt Sigûn mit tôde galt, alsô galt diu wol gestalt hie leit mit herzeleide . sorg unde jâmer beide truoc sî sô zühteclîche, wan diu minnenclîche dar an sich nie vergâhte . an got sî gedâhte unde bat mit herzen sêre den umb ein widerkêre mit dêmüeteclîcher zuht . sô was diu zwîvellîche vruht ein trôst ouch in ir leide . dâ von der gingen beide vröute sich diu hôchgelopt . sî hette anders sich vertopt vil lîht in der vil grimmen nôt, sam Dydô diu sich selben tôt erstach unde ouch verbrande, dô sich ûz irme lândeEnêas tougenlîchen stal.
 sî waer ouch lîht ûf tôdes wal gelegen von dem grimmen wê sam diu gehiure tysabê diu sterben mit ir vriedel gert, wan sî sich an sîn selbes swert mit bitterlîchem jâmer rêch, dâ mit sî ir selber lêch ein jâmerlîchez sterben sus, dô sî den werden pîramus sach tôt in sime bluote ligen . ir waer ouch vröude lîht verzigen in herzen unde in sinne alsam der moerinne von Zazamanc, der grimme nôt sî värwet jâmerlîchen tôt nâch dem erwelten Gahmureten . ir lîp ze tôde het getreten vil lîht mit vrîgem willen sam daz herz secundillen durch Verevîz den Anschevîn . sî het ouch jâmerlîchen pîn erliten unde den grimmen tôt sam diu minnenclîch ysôt diu sô klegelîchen warp daz sî jâmerlîch erstarp nâch Tristrande dem werden degen . sî kunde zühteclîchen pflegen klage ûf guoten gingen daz in wol möhte bringen got mit sîner helfe wider . alliu ires lîbes lider von jâmer dicke erstabten . trôst unde der ginge labten dâ nâch die wandels vrîen, als man von amelîen der schoenen seit ûz Engellânt . swie bitterlîchez leit sî bant, daz leit sô zühteclîch sî treip daz ir ir leben doch beleip .Yrkân lebt in der wîse
Gîburc nâch dem markîse
 leit grimme sorge bitterlîch die wîl nâch helf in vrankenrîch sîn ritterlîchez ellen reit, unde wart dar umbe doch geleit niht in tôdes stricke . diu minnenclîche dicke dem tôde unmâzen nâhe kam, wan daz sî süezer ginge nam unde brach ein teil ir leit enzwei .Kondwiramûrs von pelrapei
 leit nôt ze manegem mâle, die wîl daz nâch dem grâle reit der liehte wol gemâl hôhgelopte Parzivâl,Herzeloyden einic kint.
 ob dis niht tôt von leide sint, daz sol man an den zarten loben . ez ist niht lob, ez ist ein toben swâ man unmaezeclîchen tuot . mâze ist ze allen dingen guot, an liebe unde an leide . in rehter mâz sî beide sol man wol halten unde lâzen . der minnenclîchen schoen yrkân mohte sicherlîchen wirs niht sîn gewesen, ob ir mirs geloubent, âne sterben . ir jâmerlichez werben tete rîche unde arme trûren . in alsô strengen sûren jâmerlîchen sorgen âbent unde morgen lag ir sin versunken . lieb unde vröude sunken ir ze beiden sîten . nie herze bî den zîten wart sô rehte kumberhaft von bitterlîcher noete kraft sam diu ûz erkorne reine hôhgeborne süeze minnenclîche .Arnolt der grâve rîche
 zühte vil an ir begienc . von sîme trôst sî dicke vienc vröudebaeren gingen, wan er ir konde ringen dicke ir senelîche nôt . ir lîp ze tûsent mâlen bôt wer von jâmers liste, wan daz der grâve vriste mit trôst ir leben offenbar daz ir arges niht enwar . 
Nû lâzen wir die reinen hie . hoerent wie ez dort ergie den muotes ellentrîchen . ir rîten unde ir strîchen was mit balder snellekeit . ir boten hatten vor bereit kocken kiel unde manic schif unde hatten ûf des meres grif dar an von wîn unde spîse getragen in der wîse sô übermaezeclîchen rât daz man sîn niht zwîvels hât, ros unde liute hatten gar ir lîbes vuor ein ganzez jâr unde vil mê denn ich waenen wil . ir marner stiezen an dem zil segel in des windes luft, unde wart mit vröudenrîcher guft von lânde dô gestôzen . die werden schanden blôzen hatten bî in manic spil, busûnen rotten harpfen vil, tambûren unde schalmîgen, dâ mit den wandels vrîgen wart beide tac unde dâ zuo nacht kurzewîle vil gemaht mit maneger sache gemellîch . wie aber sich der vürste rîch von Brûneswîc gehüebe? sîn ougen wurden trüebe von bitterlîchem smerzen der im in sînem herzen lac jâmerlîch versenket . nû hin nû har er wenket mit trûreclîchem sinne . diu künste rîche minne hât im an den stunden sin unde herz gebunden mit ir strengen meisterschaft, daz er von ir strengen kraft sich niht mocht geziehen . sîn herze wolte vliehen hin, sô wil der wille har . alsus verstrihte unde verwar sîn sin sich jâmerlîchen nâch der minnenclîchen süezen wol getânen hôherborn Yrkânen, daz er niht wiste waz er schuof . sîns senden herzen stiller ruof dick tougenlîch ze gote schrei, daz sîn sorgen bant enzwei braeche von der helfe sîn unde daz er die künegîn het in sîner huote . der reine hôhgemuote got des vlêhelîchen bat . gelückes segelwint der hât den luft nâch allem wunsch bekleit . sî vuoren, als daz maere seit, in kurzer wochen wîle manic tûsent mîle ûf des wilden meres vluot, biz daz die rîter hôhgemuot sâhen unde vernâmen unde daz sî schiere kâmen unde wâren kumen über mer . sich ruste manneclîch ze wer ûf ein tôtlîchez strîten . nû was bî den zîten der soldân unde diu heidenschaft mit übermaezeclîcher kraft, als diu âventiure seit, gelegen ob der kristenheit, wan diu nam an kreften abe, unde kâmen boten in die habe nâch vrâge durch diu maere, wer dâ komen waere, wie war umbe unde durch waz . schiere in wart gekündet daz diu reise ritterlîchen ûzen tiutschen rîchen waer komen dar mit heres kraft unde daz sî an der heidenschaft ir sünde wolten büezen mit strîte durch den süezen hôchgelopten werden krist der aller dinge schepfer ist unde durch die lieben muoter sîn . diz maere wart vil schiere schîn den die bî den jâren ensît meres wâren von der werden kristenheit . als in ze ende wart geseit unde sî hatten wol vernomen waz in helfe waere komen, wer von wannen unde wie, ir aller herze trûren lie unde vröuten sich der maere, daz in sô trôstbaere helt ze helfe kâmen . die ellenden nâmen ir rosse pferît unde ir kleit unde wolten durch die kristenheit lîden strîteclîche nôt . der vürst in allen dô gebôt sich wâfen in die ringe . die snellen jungelinge des selben niht betrâgte . nieman den andern vrâgte umb vridelîch geleite . gên strîtes arebeite ir aller sin unde herze stuont . sî tâten niht als sî nû tuont die man in bilgerînes pfliht über mer nû varen siht in kotzen unde mit stecken . sî müezent lasters vlecken in hôher êren waete tragen . waz lobes waenent sî bejagen die heime êre vliehent unde ir getiusche ziehent in wallere wîse sunder wer gên Kriechen oder über mer? waenent sî ritterlîchen varn? sî tuont ez niht wan durch ein sparn ald umb zageheite tât . in tiuschen rîchen ez sô stât daz nieman an die heidenschaft dörfte varn durch ritters kraft, als ich mich sîn kan entstân . dar âne merk ich sunder wân daz rîter hêrren lop zergât . der vriund unde mâge heime lât sunder sîner helfe wer in krieg unde er vert über mer, des sol man dâ gedenken wan daz sîn êr wil senken ze schamelîcher vlühte sich . ich waene er vliehe sicherlîch schüzzel unde platten . des siht man wîte matten ir lop mit lasters venden iez an allen enden an ritterlîcher taete, sît daz in rûhe straete vür glânziu wâfen liebent . sî bergent unde schiebent ir lop ze lasterlîcher art . swenn er getuot die widervart, sô ist er der ouch er ê was . ich waene im waer gestanden baz daz er hie heim bî vriunden sich het lâzen schowen helfelich oder sîn selbes dinc bewart . eins edeln mannes mervart in bilgerînes wîse ich lasterlîche prîse mit hinderredelîcher pfliht . ich tar es vor in sprechen niht . 
Des tâten dise hêrren niht, sît man sî ritterlîchen siht verwâfent als ûf einen strît . nû was bî der selben zît ir kunft wîtenen vernomen . des sach man ritterlîchen komen manic grôze wîte schar von den kristenliuten har die bî den selben jaren jensît meres wâren unde vâhten an die heidenschaft . die vröuten sich der grôzen kraft diu in sô helfelîche kam . unde als der vürste rîch vernam daz ez vriunde wâren, ir vriuntlîch gebâren galt er mit vriundes gruoze . vil vriuntlîcher unmuoze huop sich ze bêden sîten . nû hatte bî den zîten diu heidenschaft sich gar zertân unde wolten wesen sunder wân sicher vor der kristenheit . des wart ein reise ûf geleit tougenlîchen sunder braht dar nâch über siben nacht . wan sî stille lâgen ruowen unde pflâgen gemaches nâch arbeiten . dâ nâch sî ûf bereiten sich in kurzen zîten . ir hurten unde ir rîten gienc mit ritterlîcher kraft an die verfluohten heidenschaft mit roube unde mit brande . sî wuosten in dem lânde ân aller slahte urdrütze . sî leibten einer stütze nie vor keiner veste tor . diu heidenschaft diu hât dâ vor der kristenheit sô vil getân daz sî wânden sunder wân vor allen dingen sicher sîn: dâ von sî schedelîchen pîn liten unde jâmers nôt . maneger muoter kint den tôt leit von der kristen handen . sî wuosten unde branden diu lânt an allen sîten . ir ritterlîchez rîten die heidenschaft erschrahte vil gar, wan ez mahte sî in grôzen sorgen wesen . junc alt man noch wîp genesen liezen sî, daz ûf der vart in eht ie ze teile wart, biz daz vor den vesten daz lânt von den gesten wart oede unde wüeste geleit . dem soldân schiere wart geseit der kristen überrîten, dâ von er bî den zîten an sîne huld unde an den tôt ein reis der heidenschaft gebôt über daz kristenlîche her . nû mocht er doch ze solcher wer gesamnen sich sô schiere nie, die gotes rîter hetten hie ritterlîchen unervorht grôze tât unde dinc geworht in dem lânde umbe . manic wîte krumbe sî riten an den stunden . swaz sî lebend vunden, daz muose von in sterben . ir ritterlîchez werben manegen jâmerlîchen ruof der heidenschaft mit sorgen schuof, biz sî an den stunden in allem lânde vunden sô klein als in der hende . manic helt ellende wart rîch von ungetoufter habe der sî sô vil gebrochen abe hatten daz sîn was ze vil . dâ von sî an dem selben zil tâten widerkêre nâch der wîsen lêre die bî den selben zîten die strâze kunden rîten . 
Nû hatte sunder valschen wân von Babilôn der soldân geboten sunder trâgen den die der lânde pflâgen daz sî mit ritterlîcher schar kêrten an die kristen har unde werten irre reise vart . dâ von ritterlîchen wart gezieret manic wîtez her mit ungetoufenlîcher wer an die ellenden kristenheit . als in diz maere wart geseit, sî rusten sich ouch ûf den strît . der bâruc bî der selben zît was niht mit sîme lîbe dâ . daz was der heidenschaft dâ nâch schad ûf tôdes erbeit . sî kâmen, als ich hân geseit, mit offenlîcher melde unde leiten sich ze velde gar mit unzallîcher maht . heid unde anger überstraht wart von den ungetouften . dâ mit die kristen kouften lob hie unde dort daz êwig rîch . der heiden schar sich ritterlîch mit grôzen rotten hât geleit vür die ellende kristenheit . 
Die muosen hôher witze pflegen, wan sî wâren sô belegen mit der ungetouften schar daz sî weder hin noch har mohten noch enkonden . von dirre nôt begunden sî trûren unde sorgen, âbent unde morgen, wie ez in ergienge . waz man âne vienge, daz wart ir vrâge dicke . sî wâren mit dem stricke toetlîcher bande umbeleit . der heiden an die kristenheit was zwênzic über einen . dâ von sô was ir meinen trûric unde sorgen rîch, daz ir schar sô ungelîch niht möhte gên in halben strît . daz wart von in alle zît besorget vruo unde spâte . nû wurden sî ze râte, der eine sus, der ander sô . ze jungest über ein sî dô kâmen daz sî solden belîben unde wolten ir leben in der veste zern unde sich ritterlîchen wern, nacht tac alle stunde biz got der werde gunde sîn helf ze trôst in senden . die hôhgemuot ellenden sich werten ritterlîche . aller tegelîche sî mahten ein geschelle: des kam in ungevelle manic ungetoufter man der sîn ende von in nan nû hie, nû dort, nû dort, nû hie . der vürst ûz Sahsen lânden nie tac verliez er vüere har gewâpent ûf der heiden schar durch werde tjostiure . dâ von mit schumpfentiure er hôher êre vil gewan . nû hie nû dâ ein rotte kan die er ritterlîch durchbrach . sîn swert daz sluoc, sîn sper daz stach unde bejagte hôhen prîs . er leite dar ûf sînen vlîz wie er nâch êren wurbe, ob joch der lîp ersturbe, daz doch diu sêle in gotes pflege waere, wan er ûf dem wege was götelîcher erbeit . sîn lîp sô vrevellîchen reit unde warp sô ritterlîchen gar, daz kristen unde heiden schar im hôher wirde jâhen, wan sî sîn ellen sâhen vrevel unde muotes rîch, wan er lie sich ritterlîch durch got unde unser vrouwen in erbeiten schouwen gên der heidenschefte . an muote unde an krefte was er wol rittermaezic . er wart sô antsaezic daz manneclîcher von im zôch unde man in schiuhelîchen vlôch . 
Alsus die heiden lâgen . die inren rîter pflâgen mit manegem helde snelle daz sî in patelle dik ûz ze velde ritten mit ritterlîchen sitten unde suohten tjostiure, dâ von ein schumpfentiure vil lîhte keiserlîch ergienc . wer dâ gewan ald schaden gevienc, der sage würde gar ze vil, wan kriec unde toppelspil in ein vil nâhe glîchet sich . swen hiut tuot schumpfentiure rîch, den tuot sî morn an gülte blôz . vromen unde schaden grôz sî nâmen bî den zîten hie an beiden sîten, der kristen unde der heiden . leit liep an in beiden hiut morn unde alle zît beschach, wan man sî tegelîchen sach hurteclîchen strîten unde ûf ein ander rîten mit starken breiten rotten grôz . ob des einre hiut genôz, der engalt sîn lîht hie nâch . nû wart der heidenschefte gâch ûf daz kristenlîche her, wan ir kraft unde ouch ir wer mêret sich spât unde vruo . in seic allenthalben zuo helfe von der heidenschaft . des wart ir maht unde ouch ir kraft sô übermaezeclîchen grôz daz es die kristenheit verdrôz, wan ez in kumber worhte . jâmer unde vorhte sî hatten vruo unde spâte mit manegem engen râte waz in ze tuonde waere . arbeit unde swaere sî staeteclîchen litten . sî vâhten unde stritten von morgen vruo biz in die nacht .Reinfrit sô ritterlîchen vaht
 mit hügender malîen daz man dem wandels vrîen lop von kristen heiden sprach, der in in strîtes hurte sach . 
Diz patellen lângiu zil werte; nû wart alsô vil der heiden daz ir übermaht velt unde anger hât bestraht mit strîtlîcher liute pfliht, dâ von die gotes rîter niht vür die veste kâmen . der ungetouften sâmen wuohs unde wuohs eht allen tac biz ir maht gar ob gelac der werden kristenheite die doch mit arbeite rungen unde vâhten . dicke sî gedâhten wie sî sich erwerten unde vor dem tôd ernerten beidiu ir lîp unde ouch ir leben . râtes wunder wart gegeben von in sus unde aber sô . von Brûneswîc der vürste dô sprach < ir hêrren, ob ich sol râten uns, wir sehen wol daz wir müezen sterben unde âne wer verderben, wan ir maht ist gar ze grôz . dâ zuo sîn wir spîselôs daz wir uns mügen hin ernern noch alsô die veste erwern: daz ist ein jâmerlîchiu nôt . wir müezen hinne hungers tôt sicherlîchen sterben . sô sollen wir verderben mit strîte doch, daz stât uns baz . von gote hoer ich sagen daz er kleines heres walte . sîn güete manicvalte mac hôhen trôst an uns begân, sît wir von im gehoeret hân daz sîn helfe ie veilic was unde ouch mitteilic den die gnâde ruohten unde helfe an in suohten: den kam sîn güete ie ze staten . hôhvart smaehe kan wol maten sîn vil helfelîcher trôst . der mac uns ouch wol erlôst tuon unde helfe senden, als er tete den ellenden juden in Egipten lânt, dô des meres vluot verslânt sunder zwîvel âne werPharâôn unde al sîn her,
 ros man wegen, alle diet . dô er sî wolt lâzen niet von maneger grôzer plâge drô, got ze jungest rihte dô daz ir einer niht genas der ûf der jageverte was . 
Als uns diu buoch noch tuont bekant, got möht uns von der heiden hant ouch loesen vroelich unde schôn, als Moyses unde aarôn erloeset wurden, als ich hân von Abirôn unde dathân in der rihter buoch vernomen, dô sî ze velde wâren komen gên den gotes knehten . sunder strîtes vehten sî verdurben alle sant, wan daz ertrîch verslânt sî mit ûf tuonder wîte, daz bî der selben zîte ein einic mensche niht genas daz vrevellîch dar komen was . 
Sus mocht uns got ouch loesen wol: des man sîner güete sol getriwen hiut unde iemer mê . er maht dem werden josuê sunne unde himel stellic, wan sîne vînde vellic des tages vor im wâren, daz er bî dem klâren schîne mohte brechen die heiden unde rechen sich mit vîgentlîcher tât . waz zeichen er begangen hât an Gedeôn dem werden, dem er ûf trukener erden den schaeper maht von touwe naz, unde dâ diu erde towic was, dâ lac der schaeper towes vrî! bezeichenlîchen er dâ bî gap ze verstênde daz sîn maht über tac unde über nacht unde aller dinge manicvalt ze allen stunden het gewalt . 
Diz tete er mit der güete sîn ouch an Gedeônen schîn, den hiez er mit kranker wer vehten an sô grôzez her daz der helt verzagte unde ûf gên himel klagte, got wolt sîn volc verderben unde âne wer ersterben selbe in tôdes bitterkeit . hôher helfe sicherheit gab im der werde got dâ nâch unde hiez im sîn ze strîte gâch mit sîner kleinen kranken diet die er bî dem brunnen schiet vil vil dennoch von im dan . ist ez wâr, als ich dâ hân gelesen an der buoche schrift, swaz liutes nâch des trankes trift ze der erden sunken unde ligelingen trunken, die belîben an der stunt, unde swel daz wazzer in den munt wurfen mit den henden, daz wâren die ellenden die got bî den zîten erwelet hât ze strîten . diu schar diu wart sô kleine daz nâch der rehten meine ûf der selben hervart kûm einer an zwei hundert wart, unde gesigten alle doch . der milte got mocht uns noch mit helfelîchen dingen hôhe vröude bringen, sît er wol alliu dinc vermac . er pfligt der güete der er pflac noch hie vor, ist mir bekant, dô er daz geheizen lânt den juden gap in alter zît . diu kranke schar mit siges strît manic grôzez her vertreip, unde in daz lânt mit ruowe bleip, als man noch wol beziuget, ist daz diu schrift niht liuget der wir gelouben müezen . sîn trôst der müeze süezen noch unserr sorgen siure mit helfelîcher stiure, sît er die sînen nie verschielt . dô Mathathîas sich enthielt unde vünviu sîner kinde, als ich geschriben vinde in dem wâren buoche, ob ich genôte suoche, von der Machabêt art, wie von in der tempel wart unde diu stat wider biwen, sô sön ouch wir getriwen got, sîn helfe lâz uns niht, sît er mit helfelîcher pfliht sî nert vor jâmerlîcher drô diu in von anthiochîô dem boesen künege wart bereit, als diu biblîâ noch seit: dâ vint man sunder valschen wân alliu dinc geschriben an, wie diu welt êrst âne vienc, waz got wunders ie begienc, war umbe wenne unde wâ von, unde wie wunderlîchen kon diu welt ist von êrsten . sît daz nû got die hêrsten ie durch die dêmüetigen twanc, sô sön wir im ouch sunder wanc iemêr getriwen gerne . sîn trôst von holoferne half den juden sicherlich den diu schoene minnenclichJûdith wunderlîchen sluoc.
 zeichen vil mê denne gnuoc hât der werde got getân . dâ von sön wir âne wân sunder zwîvels riwen alle wol getriwen daz er uns tuot daz beste . sol disiu zît diu leste ouch wesen unsers lebenes, sô vröuwe ich mich des gebenes daz wir son enpfâhen, wan gotes rîch uns nâhen muoz sunder zwîvellîche wer, als dem erwelten gotes herMauricîô unde sîner schar.
 sehs hundert unde sehs tûsent gar sehzic sehse was ir zal, die eines tages über al den tiufel überstritten unde die marter litten durch got umb sîn heilic rîch . zehen tûsent sicherlîch ouch eines tages sturben durch got unde erwurben dâ mit der sêle êwic heil . bî got wirt uns der selbe teil ân aller slahte swaere den alle marteraere hânt enpfangen umb ir nôt . ob ouch wir hie ligen tôt, wie könd uns iemer baz beschehen? iedoch lâzen ich iuch ersehen daz unser hêrre vrîlîch tuot uns lidic vrô unde hôhgemuot, ob wir im sunder riwen guotes wol getriwen .> sî sprâchen alle < got der mac uns noch manegen lieben tac lâzen vrô unde vroelîch leben, ob sîn hôhiu güete geben uns noch trôst in leide wil . ob unser lebelîchez zil aber hie verendet, des werdent gesendet die sêle vroelîche schier ze himelrîche, wan wir in gotes dienste sîn . er unde diu hôhe künegîn ruochen sich erbarmen über uns vil armen sorgenrîch ellenden, unde ruoche uns helfe senden nâch dem sô sîn götlîch geheiz uns noetic unde notdürftic weiz: des sön wir alle bitten mit riweclîchem sitten daz al sîn wille an uns beschehe, unde daz sîn güete übersehe swaz wir ûf strîtlîchen wân unser zît begangen hân wider sîner gotheit . sît er marterlîchen leit durch uns willenclîch den tôt, sô söllen wir ouch unser nôt mit lobelîchen dingen im hie ze opfer bringen, daz doch der sêle werde rât, swie der lîp gesündet hât .> 
Alsus sî retten alle . < wie iuch mîn rât gevalle,> sprach aber dô der vürste rîch, < des nement war, wan sicherlîch ich rât daz wir niht beiten unde daz wir uns bereiten alle in strîtes wâfen . noch hinaht sô sî slâfen, sô son wir über sî loufen, mit tôde vröude koufen ald aber strîteclîch genesen . uns mac kein dinc nû bezzer wesen, wan ie ê ie waeger . werd wir strîtes traeger, sô mêret sich ie mê ir maht . des son wir in dirre nacht ritterlîch versuochen, ob unser got wil ruochen; wan müezen wir sterben, sô son wir alsô werben daz die heiden iemer mê hinder uns hânt herzen sêr unde daz wir vroelîche bî got in himelrîche müezen êweclîchen wesen . ist aber daz wir son genesen, sô mün wir got der welte baz gedienen niemer sunder haz wan daz wir die boesen alsô mit strîte loesen daz ir einer niht enlebe . ob iuch mîn rât die volge gebe, daz kündent mir hie offenbar . wir son unser halbe schar ze were teilen machen . mit listeclîchen sachen son wir diz dinc an vâhen unde tougenlîchen gâhen zuo in an vier sîten . unde swenn wir an sî strîten, helde wandels vrîge, sô nement eine krîge, dâ bî wir uns erkennen . wir slahen unde zertrennen ir übermaezic grôzez her mit strît ân aller slahte wer, als ich iuch bescheide . rîch unde arme beide, klein unde grôz, swaz dâ mac wesen, sol man nihtsiht lâzen genesen: daz kunt uns ze heile . wir son dem andern teile bevelhen, swenne im werde kunt daz wir eine lânge stunt gestriten haben, daz ir schar geruowet kume zuo uns dar unde bringen liehter alle sant . dâ von werdent schier zertrant die heiden ungewarnet . ir sündic leben arnet mit toedemiger arbeit swaz sî an der kristenheit hânt ie begangen ire zît . der ritterlîche herte strît sol wesen sunder vliehen unde iemer mê sich ziehen daz wir die krîge hoeren . wir slahen unde stoeren mit gotes helf in dirre nacht ir lîp ir leben unde ir maht sicherlîch ân allen schaden . ir herze muoz in tôde baden durch wol verdienten gotes haz . ob iemen wizz, der râte baz .> sî sprâchen alle daz der rât den er in gegeben hât möht ûf aller erden niemer bezzer werden, unde wolten im ouch volge schîn tuon unde willeclîchen sîn nâch sînes râtes lêre . waz sol man sagen mêre? diu nacht diu kan, der tac verswein . nû kâmen sî des über ein daz ir krîge sunder nît solde wesen durch den strîtBrûneswîg unde Sahsen.
 diu nacht begunde wahsen, wan ir der tac vil gar entweich . der slâf senfteclîchen sleich in manegen ungetouften lîp, dâ von manic werdez wîp sider wart an vröuden blôz . ir maht ir schar diu was sô grôz daz sî mit gemache ân aller schiltwache huote wânden sicher sîn . dâ von toedelîcher pîn wart in allen dô gegeben . die kristenhelde teilten eben ir schar snelleclîchen schier . ûz dem einen teile vier sach man sî glîche scheiden . die solden an die heiden von êrsten tougen strîten . daz her an vier sîten sî ritterlîch durbrâchen . sî sluogen unde stâchen arme unde rîche . klein unde grôz gelîche wurden ûf der reise vart vor der kristenheit gespart lützel, als ich mich entstân . die sorgen wesen wânden ân, die sach man überschütten . in zelten, under hütten huop sich jâmer unde nôt . dâ was niht anders denn der tôt: den sach man mit gewalte, daz sîn sterben valte des nachtes maneger muoter kint . die schar an vier enden sint durbrochen gar mit kreften grôz . diu tumbe heidenschaft sich blôz geleit hât aller wâfen . des wart ir senftez slâfen unsenfteclîch erwecket unde manic swert gestecket in ungetoufte herzen die des tôdes smerzen in jâmer muosen lîden . der scharfen eggen snîden grôziu wunder worhten . die vrechen unervorhten brâchen schar unde schar enzwei . nû gienc der jâmerlîche schrei nû hie, nû dâ, nû dort, nû hie, unde enwiste nieman wie ûf ein rehtez maere in dâ beschehen waere, wan sî von slâf ûf ruhten . etelîch ouch zuhten diu swert unde sasten sich ze wer . nû kam geloufen in daz her der kristenheit daz ander teil, des muoste manic leben veil der heidenschefte werden, wan sî ûf al der erden sô grôzen schaden nie erkurn, ân allein dô sî verlurn sô manegen helt ûf Alischanz . ir starp hie mê, diu red ist ganz, der künege vürsten aber dort vil mê verlôr, hân ich gehôrt, des was der schad ouch merre . hie was sô manic hêrre niht, als ich vernomen hân . doch brâht der künec baligân der Terramêres vater was sô manegen man, als ich ez las, nie ûf daz velt ze runzevâl dâ künec Karle sunder twâl unde Ruolânt ritterlîchen vaht . diz was ein jâmerlîchiu nacht . wan manic muoter kint verdarp . ân alle wer sô vil ir starp daz mir dâ von noch grûsent . wol zehen hundert tûsent ûf der wal dâ lâgen die alle sterbens pflâgen: ir mocht einer niht genesen . nû hatten sich ouch ûz erlesen der heidenschaft ein michel schar, unde kâmen die gewâpent gar an daz kristenlîche her . mit grôzer maht sî sich ze wer sasten, wan ez tete in nôt . ez galt nihtsiht denn den tôt, der was alleine hêrre dâ . nû enwest ir keiner wâ ald wer vriunt ald vîgent was . diu kristenheit diu marhte daz wol an der krîge sprâche . des wart sô grôziu râche ûf die heidenschaft geleit daz ez niemer volleseit waen ich ûf der erden müge ze rehte werden . diz triben sî die ganze nacht, daz kristen unde heiden vaht in jâmerlîcher noete gar . nû nam diu heidenschaft wol war wie ir krîge wâren . ir site unde ir gebâren begunden sî wol merken . daz kond ir sinne sterken wol an ritterlîcher wer . dennoch was der heiden her vil groezer denn der kristenheit . des sach man bitter arbeit den helden gotes wahsen .Brûneswîg unde sahsen
 was ir krîge unde ir ruof, diu der heidenschefte schuof daz sî marhten sunder haz wer vriunt oder vîgent was, unde wurden vröudenrîch dâ von . sî wâren ze in selben kon unde hatten schôn an sich geleit ir harnesch unde ir wâpenkleit . 
Dâ von huop sich an der zît êrst ein bitterlîcher strît von den ungetouften, die doch dâ mite kouften niht wan ein grimmez sterben . ir strîtlîchez werben saste sich ze grôzer wer . nû was daz kristenlîche her, die dennoch ruowe pflâgen unde in der veste lâgen, êrst komen ouch ze velde in offenlîcher melde mit liehtern unde mit krîgen . man sach die wandels vrîgen ouch in den hûfen dringen . daz konde vröude bringen iren eitgenôzen . ir maht begunde grôzen sô daz sî nâmen über hant . dô diu heidenschaft bevant daz ir kraft sich mêrte unde sâhen daz man kêrte mit solchem brahte zuo in dar, sî wânden daz der kristen schar waer verre mê denn ir doch was . der liehter schîn, der krîge haz in grôzen kumber worhten, dâ von sî sich mit vorhten zagelîch begunden teilen an den stunden . nû hie, nû dâ, nû dort, nû hie sach man dise jene die sich rüsten ûf ein vliehen . diu kristenheit in ziehen begunde ûf der vlühte nâch . vliehen unde jagen gâch was in ûf beiden sîten . nû wolte bî den zîten diu nacht niht mê belîben . den tac mit schîn vertrîben sach man die wolken trüebe . waz sich dâ nâch erhüebe von kristen unde heiden, des wil ich iuch bescheiden . 
Dis vluhen, jene jagten . die heiden gar verzagten von starken wunden tiefen . die kristenliute riefen ûf sî ir herzeichen . von tôde muose bleichen manic hôherborner lîp den sît minnenclîchiu wîp beweinden unde klagten . die jagenden die jagten mit ritterlîcher krefte, wan sî der heidenschefte haz von schulden truogen . an der vlühte sluogen sî swaz in ie ze handen kam . alsus ein vroelîch ende nam irhalp diu schumpfentiure, unde wart mit sorgen stiure diu heidenschaft bevangen . dô diz was ergangen, die werden helde muotes rîch in hôher wunne wunnenclîch zogten ab der heide . liep nâch grôzem leide mê vröuwet, als ich hân gehôrt, denn der nie leides hât bekort, unde wil ouch waenen ez sî wâr . waz waer tunkel, waer niht klâr? waz waer liep, waer kein leit? waz waer ruow ân arebeit? waz waer süez ân sûren? waz waer vröud ân trûren? waz waer rîch, waer nieman arm? waz waer kalt, waer niht warm? waz waer trucken, waer niht naz? waz waer vriuntschaft, waer niht haz? waz waer vrôst ân brennen? man muoz ie erkennen bî liebe leit, bî übel guot, bî swaerem sinne hôhen muot, bî vröuden sorgenrîche pfliht . swer des niht tuot, der weiz ouch niht wie ez in der welte gât . guot arc wol ald übel stât unde lept in vihes wîse dar . die ellenthaften rîter gar nâch sorgen unde arbeiten sich in ruowe leiten, wan sî grôziu müede twanc . ob sî got iht seiten danc der gnâden daz sîn hôher trôst sî sô wunderlîch erlôst hât von tôdes banden dâ? jâ sî sicherlîchen, jâ, daz wil mîn waenen wizzen . dô sî alsus verslizzen mit vröuden sunder sorgen klage in ruowe wol vierzehen tage, dô begunden sî sich rusten ûf ritterlîchez justen aber an die heidenschaft . den was sô übermaezic kraft in einer nacht gebrochen abe an liuten unde sô rîcher habe dâ von nieman kan gesagen . dâ von ir trûren unde ir klagen in grôze swaere mahte, wan ez sî sô erschrahte, als ich sicher hân vernomen, daz ir keiner torste komen dâ von ûz ze velde . des wart mit wîter melde geriten ûf die heidenschaft mit alsô ritterlîcher kraft daz man noch iemer dâ von seit unde des diu werde kristenheit lob êre iemer haben sol, wan die helde vröuden vol sich umb ein hêr entsâzen nie, dâ von durmâzen sî der heidenschefte lânt . roup wüesten unde brant wart dâ unde hie unde ouch dort vil gesehen unde gehôrt von den vrömden gesten . swaz unwerhafter vesten sî in dem lânde vunden, die wurden an den stunden von in erstürmet unde belegen . des tôdes sicher muosten pflegen swaz sî in allen rîchen mohten dô erstrîchen von menschlîcher nâtûre . ir zuokunft mahte sûre sorg in aller heidenschaft, wan sî mit ritterlîcher kraft wît in allen lânden wuosten unde verbranden an liuten unde an guote . die helde hôchgemuote tobten ûf der verte, wan sich nieman werte gên in um ein kleinez hêr . diz werte wol ein halbez jâr daz al ir wille vür sich gienc unde dâ zwischen ir keinem nie an rehter sache misselânc . diu nôt die heidenschaft dô twanc daz sî gar verzagten . dem bâruc sî dô klagten ir angestlîchen swaere . wie in gelungen waere, daz wart im ûf ein ende kunt . dâ von sîn herze wart enzunt von bitterlîchem zorne . der rîche hôhgeborne sich mit jâmer stûrte . er sorgete unde trûrte umb die schedelîch verlust, dâ von in sîns herzen brust im ein grimmez zürnen sleich daz in rôt unde bleich tete wunderlîcher varwe . von allen sinnen garwe ez in dicke brâhte, swenn der helt gedâhte an der schumpfentiure slaht, waz grôzer helf unde grôzer maht er hât sô liederlîch verlorn . der unmuoteclîche zorn tete in trûren dicke, daz er mit jâmers schricke vil lîhte tougenlîchen sprach < ach mir armen, iemer ach des grôzen schaden den ich hân! owê wie hât mich verlân dîn helfelîche stiure! ach milter got gehiure, hôhgelopter Tervîant, was mîn swaere dir bekant unde trôst mich niht diu helfe dîn, sô ist sicherlîchen schîn daz du mir treist grôzen haz, ald aber du enmaht niht baz: der dinge muoz entwederz wesen .Jovis, vürste ûz erlesen,
Appolle Mars unde Jupiter,
 wizzent ir niht, ich bin doch der der iuch ie gedienet hât . ob iwer trôst ân helfe lât mich, daz zimet iuch niht wol . ob iuch mîn zunge strâfen sol, sô hânt ir an mir missevarn . des muoz ich iemer wesen arn an vröudenrîchem muote .Pallas, werdiu guote
 strîtbaeriu götinne, war taet du dîne sinne daz mich dîn trôst verlieren lie? nû hab ich doch mit triwen ie dir gedienet mîniu jâr .Vênus, minnenclîche klâr,
Jûnô unde Dîâne,
 wie hânt ir helfe âne mich armen sô gelâzen?Thetis, dîne strâzen
 ûf des wilden meres vart solden billich sîn verspart, die offen stânt ûf mînen schaden . des ist mîn herze überladen mit grôzem jâmer alle vrist, wan du ein götinne bist des tiefen meres sunder mez . ob dîn sun achilles von mînen banden waere erslagen, sô möht dîn strâfe hân getragen ûf mich niht groezer râche . in heidenischer sprâche wart groezer râche nie gehôrt .Neptûnus, du hâst grôzen mort
 an mîner diet begangen . du soltest hân gevangen sî an der überkêre, sît daz dîn götlîch êre ouch über wazzer hât gewalt .Ceres, dîn güete manicvalt
 solt mir ouch geholfen hân, sît dir mîn lîp ie hât getân dienestlîchen willen schîn .Proserpinâ, dîn töhterlîn,
 waer daz mit dir von lânt gezogt, als dô Plûtô der helle vogt ez gewalteclîchen stal, dîn râche mocht sich über al hân niemer baz gerochen . du hâst ân mir gebrochen hôhes gingen zuoversiht, sît man dir götinne giht unde vrouwe alles kornes . ich hân dînes zornes leider vil engolten . het ich ie gescholten keine götelîche maht, ich schult den tag unde ouch die nacht, den sunnen unde dâ zuo den mân, den ich vil gedienet hân unde groezlîch mîn opfer brâht, daz mich ir helfe nû versmâht . 
Des muoz ich jâmer dulden . het ich mit keinen schulden mich missehuot ald übertreten gên dem hôhen Mahmeten, sô muote mich mîn swaere niht . nû hab ich dienestlîche pfliht im ie getragen mîne zît, unde er sô kleine helfe gît mir, des muoz ich trûren . mîn hôhe vröude sûren muoz von dem misselingen . doch swie ich ez dâ zuo bringen, ich wil es mê versuochen . went die göte ruochen mîn mit helfe stiure, sô mocht mir sorge tiure werden sicherlîche . ir hôhe güete rîche hât vröuden mich geletzet . des wird ich lîht ergetzet von in nû mit gewalte . umb ein leit tûsentvalte vröude sî mir sendent, ob sî gên mir wendent ir helfelîche stiure . hânt sî mir vröude tiure mit irre helf gemachet, daz wirt vil lîht belachet nû in kurzen stunden . ich hân wol befunden daz sî ân helf mich liezen unde vröude von mir stiezen niht wan durch bezzerunge . mîn strâfe rîchiu zunge hât an in leider missetân, daz ich sî bestrâfet hân; wan hânt sî mir gegeben wê, sô went sî tûsentvalte mê vröude mir nû lîhen . ich wil noch sol verzîhen mich irre gnâde niemer . mîn leben sol in iemer dienestlîch getriwen, sît daz sî mînen riwen ze vröuden schiere wandelnt . hânt sî mich missehandelt, daz bezzert sich in kurzem zil . dâ von ich balde werben wil ûf die verfluohte kristenheit . sî hânt sô übermaezic leit an mir getân mit morde daz ich den jâmer horde in mîn herz ûf iren schaden . bin ich leides überladen, daz wirt ûf sî geteilet . hânt sî sich ergeilet an uns mit sigerîcher tât, mîn lîp daz ungerochen lât niemer stunde, sol ich leben . ich wil ûf sî râche geben, als sî hânt getân ûf mich .> brieve hiez er snelleclich schrîben in aller sprâche unde mante ûf die râche künege vürsten hêrren . in wîten lânden verren wart diz maer gekündet unde eigenlîch durchgründet wie grôz unzallîche slaht der heidenschaft in einer nacht von der kristenheit beschach . daz maer ûz in dem lânde brach beidiu dâ dort unde hie . man kunte dâ nâch schiere wie der vürst von babilône mit rîlîcher krône ûf die getouften wolte zogen . sînen handen wart gebogen manic hôherborner lîp den sîn schuldehafter kîp gap lêhen vil ze solde, von silber stein von golde, von lânden grôziu lêhen . sîn twingen unde sîn vlêhen torste nieman übertreten . er hât geboten unde gebeten sô wît sô breit sô verre daz kein küneclîch hêrre mocht noch torst belîben . des sach man wîte schîben daz volc in allen lânden dar dâ sî erkanden daz man die reise hât geleit . die wîl sô was diu kristenheit ouch wider in ir veste komen, unde hatten in dem her genomen golt silber unde spîse, harnasch in der wîse daz sî sich weren wolten . hât ir dâ vor engolten diu heidenschaft, daz tete in wol . sî lâgen unde hatten vol ir veste spîs erfüllet . gewarnet umbetüllet sî ritterlîchen lâgen . sî hatten unde pflâgen vröuden rîches muotes . golt silber guotes wart in unmaezeclîchen vil . des hôrte man sî alliu zil schallen unde brehten . rittern hêrren knehten wart sô vil guotes dô gegên daz keinre wolte vürbaz nên unde enwisten waz ez solde . ûz verren banden holte der soldân manege rotten, die sîner brieve botten, sîn gâb sîn vlêhen unde sîn drô twungen ze der reise dô ûz wîten künecrîchen, die ich doch sicherlîchen iuch nennen sol noch nennen kan, als der werde wolfran sprüche rîch von eschibach in Titureles buoche sprach wol von zweihundert künege namen . ir lânt ir namen beidiu samen hôrt man in dô zellen, dô die hergesellen unde bruoder ûzer Babilôn,Pompejus unde Ypomedôn,
 mit her urliuges pflâgen unde keiserlîchen lâgen mit offenlîcher melde ûf Vlorischanz dem velde gên dem hôherbornen milten ûz erkornen vürsten rîch von Baldac, der ouch mit grôzer krefte lac gên in ritterlîche, swie daz der vürste rîche hette schedelîch verlorn, dô vor im der hôhgebornGahmuret wart erslagen
 mit bockes bluote, hoer ich sagen, an den herten adamant den im durch rîchen prîsant durch liebe unde durch minne diu swarze küneginne von Zazamanc dem vürsten gab . ir lânt ir namen ich niht hab gekennet unde ir underscheit: dâ von wirt iuch niht geseit noch kunt von mir ir namen gar . ir lânt ir wâfen offenbar muoz ich durch nôt verswîgen . nû sach man snelle sîgen alle stunde spât unde vruo liut an allen enden zuo von aller lânde künecrîch . swie daz ir zungen ungelîch an manegen sprâchen waeren . doch marhten sî von maeren daz ir reise was geleit ûf die ellenden kristenheit unde solden mit in vehten . manc unkündez brehten von wandellîcher sprâche was ze grôzer râche der kristenheit verliuhen . die helde muosen schiuhen daz velt mit strît unde ritterschaft, wan der heiden überkraft sô übermaeziger mehte pflac daz ir volc gar überlac berc tal anger unde velt . manic grôzez wît gezelt wart durch ruowe ûf geslagen . tal unde berge mohten wagen von der grôzen übermaht . heid unde anger wart bestraht mit golt mê denne ein raste, swenn diu sunne glaste, daz ez den ougen schrecken bar . von golde unde von sîden gar ez allez in ein ander gleiz . die pavilûn die secureis ûf Vlorîschanz der heiden liez, die von Baldac der vürste hiez 
Schyonahtelândern nên, daz gelîchnisse gên konde Thasmê der rîchen stat die Verevîs der vêhe hât ervohten sît mit strîte durch der von taburnîte küneginnen willen, der süezen Secundillen . 
Hie diu küneginne was dem werden süezen anfortas mit liebe zuo gebunden, wan im an den stunden der kosterîche krân gesant von ir wart, als ir wol hânt ze schahtelmarveile gehôrt, der sît ze teile der schoenen Orgelûsen wart, des mohte selbe niht der zart grâl von munselvalde lîden, des wart balde ûf strîtlîcher trifte mit eime sper vergifte an Anfortas gerochen, wan er wart durchstochen unde mohte heilen noch genesen . alsus muos er iemer wesen in lebende tôt manic mâl, biz daz der klâre parzivâl im sîne helfe tete erkant, als ich in sîme buoche vant von dem von Eschibach geschriben . waer diu pavilûn beliben der heidenschaft, die er dô nam, diu sider vür künec Artus kam, ich waene ir koste waere swach gên der gezierde die man sach hie ûf der heide schînen . smaragden rubînen thopasie krisolîten jaspîs man bî den zîten sach unde anders manegen stein der durch die nacht ûz helmen schein, daz man müeste hân gejehen, swer ez rehte bet gesehen, ez gaeb den sternen widerglast . manic kreftic adamast, onichil unde karfunkel, ob diu nacht was tunkel, diu wart von in erliuhtet . manec oug erfiuhtet wart von jâmers krefte, dô man der heidenschefte seit ir schedelîch verlust . des wart maneges herzen brust gereizet ûf die kristenheit, als uns diu âventiure seit . 
Alsus die heiden lâgen in zorne unde pflâgen grimmeclîches muotes . diu verlust des guotes unde der liute tete in wê . die inren hetten iemer mê die veste vor in wol erwert, die wîl sî hetten unverzert ir lîpnar an der spîse . dâ von die helde wîse ruoweclîchen lâgen niht, wan huote pflâgen sî inwendic den mûren . des was mit sorgen sûren diu heidenschaft gar überladen, daz in nieman mocht geschaden an lîbe noch an guote . in solicher huote sî hatten lîp unde ouch ir leben daz sî hetten niht gegeben umb al die welt ein einic hâr . des lac wol ein ganzez jâr vor in al diu heidenschaft mit sô grôzer überkraft die nieman kan vollesagen . nacht unde tac sô was ir klagen niht wan um ein strîten, des sî bî den zîten niht mohten ritterlîchen pflegen . doch hatten sî sich verwegen, ir ligen waer dâ iemer, unde ir keiner niemer wolte von der veste komen, ê sî hetten dâ genomen sig an der werden kristenheit, wan sî mit hungers arebeit sî alle wolten toeten . iedoch von disen noeten half in der alliu dinc vermac . alsus sî lâgen jâr unde tac vrî vor strîtes sorgen âbent unde morgen . 
Nû was in den zîten dâ ein junger künec von Persiâ, vrisch unde vrävels muotes, milt lîbes unde guotes, wan daz traf in an von art, als mir von im gekündet wart unde vür wâr ouch hôrte sagen: 
Aroffel der dô erslagen wart hie vor in Provanze, dô man ûf alischanze vaht, als ir wol hânt vernomen, von dem was der vürste komen mit erbender geburte . sîn lîp in êren vurte vor allen vürsten wîte vuor . sîn herze schande gar verswuor, als ich von im geschriben las . daz goltgebirge kaukasas diende sîner milten hant . dâ von man disen vürsten vant gar in hôher wirde, wan er wol sîner girde vollezôch mit guote . maneger mit dem muote pflaege milteclîcher pfliht, sô hât er leider guotes niht dâ mit er üebe milte tât . maneger ouch gehordet hât vil unzallîches guotes, sô gebrist im muotes daz er niht kan mac noch getar varen in vrôn Êren schar: der lept in sünden banden . im ist ze houbetschanden gebunden sin unde dâ zuo muot . got selb uns des gewisheit tuot, swer lebet vrîges muotes unde der ein hêrre ist guotes, sô daz er sîner milten hant dienet, dem ist dort bekant daz vrône êwic rîche . swer aber staeteclîche ist sînem guote undertân unde im dienet sunder wân, als ich wol sprechen hoere, durch einer nâdel oere ein kemeltier ê gienge ê daz in got enpfienge ze sîner gnâden trône . den milten ist diu krône der hôhen êwekeit bereit . die argen kargen sint geleit in der ûzern vinster bant dâ niht wan jâmer ist erkant . 
Daz tuot sîn arger boeser sin . golt silber möschinc kupfer zin blî êre grôz unde kleine swach unde edel steine sint nâch tôde gar gelîch dem der sî hât jâmerlîch hie vor got der welt gespart . dâ von dirre vürste zart lepte vrî in muote . mit lîbe unde mit guote er sô keiserlîchen warp daz sîn lop noch nie verdarp unde mac verderben niemer, ob diu welt joch iemer stüend ân allez ende . diz batte der genende mit swerte unde mit schilte, mit tugentlîcher milte ervohten unde errungen . den milten vrechen jungen hôrt man wîte gesten verre vür den besten an milt an zuht an tugende, an staet an triw an jugende, an starker ritterlîcher kraft über alle heidenschaft nâhen unde verre . er was ein rehter hêrre lîbes unde guotes, sinnes unde muotes gên armen unde rîchen . des wart von minnenclîchen hôcherbornen vrouwen ûf in manic schouwen, wan er ir staeter diener hiez . durch alle heidenschaft er liez keinen hof ern waere dâ, unde warp sô wirdeclîchen nâch êren unde nâch werdekeit daz man noch iemer von im seit . sîne werden sinne den wîben unde der minne wâren staete undertân dienestlîchen sunder wân mit lîbe unde mit guote . des was mit vrîgem muote der vürste ze allen stunden minnenclîch gebunden ze hôhgelopter tugende . man pflac dô niht der jugende der man nû siht gên minne pflegen . wîbes gruoz man widerwegen sach dâ mit rehter milte, mit swerte unde mit schilte sunder valsche riwe, mit kiuscher staeter triwe, mit zuht unde mit bescheidenheit . dô konde minne wenden leit unde hôhgemüete lêren, wirdeclîchen hêren reiner herzen sinne . nû sich ich daz dîn minne lêrt in vröude trûren . ir süeze diu kan sûren, ir liebe diu kan leiden . ein lasterlîchez scheiden ir minnenclîch anvâhen gît . daz ist des schult, bî dirre zît vrouwen vürsten rîter kneht ( daz) pfaffen leigen tuont unreht gên der zarten minne . mit trugelîchem sinne man staete nâch ir wirbet . ob dâ von verdirbet ir süeze minnenclîche vruht, daz ist billîch, wan unzuht ir dient in allen lânden . ze laster unde ze schanden ist ir lop gewalken . swer iezan niht kan schalken, der sol ouch niht ein minner sîn . die vrouwen selbe hânt sich in diu lastermâl geworfen . dâ von sî nieman dorfen umb die sache strâfen . ir minnenclîchiu wâfen gênt niht mê scharfer wunden, wan man ze allen stunden an armen unde an rîchen, an guot an swach gelîchen vint minne umb pfenninc veile . dâ von die wunden heile werdent sunder trôstes rât die ir kraft geslagen hât . 
Des muoz ir lop verderben . ich sihe nieman werben mit herzen noch mit sinne umb minneclîche minne . diu minn den schaden selbe tuot, wan ir minnenclîcher muot an êren gar verdirbet . alle diu welt wirbet durch diu lânt ûz unde inne umb êre noch umb minne: sî werbent alle umbe guot . swenn sî daz hânt, daz guot daz tuot in vröude manicvaltic . der minne sî gewaltic sint ân allez werben . des siht man verderben minne unde reiner wîbe prîs, sît sî allen iren vlîz ze swacher gâbe wendent . sî roubent unde pfendent sich selbe an hôher wirde . rehter minne girde solt niht sîn umb boesez guot . triwe unde dienestlîcher muot, staete zuht bescheidenheit, manheit milte solt ein kleit sîn der werden minne . dar ûf hât sîne sinne der werde künec gesetzet . lîb unde guot geschetzet hât er durch minne unde werdiu wîp . des wart sîn tugentlîcher lîp durch al die welt gerüemet . gezieret unde geblüemet mit hôher wirden kranze durchliuhteclîchen glânze sîn lop vür alle vürsten schein . der hôherborne werde rein lag ouch bî der heidenschaft mit grôzer keiserlîcher kraft gên der kristenheit ze wer . nû verdrôz in daz daz her ze allen zîten müezic lac unde keiner kurzewîle pflac von ritterlîchen sachen . er hiez vil dicke machen ein reizen vür die veste, ob die werden geste iht wolten strîtes ruochen ald kein patellen suochen . 
Des er doch ungewert beleip . er suocht ez dicke unde treip diz sô rehte lânge stunt daz im die inren tâten kunt, er waere von in ungewert des strîtes sô er an sî gert, wan ir maht diu was ze kranc . dâ von sî rehtiu sorge twanc daz sî stille lâgen . der künec begunde vrâgen, ob iemen waere dinne der durch die werden minne, durch êren minnenclîchiu wîp wolte pînen sînen lîp umb guot ald durch muotgelust, sô daz ein ritterlîche just von in dâ beschaehe unde daz man sî saehe nâch wîbes gruoze ringen: mit dem wolt er gedingen diz vehten alterseine, sô daz der sînen keine im solde schaffen helfe rât . er sprach < ich schaf daz man in lât mit vriden ûz unde wider în, ob sîn maht daz leben mîn doch zuo dem tôde rihtet unde er mich übervihtet, daz im von aller heiden schar ein wort nieman gesprechen tar biz daz er kunt wider în . diz mach ich sicherlîche schîn bî mîner krône saelekeit, daz im niemer man kein leit tuot, ob er sich mîn erwert . ob diu saeld im ist beschert, sô mac er hôhes muotes sla . durch minne unde die vrouwen mîn muoz mîn leben sîn bereit ze strîtlîcher arbeit, ob ich hie kempfen vinde .> von Brûneswîc geswinde nam sich hie des kampfes an . er sprach < sît ich mich ie hân sô verre verellendet, sô muoz ich ouch gepfendet werden an dem lîbe hie, oder ich trîbe den vürsten rîch ze noeten . sîn hant diu muoz mich toeten ald er muoz von mir geligen . ich wil verlieren ald gesigen durch got unde die kristenheit .> hie diz maere wart geseit dem werden künec rîche schier unde offenlîche . 
Des wart sîn vrîgez herze vrô . der kampf alsus bestaetet dô wart ze beiden sîten, daz er einic strîten solde unde nieman mêre helfe dâ zuo kêre mit werken noch mit worten . man hiez an allen orten wît durch die rotten schrîen, swel künege vürsten vrîen durch minne unde werde vrouwen ein kempfen wolten schouwen, daz die alle kaemen unde redelîch vernaemen waz der soldân rîch gebôt an sîne huld unde an den tôt, als ir dâ vor hânt vernun . unde sît der künec sîn tohtersun was, als ich vernomen habe, der het in gern gewîset abe, daz er daz kempfen het verlân . der wille mocht niht vür sich gân . 
Sus der vürst genendic wolt des kampfes wendic umb keine sache werden . < ich liez mich in die erden,> sprach er, < ê lebendic begraben .> des sach man jâmerlîch gehaben sich maneges vürsten herze, dem sînes kampfes smerze sorg unde sendez trûren bar . swie daz lac, er wolt ie dar: in mohte nieman wenden . daz kunde manegen pfenden an hôchgemuotem sinne . des hât eht in diu minne mit irre kraft betwungen, daz man den stolzen jungen dâ von niht mohte bringen mit keiner slahte dingen, er wolt ie üeben ritterschaft . lîp muot unde ritters kraft unde swes man ze strîte gert, des wart er völleclîch gewert an lîbe unde an muote . die beiden vürsten guote sach man sich bereiten gên strîtes arebeiten mit keiserlîcher stiure . an beider kovertiure lac rîchiu grôz presente . der wâfen visâmente ist mir leider wilde daz ich ir beider bilde künn ritterlîch vlôrieren unde under helme zieren nâch dem als sî hie vuoren . ir beider sinne swuoren niht wan ûf ritterlîche tât . von Persyâ der künec hât sunder meines strâfen der süezen minne wâfen an sîn wâpenkleit genât . von gold ein liehter ciclât mit edeln steinen schôn durbriten was sîn covertiur gesniten, daz man sît rîchers nie gesach . er hât ûf sînes schiltes tac von golde rîche kost geleit . unde umb unde umb dar in gespreit von kostlîchen rubînen strâlen, die man schînen dar ûz sach sam sî brunnen, die gên der liehten sunnen den ougen gâben widergliz . von oben in des schiltes spiz was daz golt verdecket unde schône drûf gestrecket von waeher künste wildeVênus der minne bilde,
 diu minnenclîche swebte dâ alsam sî lebte mit hôher koste rîche . diu süeze minnenclîche truog ein vakel in der hant, dâ bî solt sî tuon bekant daz der helt ir diener hiez, unde daz sî in sîn herze stiez mit lust der strengen minne viur . alsus der minnenclîch gehiur schôn in wîbe dienest schein . ze glîcher wîse reht als ein starke veste steines want saz der vürste, dô man bant den helm im ûf daz houbet, der ouch niht beroubet was keiserlîcher koste, wan dar ûz schône gloste von steinen manic liehter schîn, safîr smaragden rubîn, karfunkel jaspîs jochant, unde swaz man kostlîches vant, des was dâ vil mê denne gnuoc . den schilt den dô Aroffel truoc, den sant Wilheln an tôde nan, der in dem klôster dort verbran, waen ich waer niht sô tiure . ez was mit rîcher stiure von kost gezieret schône . ûz gold ein liehte krône swepte ûf des helmes tac, dar inn man meisterlîchen sach von rîcher koste wilde ein meisterlîchez bilde, unde hât ein brief in sîner hant, dar an man geschriben vant < amor vincit omniâ .> heidensch latîn, in tiutsch dâ nâch was ez ûz gerihtet unde mit tiut geslihtet < minne twinget alliu dinc .> hie bî wolt der jungelinc die welte lâzen wizzen, daz sîn lîp geflizzen was mit allem sinne ze dienst der reinen minne unde allen werden wîben . sîn herze konde schîben ze êren, wan ez schande vlôch . stüefe starc unmâzen hôch wart ein ros im dar gezogen, daz man sicher ungelogen keiserlîchen sach verdaht . des goldes übermaezic maht sach man mit liehtem glaste glenzen alsô vaste daz ez den ougen schrecken lêch . von zobel bunt, von hermîn vêch warn diu wâpenkleit bezogen . sîn vart niht gienc . er kam geflogen, des manic ouge dûhte . dô alsô schône lûhte daz golt die steine unde diu wât . an einen schaft gebunden hât man ein rîche banier, die der werde vürste zier nam ritterlîchen in die hant . swaz ougen lust ie wunsches vant mit sihteclîcher schouwe, die het man ûf der ouwe an disem vürsten vunden wol ze den selben stunden . sît herzen ougen sanfter tuot niht denn ein rîter wol gemuot in wâfenlîchem kleide, dâ ros unde man diu beide gânt in tieres sprungen, sô mohte sich wol jungen hie maneges ougen angesiht, wan man ritterlîcher pfliht vil lîht ûf orsen nie gesach sô disen hie . dô daz beschach, ze veld er schône zogte . von Babilôn dem vogte was dirre maere underscheit beidiu liep unde dâ zuo leit, lieb umb die vroelîch angesiht, leid umb die kampflîche pfliht der er niht wolt erwinden . nû sönt ir ouch bevinden wie der vürst ûz sahsenlânt ouch hie ze velde wart gesant . 
Der wolte sich lâzen schouwen in dienest unser vrouwen, gotes unde der kristenheit . sîn kursît unde sîn wâfenkleit von rîcher grôzer koste was . ein samît wîz, als ich ez las, der lûhte blânker denn ein swan, ob ich reht geprüeven kan die kostelîchen stiure, ûz dem sîn covertiure nâch wunsche schône was gesniten, in kelen rôt, dâ durch enmiten von rubîn lac ein kriuz gestraht daz ros unde man hât überdaht gar sunder trüge smeichen . diz kristenlîche zeichen vuort der vürste milte . aber an dem schilte vuort er sunder strâfen sîner erben wâfen von Brûneswîc dem lânde, diu man wît erkande swâ sich ir schîn ze velde bôt . des schiltes schîn von rubîn rôt schein alsam er brunne, daz diu liehte sunne an im ir widerglenzen kôs . der vürste rîch an schanden blôz muost sich der wâfen vröuwen . einen grimmen löuwen von blânken wîz mergriezen ûf dem schilte vliezen sach man alsam er lepte . mit scharfen klâwen strepte er ûf dem schilt entwerhes, reht als er menschen verhes gerte mit dem bizze, mit sînem widerglizze er kranken ougen schrecken bôt . alsus der vürste vür den tôt verwâfent keiserlîchen reit . hie nâch wirt iuch wol geseit waz diz maere meine daz man den löuwen eine hie sach ûf disem schilte unde daz der vürste milte unde al sîn nâchkomendiu art ze schinpf unde ernestlîcher vart ie sît zwên löuwen vuorten . ..., daz wirt iuch kunt gar sunder strît . sî vüerent noch an dirre zît zwên löuwen unde niht einen . daz wâfenlîche meinen wirt gekündet iuch hie nâch . dem rîchen milten vürsten gâch was ûf die kampflîchen vart . balde dar gezogen wart ein ors grôz hôch unde starc, dar ûf aller tugende sarc spranc snelle âne stegereif daz er den satel nie begreif . 
Des wart sîn lop geblüemet unde wirdeclîch gerüemet von allen die ez sâhen . nû was sîn snellez gâhen ze kampfe an den stunden . ein banier rîch gebunden was im an ein scharfez sper, dar an nâch kristenlîcher ger von kel ûz blânker varwe schein ein kriuze, daz der werde rein ze kampfe wolte vüeren . man sach die kristen rüeren ir hende ze dem herzen . von jâmerlîchem smerzen den sî dar inne truogen hin ze der bruste sluogen sî sich selbe dicke . vil jâmerlîcher blicke sî ûf ze gote tâten . sî vlêhten unde bâten dem werden helt gehiure sîner helfe stiure mit maneges trehenes regne . swaz sî guoter segne ie hôrten oder kunden, die wurden an den stunden dem vürsten nach gesendet . sîn reise nieman wendet, als ir dâ vor hânt vernomen, wan sî beide wâren komen mit offenlîcher melde durch kempfen ûz ze velde . sî hielten ritterlîche . zwên helde nie sô rîche an ritterlîchem muote, an gelte unde an guote in der zît dô lebten . dâ von in wirde swebten sî beide vür die besten, wan man den einen gesten vür alle heiden hôrte . in solches lobes worte was durch alle kristenheitReinfrit der vürste ouch geleit
 
Hie mit, als ir hânt vernomen, was zuht an rehte milte komen, kiusche an bescheidenheit, triwe an rehte staetekeit, guot an guot, an tugent tugent, starc an starc, an jugent jugent, wunsch an wunsch ûf alliu ort . überlût wart dô gehôrt wie diz vehten was genon alleine hie . nû seht dâ von nieman dem andern helfe bôt . daz was verboten an den tôt dort hie ûf beiden sîten . wie sî zesamen rîten, des kan ich leider niht gesagen . ich weiz ie wol daz ez dem zagen ze sehenne swaere laege, ob man vor im pflaege sô herter tjostiure . die vürsten rîch gehiure,Reinfrit unde der Persân,
 daz ors ze beiden sîten nan, sî beide dô ersprancten . ûf halbem kreize sancten sî diu banier unde diu sper unde kâmen geleisieret her, niht als sî rîten, als sî vlugen . in orses sprunc diu bein sî bugen unde mantens bî den sîten . ir hurteclîchez rîten kan ich ze rehte niht gesagen, wan daz man heide unde anger wagen spurt von dem starken loufe . nâch ritterlîchem koufe was hie kraft mit grôzer kunst . von ir tjoste gienc ein tunst als vor dem donre ein blixen . der mit dem krûcifixen hât sîns speres schaft gezilt bî dem riemen dâ der schilt mit stricke hât genomen haft, dâ von daz sper unde ouch der schaft sich nâhe ze der hende bugen . iedoch ez brach, die trunzen vlugen zersprîzet gên den lüften . ir ritterlîchez güften erschrahte manegen werden man . der hôhgemuote persân sîn selbes lützel ouch vergaz . alsam ein steines want er saz gên dirre tjostiure . der muotes rîch gehiure ein roerîn sper von agram hât, mit dem der vürste kam nâch zirkels mez gedraeget, geflogen unde gewaeget snelleclîchen sunder lug . waer ez gesîn ein valken vlug, man spraech im balder île . mit des speres spîle er dem getouften ruorte daz houbet unde vuorte die kroier an dem schafte dan . des wurden beide ros unde man entwürket unde zertrümmert . mit sorgen grôz bekümmert hât sî der ungefüege stich, wan diu orse bugen sich zuo ir hehsen beiden, daz kristen unde heiden erschrâken von der sache, wan ir stich gap krache heller denn ein donreslac . vinster wart der liehte tac in beiden under helme, wan sî von dem melme ein ander lützel sâhen . man sach die vürsten gâhen ûf ein ander snelle wider . ei wie sî irs lîbes lider an beider sît erswungen . die milten vrechen jungen sach man kumber lîden von scharfer eggen snîden mit den sî tôdes gerten . ich waene daz mit swerten ie geschaehe sô guot kampf . ob ir helmen huop sich tampf alsam ein starker dicker nebel . daz wilde viur, als ez von swebel waer enpfangen unde enbrant, wart ûf helmen dicke erkant von starken ungefüegen slegen . man sach kraft gên krefte legen . slac gên slac unde stich gên stich . ich waene ie sô ritterlich würde erworben lobes kranz . der starke künec gramoflânz hête an den stunden wol hie kempfen vunden an ietweders ritterschaft, swie daz sîn übermaezic kraft mit eim niht vehten solde . vier ald vünf er wolte zemâl bestân alleine . die vürsten hie gemeine an strît ungerne sturben . dâ von sî beide wurben umb hôhiu pfant vür sterben . ir ritterlîchez werben mocht got gerne hân gesehen, solt ein kampf vor im beschehen . 
Alsus sî beide vâhten . sî drungen unde vlâhten diu ors ûf einen hûfen . sô man nû den sach ûfen, sô muos er sich nû biegen . ob sî die welt iht triegen? nein sî, zwâr ez was kein schimpf . von slegen stichen ungelimpf wart an in zwein begangen . reht als der sî mit zangen zesamen wolte heften, sô sach man sî mit kreften ûf ein ander dringen . ir stechen slahen ringen was nû sus unde denne sô, nû dort, nû hie, nû hie, nû dô sî ûf ein ander hurten . die werden hôhgeburten milten vrechen jungen diu ors mit spornen twungen, daz sî in grôzer müede schinen unde von übernoete grinen daz man ez hôrte kirsen . ich waen mit hunden birsen het in beiden baz getân . dô wolt ir hôhgemüete lâzen sî niht ân strîtes arbeit . sus die vürsten unverzeit mit swerten hôhe slege zugen . ie wîlent sî ein ander bugen mit kreften hinder oder vür . an irn slegen ich wol spür daz der löwe niht lebte der ûf des schilt dô swebte in rubîn von mergriezen lac . sô manegen stich, sô manegen slac, als ûf in dô wart geslagen, het er lebend niht vertragen âne widerkretzen . den schilt den sach man schetzen an keiserlîcher koste . swaz steine dar ûf gloste, die sach man gar unwerde rîsen ze der erde von starken slegen grôzen . man sach den wandels blôzen ouch ritterlîch sîn leben zern, wan sîn wer diu muost im nern daz leben vür ein sterben . dâ von den helt man werben hie nâch grôzen êren sach . ein unfuoge im beschach daz er der minn niht schônte diu im wîlent lônte an der wol getânen minnenclîch Yrkânen . 
Des hât er hie vergezzen . sîn herze was besezzen mit sorgelîcher swaere . dâ von der saeldenbaere sîn leben gerne nerte . vil ritterlîch er berte mit slegen zuo dem schilte . wart diu minne ie milte gên im mit rehter meine, des genôz hie kleine daz bilde daz der Persân truoc an dem schilte, wan er sluoc dar ûf grimmeclîche . golt steine bild gelîche sach man von dem zarten rîsen unde scharten von slegen, des ich waene . ab bêden schilten spaene wurden dâ gehouwen . got minne unde vrouwen wart vil lîht ritterlîcher nie gedienet denn sî tâten hie mit maneges swertes swanke . ob in daz ze danke ie sider wart gezellet? jâ, ir lop gesellet hât sich mit hôher girde ze iemer wernder wirde . 
Alsus die vürsten rîche vahten ritterlîche daz sî niht ruowe pflâgen, biz daz diu ors erlâgen in ze beiden sîten . dâ von ir kampflîch strîten hie ergienc ze vuoze . nâch werder wîbe gruoze sî wurben beide sunder wanc, daz man in iemer lobes danc sol wünschen unde bitten . ir swertes eggen snitten durch schiltes tac unde helme guot . des sach man von in beiden bluot durch liehte ringe draegen unde hôh ze berge waegen, wan in verhowen was daz verh . ich waene ritterlîcher werh von zwein ie wart beschouwet bluomen gras betouwet von bluote swar sî trâten . stein unde ringe sâten sî mit slegen ûf den plân . der hôhgemuote persân ûf ze sînen göten rief . von Brûneswîc der vürste lief in ritterlîch mit kreften an . daz swert ze beiden handen nan der helt unverzagte . ob ez der heiden klagte, ringer sorgen er des wielt . ûf dem helme er im spielt die krôn daz bild der minne schrift . het daz swert niht ab gelift, im waer der kopf zerteilet . doch von dem slage veilet dem heiden hôhgemuote, wan er sô vaste bluote daz in die wunden tâten swach . von Brûneswîc der vürste sach wie trâg er sich in strîte hielt . mit eime slag er aber spielt den schilt im von den handen . minn unde ir viur zetranden sîn slege als eine rüebe enzwei . sîn krîe er ritterlîchen schrei < got Sahsen unde Yrkâne .> sorgen wart er âne, swenn er an die gedâhte . niwe kraft im brâhte diu minnenclîche krîje . dâ von der wandels vrîje gap dem heiden einen slac daz der hôhe vürste lac vor im ûf der erde . der hôhgelobte werde wart sô übernoetet, in wolte hân ertoetet des milten werden vürsten hant . dô daz der halbetôt ervant, er bat in nemen sicherheit . swie diu biz dar ie was verseit von im al der welte . doch wolt er tôdes gelte dâ mit im selben verren . ze beider sît die hêrren zühteclîchen tâten . sî vlêhten unde bâten vür des hôhen vürsten lîp, den billich solden alliu wîp beriezen unde beweinen, ob man den zarten reinen saeh alsus verderben . ir bitten unde ir werben was umb des werden vürsten leben sî wolten sô vil goldes geben unde mê denn Aroffel bôt ûf Alischanz vür sînen tôt . 
Des doch der vürste niht ennam . in dûhte daz im waere scham grôz gên al der welt gewesen . het er den vürsten lâzen genesen umb keiner slahte hande guot . des sach man dâ ungemuot maneges vürsten krône . der vogt von babilône ûz riweclîchem munde sprach, dô er sîn selbes verh dô sach unmehtic halber tôt dâ ligen, wan im umb allez guot verzigen was sîn kranker swacher lîp . er sprach < êrent alliu wîp, dâ zuo ritterlîchen namen . lâzent des grimmen zornes vlamen gên dem swachen krenken . swaz ir mügt erdenken, daz wirt durch iuch vollebrâht, ob iwer sin sich niht vergâht an dem tugentrîchen . ach der jâmerlîchen angestlîchen grimmen nôt! waz hilfet iuch sîn kranker tôt? lâzent dem vürsten rîch sîn leben: dar umbe sô wil ich iuch geben sô vil als iwer wille gert .> < nein,> sprach dô der vürste wert, < daz waer in mîme lânde ein überlestic schande, solt ich in verkoufen . wil er sich lâzen toufen, sô mac er vristen wol sîn leben, unde went ir durch in wider geben der kristenheit daz heilic grap, umb daz ich hie gestriten hab, sô mügent ir in wol ernern . dâ zuo ir beide müezent swern vür iuch unde alle heidenschaft daz ir vor gewaltes kraft der kristenheite vride gebent die wîle sô ir beide lebent . 
Went ir der kristenheite gên vridelîch geleite zuo iuch har unde von iuch hin, sô möhte wol mîn strenger sin gên im gesenftet werden . al daz ûf der erden ie wart unde iemer werden mac, kan sîn leben einen tac ân daz niht lânger vristen .> die heiden dô niht wisten wie sî nû solden werben . lâzent sî den vürsten sterben? nein sî, nein, sî tuont sîn niht: sol aber kon ûz irre pflihtJêrusalêm unde al daz lânt,
 daz ist ein ze grôzez pfant umb einen toedemigen man . von Babilôn der soldân, dô er sînen ernest sach, riweclîchen er dô sprach < ich lâz im niht sin leben nên . sol ich vür sîn sterben gên swaz ich hab ald ie gewan ald iemer mê gewinnen kan, mac daz sîn sterben wenden, daz muoz in iwern henden iemer eigenlîchen stân, ob ir in went genesen lâzen .> 
Des wart gegeben sicherheit . diu gâb beschach, dâ nâch der eit wart ouch gegân in beiden, vil gar dâ underscheiden staete süene niwe unde bruoderlîche triwevon Reinfrit unde dem Persân.
 welch vürste hette ouch getân daz der von Brûneswîc hie tete, der niht guot genomen het, edel steine silber golt unde als unmaezeclîchen solt als man vür des vürsten tôt von Brûneswîc dem hêrren bôt! daz sîn munt vil gar versprach . alliu gâbe dûht in swach gên der kristen êre . des sol iemer mêre sîn lob in wirde wahsen . 
Brûneswîg unde sahsen sint iemer deste baz erkant, daz des milten vürsten hant sô hôhe êre hie ervaht . ich waene wol unde stüend diu maht an bâbest keiser beiden über disen heiden, sî naemen golt guot rîcheit in selben vür der kristenheit êre unde gefüere . mîn sin daz wol geswüere, möht der keiser sich bewarn, er liez die kristenheit ouch varn als ir gelückes gebe stât . der bâbest ouch des selben hât ein kleinez mentellîn gesniten . ez varent in dem selben siten, spür ich ze manegem mâle, al die cardinâle, die ligent in des stuoles hof . patriarchen bischof siht man den orden leisten,den minsten zuo dem meisten,
 als ez nû ist geschaffen . leigen unde pfaffen sih ich werben nacht unde tac umb guot, wie in daz werden mac; daz ist allez sament reht . swie krumb ez ist, ez wirt doch sleht an allen liuten meistlich . weltlich unde geistlich vürhtent got noch sünde . sî vindent niwe vünde mit glôsen unde vindent den text, wan sî bindent daz reht hin ze unrehte . daz krump machent sî slehte, daz sleht sî künnent krumben . got solt in vertumben die zungen in dem munde . hie vor dô man niht kunde der reht sô vil, dô was ez guot . daz reht unreht nû machen tuot . diz machet gîteclîchez amt . des man sich wîlent het geschamt, des ist man nû gehêret . ûf erden nienâ êret witze kunst noch triwe . der site ist worden niwe, wan manz in allen lânden tuot . witze ist nihts niht âne guot, triwe staeteclîch vernunst, bescheiden zuht unde alliu kunst an wirdekeit in kranker habe . sî hât genon an êren abe unde nint ze allen stunden . der site ist nû vunden daz man êr verniutet unde guot vür witze triutet, swie ez joch ist gewunnen . wer wil in des verbunnen? daz wirt allez sament reht . pfaffen leigen rîter kneht, weltlich unde geislich, die werbent alle vreislich swie sî mügent umbe guot . guot den gebûren edel tuot, den künstelosen wîse . ez kleidet den mit prîse des lîp in houbetschanden lît unde ist gelegen alle zît . 
Alsus daz guot man triuten siht . diz tete aber der vürste niht, der erkande wol daz guot den boesen niemer saelic tuot, swie man in habe deste baz . wizzent sicherlîchen daz, arg gewunnen boesez guot den tugenthaften veige tuot, den hôhvertigen loeser . den boesen tuot ez boeser mit zwivaltigem gelte, unde waenet doch diu welte, swel mensche hie sî guotes rîch, daz den habe saeleclîch got hie zer welt geêret . guot ist ein schatz, der mêret unde minret in dem muote . swen niht benüegt an guote, der mac mit keinen sinnen sîn niemer gnuoc gewinnen . sît daz alleine nû der muot rîch unde arm beide tuot, sô ist diu schult des guotes niht, sî ist des muotes, den dâ niht wil benüegen . der arge der sol rüegen mit guote sîne erge, der kerge sîne kerge, der guote sîne güete, der milte milt gemüete, der saelic saeleclîche pfliht . schatz ist in im selben niht wan ein dinc dâ mit ein man melden unde prüeven kan ob er sî übel oder guot . den milten ez niht milte tuot, wan er ist ân daz milte . swen gên ouch ie bevilte unde dem ist nâch guote wê, wirt er rîch, er hât dest ê daz guot iemer mê zesamen . nieman mac hân rîchen namen von schatze noch von guote . er muoz in hân von muote ald er ist in sinnen arn . von Brûneswîc der helt gevarn was har niht nâch guote . er hât mit vrîgem muote got die reise hie gelobt, dâ von sô het er getobt, het er durch guot iht hie getân denn als ich gesprochen hân . 
Ich weiz ouch sicherlîchen wol, ob ich von waenen wizzen sol daz eides triwe sô grôze kraft in kristenheit unde heidenschaft hab als in disen zîten hie, sît man den rîchen vürsten lie ligen aller helfe bar durch daz alleine, wan sî gar hatten helf versprochen, ich vürht man hab gebrochen triw eide umb kleiner sache, wan ich offen mache daz weltlîch êre boeset . triwe unde eide loeset nieman als man tete hie vor . dâ von gât ûf schanden spor swaz ûf der erde lebende lebt . unreht vür daz rehte strebt unde kan ez êre rouben . doch weiz ich kein gelouben an sinne manicvalte der sich sô missestalte nâch sîner secte rehtekeit als leider tuot diu kristenheit mit volleclîcher leiste . jô wil iez der meiste gên gote sîn der boeste . ichn weiz wes ich mich troeste, waz mîn sin tuot ald waz er lât . die an den der gloube stât, die sint boeser vil denn die schrift noch buoch gehôrten nie iez in al der welte kreiz . nû wol der alliu dinc dâ weiz erkennet guoten bilgerîn . swer unreht tuot, der schad ist sîn . reht kunt ze trôst den rehten . der beider vürsten vehten nam alsus hie ende . sunder missewende sach man die snellen küenen sich minnenclîche süenen ûz bruoderlîcher triwe . ob sî keine riwe ein ander hânt gemachet, diu wart alhie geswachet mit minnenclîcher meine . von Brûneswîc der reine hiesch sînes vriden sicherheit . daz lânt der vride unde der eit wart im gegân geleist getân, als ich dâ vor gesprochen hân . 
Dô disiu suon alsus ergienc, der Persân disen vürsten vienc zuo im minnenclîche . < werder vürste rîche . nû êrent alle vrouwen . varent mit mir schouwen .> sprach er, < hein mîn wîtez lânt, durch daz iuch doch werd erkant ob ich müg ein hêrre sîn . sît ir mir daz leben mîn hânt unverdienet mir gelân, sô wil ich iemer sunder wân mit vlîzeclîcher arbeit iuch ze dienste sîn bereit umb mînes lîbes koufe .> er rette nâch dem toufe, des doch der vürste zarte sich ein wênic sparte unde bat in sich erlâzen . < ich wil ûf allen strâzen iemer mê der kristenheit willeclîchen sîn bereit: erlânt mich des gelouben, wan er könde rouben mich an mîner êre unde mohte niemer mêre gewinnen rehtes küneges namen . diu krône mües sich iemer schamen nâch mir êweclîche . werder vürste rîche, ob iuch sô misselunge daz man iuch betwunge ein heiden sîn an dirre vart, iwer künne unde iwer art het sîn iemer mêre laster unde unêre, unde waer diu arbeit doch verlorn . swâ der mensche ist geborn, in swelher hand gelouben, swer in des wil rouben mit twinclîcher sicherheit, der verliurt vil arbeit, wan er sich selben triuget . der munt dem herzen liuget, er redet hie unde denket dort . ich naem al der welte hort dar umbe niht, ich wolte wern swes ir an mich törstent gern, wan ich hân ez iuch gelobt . braech ich daz, daz waer getobt: doch hânt ir wol mîniu wort verstanden beide unde gehôrt .>Reinfrit ûz Sahsen lânden
 hatte wol entstanden, ob sich der heiden toufte, daz er dâ mit koufte niht wan zwîvels überkraft . < twing ich in von der heidenschaft .> gedâht er in dem sinne, < niht anders ich gewinne denn einen boesen kristen . des mac mich nieman vristen: er hât mirz selbe vor geseit . boes ze boesem wirt geleit unde würde boeser vil denn ê . heidenschaft unde kristen ê der möht er wederz halten . er wil ie sîn verschalten von gote leider, waen ich wol . ein heiden er belîben sol, sît man nieman sol twingen ze kristenlîchen dingen, er habe denn selbe sin dâ zuo . ob ich in einen kristen tuo unde er doch wil ein heiden sîn, der missetaete schuld ist mîn unde stüend diu sünde ûffen mir .> er sprach < hêrre, sît daz ir dâ zuo niht rehten willen hât, mîn geloube alsô stât daz man mit keinen dingen sol liute dâ zuo twingen, man welle ez denne gerne tuon: sô bit kristenlîcher ruon gewunnen swache êre . ze mînem gote kêre muoz mit vrîgem willen sîn . swer nû taete dienest schîn mit unwilligen sinne, der dienest lônes minne selten gên im bringet . mîn sin iuch niht entwinget, ich rît in triwen iuch dâ zuo, ob iwer sin ez gerne tuo, wan ir möhtent sunder haz niemer in der welte baz behalten sêle guot unde lîp . betwungenlîchen ich niht trîp iuch ze disen dingen . mac ich iuch dâ zuo bringen, daz ist mir lieb, ez ist iuch guot . ob iwer sin des niht entuot, daz ist mir leit, ez mac iuch schaden . sint der gelübde mîn entladen gar unde ganzlîche . ir welt denn willeclîche sîn an disen dingen, sô wil ich iuch niht twingen .> 
Von disen maeren wurden dô der soldân unde der Persân vrô unde dâ nâch al diu heidenschaft, daz in der vürste tugenthaft der sache hât erlâzen . des wart ûz der mâzen im hôher wirde lop geseit . nû wart der werden kristenheit unde im zem êrsten in sîn hantJêrusalêm unde al daz lânt
 gegeben eigenlîche . dâ von der vürste rîche unde al sîn kristenlîchiu schar brâhten grôziu opfer dar an den selben stunden . swaz sî boese vunden, daz hiez er wider machen unde gar mit rîchen sachen daz grap, den tempel kleiden . mit im sô vuor der heiden unde antwurt ez in sîne hant . liute guot unde dâ zuo lânt unde swaz dâ umb unde umbe was, daz hiez der vürste biwen baz, swâ ez zergangen waere . der heiden saeldenbaere gab im spâte unde vruo helfelîchen rât dâ zuo, wan er im helfelîche swuor . dar an er sît ouch vollefuor unde dâ zuo alle heidenschaft, daz sî mit strîtlîcher kraft, al die wîl sî lebten, niemer mê gestrebten gên der kristenlîchen diet . dô aber sî ir sterben schiet von dirre welte sâmen, die dô nâch im kâmen in manegen lângen jâren sider, die vertriben aber wider die kristenheit mit überkraft, unde wart alsô der heidenschaft daz lânt wider unde daz grab . sider ich gehoeret hab daz diu stat daz grap daz lânt kam aber in der kristen hant bî keiser Vriderîche . unde dô der vürste rîche sô wunderlîchen wart vertriben, als in der krônik ist geschriben, dô viel ez an die heiden wider, die mit überkraft ouch sider sich an den kristen râchen . dô sî Akers brâchen . 
Alsus besast des vürsten hant stat, daz grap hie unde daz lânt nâch wunsche vridelîche . der werde vürste rîche unde al die rîter die er hêt vuoren hin gên nazarêt unde wolten gerne schouwen die stat dâ unser vrouwen got selbe wart gekündet, ob ir lîp het gesündet, daz er dâ lidic würde der swaeren schulde bürde . alsus von jêrusalêm gên Nazarêt ze bethlehêm was dâ nâch ir ander vart dâ dâ Krist geboren wart . alsus vuor der schanden vrî dâ die rîchen künege drî got ir opfer brâhten . dann sî balde gâhten an des tempels hovestat, dâ man got geopfert hât dem alten Simeône . dar nâch sî vuoren schône mit île in Egipten lânt . dâ wart in allez daz bekant mit maeren offenbâren swaz in den siben jâren got wunderlîches ie begie, die wîl er in Egipten hie mit Jôsêp unde Marîen, der kiuschen wandels vrîen, geflohen von Herôde was .dô sî wol vernâmen daz,
 sî hôrten snelleclîche wider gên Nazarêt dâ man in sider al diu wunder hât geseit diu in dem buoch der kintheit von gote noch schône stânt geschriben . niht lânger aber sî belîben, sî vuoren sunder valschen spot iar dâ der werde ... got im zwelften jâr verloren wart unde Marîâ diu süeziu zart daz kint in allen witzen vant meisterlîchen sitzen der sinagôgê under, dâ al die juden wunder von sîner meisterschefte nam . dar nâch der vürste aber kam dar dâ got selbe an sich nan den touf, dâ in sant jôhan mit vorhte in den Jordân stiez, daz er ein abeweschen hiez kristenlîcher künde von aller slahte sünde . kurzelîchen ouch hie nâch vuoren sî gên chânâGalilêê sunder spot,
 dâ der minnenclîche got sîn êrste zeichen ie begie, wan er ûzer wazzer hie mit götlîchen geberden wîn lie schône werden, als man von im geschriben hât . in daz tal gên Josaphât, dâ Marîâ wart begraben, sach man sich den vürsten haben, wan dâ vil wunder ouch beschach, dâ man vünf tûsent menschen sach mit vünf brôten spîsen . uns sagent ouch die wîsen, swaz ie menschelîchen namen gewan, die müezen alle samen komen har die slihte vür daz streng gerihte, dâ niht hilfet starker muot, schoene . kraft, liut noch guot . vriunde junc unde dâ zuo alt werdent alle dar gestalt sunder smeichens schônen . got rihten unde lônen siht man mit reineclîcher tât ie dem man dâ nâch er hât geworben hie mit schulde . daz wir dâ sîne hulde behaben sunder valschen spot, des helf uns der werde got sunder missewende, daz diu jungst urstende uns alle sament vroelîche vüer ze himelrîche: des sön wir alle bitten . dâ nâch die vürsten rîtten ( mit riweclîchen sitten) ze Bethanie, dâ lazarus von viertegigem tôde sus wart erkicket unde erwaht . sî nâmen ouch des hûses aht in dem diu sünden vrîeMagdalên marîe
 wart grôzer schulden aenic, dô sî undertaenic sich got selbe mahte . ze sînen vüezen strahte sî sich mit jâmers gelte . hie mit sî al der welte gap riweclîch exempel . swaz got in dem tempel ald in dem lânde ie begie, des wolten dise hêrren nie eine stund erwinden, sî wolten ez bevinden, wâ got wart gevangen mit swerten stecken stangen ûf Olivêt dem berge hie, wâ er ze jungeste begie die êster mit den jungern sîn, daz wart allez sament schîn, war er wart gefüeret, wie er wart gerüeret mit slegen unde streichen . al diu wortzeichen diu got ûf erden ie verlie, diu vunden dise hêrren hie, dâ er wart geseilet mit unreht unde verteilet mit maneges brahtes dône, dô man die dürnîn krône im in sîn houbet stahte, dô man mit manegem brahte in mit geiseln sêre sluoc, dô man in spottes unfuoc in ze Herôde brâhte der in in spotte smâhte mit eime wîzen kleide, dô er in allem leide den galgen selbe muose tragen ze Calvarie, dâ er geslagen mit jâmerlîcher wünne vür aller menschen künne wart an daz vrône kriuze hôch: dâ von daz êwic sterben vlôch von uns, unde wart daz êwic leben allen den dâ von gegeben die noch gotes willen tuont . wie verre der garte dâ von stuont dâ der wandels vrîeJôsêp von aromathîe
 ein grap im selben hât gemaht, dar in got selbe hât verdaht, daz wart in offenlîche kunt . ir sönt wizzen bî der stunt, dô diz wunder al ergienc unde man got marterlîchen hienc vür des menschen sünde, des gib ich guot urkünde daz ez niht lac als ez nû lît . daz grap bî der selben zît stuont vor der stat ein teil hin dan . dô Titus unde vespasiân gotes marter râchen unde Jêrusalêm zerbrâchen, als kronicâ diu wâre seit, dô wart ez von der kristenheit gebûwen vesteclîche wider nâch lângen verren jâren sider, dô Helênâ lebte, diu nâch dem kriuze strebte, diu Constantînus muoter was . nû bûte man die stat sô daz daz grap nû in der kilchen lît unde dâ diu stat bî alter zît lac, dâ lît nû bûwes niht, wan man ez noch verwüestet siht . des nâmen dise hêrren war . man wiste sî vil schône dar dâ got ze himelrîche vuor, als mir diu âventiure swuor, dâ sîner vüeze zeichen stât in dem steine dâ er hât ze jungest ûf ertrîch getreten . man vuorte sî ouch ungebeten dar dâ die junger lâgen unde grôzer vorhte pflâgen nâch Kristus vrôner ûffart, biz daz in gesendet wart der heilic geist mit trôste, der sî ouch sît erlôste von vorhtelîcher arbeit, als noch der werden kristenheit saeleclîch geloube stât . der vürst alsus ervaren hât alliu dinc gar ûf ein ort . als ir dâ vor hânt gehôrt, sunder wandellîchen spot, swâ der minnenclîche got ûf erde ie hatte wandel mit werken ald mit handel unde dâ zuo unser vrouwen, daz was von im mit schouwen ervaren eigenlîche . unde dô dem vürsten rîche diz dinc allez wart bekant, dô besaste er daz lânt nâch hôhen werden êren, wan er wolte kêren mit sîner massenîe dan, als in der werde persân mit hôhem vlîze hât gebeten . daz bitten wart niht übertreten, wan der vürste werte swes der heiden gerte: des was sîn lîp gevolgic . alsus der helt von brûneswîc rûnde hie daz heilic lânt . er unde sîn rîter alle sant vuoren ungescheiden mit dem werden heiden durch verriu lânt gên Persyâ . er teilt daz her hie unde dâ unde bat sî belîben unde kurzewîle trîben: der vunden sî dâ wunder . er nam den vürsten sunder unde mit im zwênzic rîter wol . er sprach < sicherlîch, ich sol iuch lâzen wunder schouwen .> von heidenischen vrouwen wart in kurzewil gemaht manegen tac unde manege nacht mit minnenclîcher girde . dô man des vürsten wirde unde sîne tugent reht bevant, diu welt die liute unde daz lânt dem waegen nigen dâ er gienc,dô sî reht vernâmen wie
 er ir hêrren hât ernert . vroelîchen wart verzert bî im manic liehter tac, wan man kurzewîle pflac bî im ze allen zîten . mit dem vürsten rîten muos er sunder valschen haz an daz gebirge Kaukasas, daz von rîchem solde gleiz, wan ez von golde ist îtel durch gewahsen . diz dûhte den von sahsen ein wunderlîchez wunder, unde konde doch dar under erdenken niht mit sinnen, wie man daz golt gewinnen möht, wan daz gebirge zôch sich gên den lüften alsô hôch nâh unz an des mânen kreiz . dâ was sô kalt unde alsô heiz von der elementen kraft daz menschen lebendic geschaft vor hitze noch vor kelte komen nie mohte dar, hân ich vernomen; des wart er ûz gerihtet unde endelich geslihtet von den die ez wol wisten . ûf dem gebirge nisten grîfen, die niht liezen, swaz lebendes mac niezen von aller krêâtiure, ez müese tôdes siure lîden hie ûf erden, swâ ez in mohte werden, ez waer guot oder swache . diz was diu ander sache daz man den keiserlîchen solt niht mocht gewinnen wan daz golt was alsus behüetet, wan der grîfe brüetet sîn eiger nienâ sicherlîch wan in golde, daz hân ich von im eigenlîch gelesen . wie aber diz nû müge wesen, des wil ich iuch innen, daz man daz golt gewinnen vor kelte hitze unde grîfen mac: daz merkent rehte, wan ich sag iuch des maeres underscheit vür wâr, als mir ouch wart geseit . 
Swenn man daz golt gewinnen wil, sô vint man grôzer ohsen vil unde heizt die alle schinden . verbützen unde verwinden künnent dâ die liute in die ohsenhiute scharf grôze stein unde spitzic . die hiute werdent litzic vermachet unde verwunden . dâ nâch in kurzen stunden leit mans, als diu wârheit giht, dâ sî der grîfe wol an siht, unde hât sîn guote ahte . niht anders wan bî nachte gewerp daz selbe liut dâ hât . unde sô vruo der tac ûf gât, sô waenet an den stunden der grîfe spîse vunden haben an der hiute . sô lât er beniute, er nem die steine unde die hût unde vliege dâ mit über lût ûf daz gebirge hôh enbor . unde swenn er in des nestes spor girdeclîchen hât geflogen unde wirt gewar wie er betrogen ist an sîner weide, stein unde hût diu beide lât er von im hin ze tal . der scharfen steine hôher val in daz gebirge schrenzet . er schertet unde engenzet hie dâ, dort hie, klein unde grôz . daz golt nie mensche anders nôz wan umb ein solich rîsen . sô kument denn die wîsen unde lesent ez bî nachte dan . tages tar man noch enkan dâ hin vor den grîfen komen, ald in würde dâ genomen sîn lebelîch nâtûre . von vînem golt lâsûre vint man ouch an den bergen hie . ir hânt wol gehoeret wie daz golt dar ab gewonnen wirt . der steine val schint unde schirt den lâsûr mit dem golde dan, als ich dâ von vernomen hân . 
Dô er diz wunder gar besach, der heiden vrâgte unde sprach wie im daz dinc behagte . dô sprach der unverzagte daz er bî allen sînen tagen sô grôziu wunder nie gesagen hôrte als sîn oug hie sach . dâ von er zuo dem heiden sprach unde vrâget in der maere: < wist ich waz gensît waere dem gebirge,> sprach der degen, < sô müest ich hôhes muotes pflegen .> der heiden sprach < daz wirt iuch kunt, wan daz wir müezen lânge stunt umbe varen sunder wer . ensît den bergen lît daz mer: ob ir went, ich vüer iuch dar . ir nement grôzer wunder war dâ ûf dem agesteine,> sprach der vürste reine . < dar wil ich gerne mit iuch varn unde under wegen sô bewarn vor wunderlîchen sachen daz ir wol mügent lachen der wunder sô iuch muoz beschehen unde sô ir selbe werdent sehen, ob iwer wille iuch dâ hin treit .> der vürste sprach < ich bin bereit mit willen ze der verte .> der werde heiden werte sich niht der volge mit im dan . den vürsten unde sîn rîter nan der heiden rîch von hôher art unde huop sich mit in ûf die vart durch manic wüeste wilde . berc tal grôz gevilde muosen sî durrîten . der heiden bî den zîten hât daz gebirge in sîner hant . die insulen unde al daz lânt die umb unde umbe lâgen nieman ze hêrren pflâgen wan des werden reinen vürsten alters einen unde dienden sîner hende . des der vürst ellende bî den zîten wol genôz, wan er waer in jâmer grôz kon, daz mocht sîn niht erwert, het in der heiden niht ernert, dâ von er sicherlîchen vuor . ein pfat sî wîste sam ein snuor durch manic tief gevilde, durch walt unde berge wilde, biz ez begunde nachten . erdenken noch ertrahten konde ir keiner wâ er was . nû sach der heiden wâ dort was ûz einer schrannen vür den berc ein wunderlichez klein getwerc gegangen unde gesloffen . im wart daz hol verloffen, daz ez niht mohte wider în . des tete ez ungehabe schîn, wan grôziu klag von im ergienc . der vürst alsus den kleinen vienc unde vrâget in der maere, waz sîns gewerbes waere, daz er im taete daz bekant, des lândes hêrren unde daz lânt, unde wâ sî waeren an der stunt . daz muose er im machen kunt . 
Er sprach < ich bin von wilder art . mîn wesen nie beschowet wart wan in hôhen bergen tief . wan daz man mir daz hol verlief, sô waer ich ungevangen . doch ist ez wol ergangen, sît daz ir mich went leben lâzen . ich tuon iuch aller vrâge ân mit mîner zungen schiere . disiu lântriviere, ob ich die wârheit sagen kan, hoert an den werden Persân, der leider niulîch ist erslagen . des hoert man weinen unde klagen hie in aller lânde kreiz, wan sich der werde vürste vleiz ie zühteclîcher milte . ze swerte sper, ze schilte was er ein rîter unverzagt . dâ von in al ze mâle klagt daz liut gemein durch alliu lânt . ez dienden sîner milten hant hie umb wol zwênzic künecrîch die im sâzen jaergelîch ze dienestlîchem zinse . er het niht eine linse umb aller vürsten guot gegeben . nû seit man uns im hab sîn leben genon ein swach getoufter man, dô von Babilôn sîn an mit im wolte strîten, wan bî den selben zîten der vürst im dâ ze helfe kam . dâ von er jâmerlîchen nam ein ritterlîchez ende . sîn tôt gît vröuden pfende rîchen unde den armen . wen solde niht erbarmen eins alsô jungen vürsten lîp! ei diu minnenclîchen wîp waz jâmers diu erscheinent! wie riweclîch sî weinent des goldes vogt in Kaukasas, wan er ir staeter diener was mit ungezalter milte . mit swerte unde mit schilte, swâ mit man gruoz verdienen sol, daz kund unde mocht der vürste wol vür alle hêrren trîben . minne unde den wîben sô grôzer schade nie beschach, sît man Thesereysen sach ûf Alischanz geligen tôt, dem diu süeziu minne bôt ein ritterlîchez ende . ez wart nie vürsten hende umb rîche gâb sô vil genigen, wan im nihtes wart verzigen swes man an in gerte: sîn hant daz vollewerte . 
An im ist alliu milte tôt, sît er den helfegernden bôt trôst in sender arbeit . hêrre, nû hab ich geseit dir endelîche maere hie umb des lândes swaere . umb ir hêrren unde ir vogt, wie er ze helfe was gezogt ûf die vertâne kristenheit, von den er tôdes arbeit ritterlîchen hât erliten .> ein smieren wart dô niht vermiten von den vürsten beiden, dem kristen unde dem heiden, dô sî diu maere hôrten . nû triben sî mit worten den kleinen lânge umbe . nû wând er als der tumbe daz sîn hêrre waere tôt des hât er jâmerlîche nôt mit klegelîcher swaere . der heiden sprach < unde waere des lândes vürste lebende, waz waerest du dem gebende der dich in lieze schouwen? den lânden unde den vrouwen ist alsô übel niht beschehen als wir dich hân gehoeret jehen, wan sîn leben ist niht tôt gesunt vrech von aller nôt lebt er sicherlîchen noch, unde was sîn lîb in wâge doch gesetzet von der kristenheit die in tôdes arbeit willeclîch erliezen . möht mir iht erschiezen, ob ich dich lebende lieze sehen den dem du tôter hâst gejehen?> < jâ, hêrre, allez daz ich hân unde iemer mê gewinnen kan, gib ich dar umbe eigenlich .> der heiden sprach < sô sih an mich unde schowe mich genôte . ich bin der lebende tôte von dem du wunder hâst geseit . sunder tôdes arbeit mac ich noch leben manege stunt, wan ich bin vroelich unde gesunt .> dô daz der kleine hôrte, diz maere jâmer stôrte in sînes herzen grunde . ez was ein saelic stunde daz er sô den verlornen vant . ein horn nam er an die hant unde blies daz krefteclîche . berg unde tal gelîche dem horne gâben widerdôz . er blies aber mit kreften grôz unde aber, daz wart drî stunt . dâ nâch schiere sô wart kunt den hêrren wunderlîcher schal . über berg unde über tal durch allen walt ûf alliu ort, dort unde hie unde hie unde dort, gar an allen sîten loufen unde rîten sâhen sî als manege diet daz sî des bedûhte niet, sô vil volkes als dâ was, daz stoup grien loup unde gras niht möht erfüllen dise zal . von in berg unde dâ zuo tal wart mit liuten überstraht . von zal sô unmaezigiu maht wart nie gesehen noch gehôrt . des wart an allen sîten dort von liuten jâmerlîch gedranc . ir keinz wan drîer schuohe lânc was under allen sô dâ was . von Brûneswîc den vürsten daz wunderlîche dûhte . golt unde steine lûhte ab sumelîcher houbet . als mîn sin geloubet, ez mohten hôhe vürsten sîn . sô durliuhteclîchen vîn mit hôher koste schône kleider unde krône von ir kleinen lîben schein . sî vrâgten hie alle gemein waz dirre maere waere . dô sprach der vröudenbaere der dô erschellet hât daz horn, < den vürsten den wir hân verlorn, den hab ich wider vunden hie an disen stunden, von Persyâ der lânde wirt . swâ uns jâmer hât verirt, daz muoz nû vröud ûz slihten . wir sön ûz sorgen pflihten ze vrîgem hôhgemüete, sît wir sô hôher güete wanden sîn beroubet . des lândes hêrren houbet ist uns noch vröude gebende . ich hân in vunden lebende des trugelîch unsicher tôt uns allen nôt unde angest bôt: der lebet noch, seht wâ er ist .> diu kleine schar ze dirre vrist vielen alliu an diu knie . vor noch sider sicher nie groezer êre enboten wart denn man hie ûf dirre vart dem vil werden vürsten bôt . von vröuden huop sich grôziu nôt an den selben stunden, dô sî reht befunden diu endelîchen maere . den vürsten saeldenbaere ir sumelîch erkanten . dâ von sî zwîvel wanten in der andern dunken . nû was diu nacht gesunken dem tage mit ir künfte zuo . ich waene sî noch alsô tuo, sô sich verenden wil der tac . niht verre ein veste dannen lac, dar man die hêrren vüeren sach . von golde was der bürge tac durchliuhteclîchen schôn gemaht, von edeln steinen drîn gestraht sam ez sternen solden sîn . die gâben nachtes liehten schîn reht alsam sî brunnen . dem mânen unde der sunnen sach man gelîche schînen smaragden unde rubînen, safîren unde karfunkel . diu nacht wart nie sô tunkel, man hette liehtes überlast dâ vunden von der steine glast die sam die sternen lûhten . smaehe koste schûhten sî die des lândes wielten . sô rîche vuor sî hielten daz ez was gar âne zal . von der bürge berg unde tal mit glaste in ein ander schein . die hôherbornen vürsten rein sach man dâ schôn enpfâhen . minnenclîchen gâhen sach man gar geswinde gên in daz burggesinde, die sich an den stunden der hêrren underwunden mit dienestlîcher triwe . gewunnen sî ie riwe, daz leit hie kleine ruorte . hin in die burc man vuorte die hêrren ellentrîche . diu was sô keiserlîche über die mâz gezieret unde sô durvisieret mit rîcher koste reine von gold unde von gesteine daz ez was âne mâze . der wec unde diu strâze mit rîcher kost gezieret was . diu burc innen, als ich las, schein mit golde schôn durgraben unde wâren schoeniu bild erhaben dâ bî reht als sî lebten . ob in der bürge swebten maneger sternen kêre, reht als ez ein spêre solde der plânêten sîn . ir sibenvalteclîcher schîn die berge gar durlûhten . die werden hêrren dûhten sî gar wunderliche, dô in sînem strîche iegelîcher sunder schein .Saturnus zorneclîche mein
 tete hie kein ungemüete 
Jovis des loufes güete mit senfteclîcher wîse . wie man nû hie mit spîse der werden hêrren pflaege, dâ zuo ist ze traege mîn zunge in dem munde, wan sî niemer kunde die rîche koste vollesagen diu ze tische wart getragen hie von hôher koste grôz, wan allez daz gar überflôz daz wirtschaft ist unde heizen sol . des was menneclîch hie vol ân aller slahte manegel . dâ wart sunder krangel geworben keiserlîchen, daz den vürsten rîchen vor noch sît ûf keiner vart sô schône nie erboten wart als man in hie mit willen tete . schiere dô man dannen het nâch grôzen trahten hie genon die tische, dô sâhen sî kon des lândes küneginne . ich waene daz diu minne ir ûz den ougen saehe . sô minnenclîche spaehe was diu reine garwe . von lîbe noch von varwe wart nie wîp sô reine . aber sî was kleine in twerclîcher ahte . man het ze mitter nachte von ir schoene wol gesehen: sô lûterlîchen schôn durbrehen sach man ir wengel unde ir munt . manic zunder wirt enzunt niht an sô heizen vunken sô ûz ir mündel sunken mit rede swenn sî lachet . kurzewîle machet sî vil den werden vürsten hie . die sâzen ouch unde seiten wie in gelungen waere . diu wendellîchen maere in kurzewîle bâren . dô sî gesezzen wâren sus mit vröudenrîcher maht nâhe vür die mitte nacht unde man slâfen solde, den werden vürsten holte man mit rîchem solde in durliuhten golde eins slâfes trunc . dô daz beschach unde man die vürsten schône sach zuo den betten vüeren,... mit grimmen siten balde ein wunder in dem walde . 
Daz zogte gên der bürge har . mit lûter stimme rief ez gar < tuo ûf, tuo ûf der bürge tor . ich wil niht lânge stân dâ vor, ald ez gât iuch an daz leben .> diu griwelîche stimme geben kond über berg unde über tal alsô jâmerlîchen schal daz sî vröude stôrte allem sô ez hôrte unde muose dannen ziehen . diu stimm von vorhten vliehen tete klein grôz zam unde wilde, wan von menschen bilde wart solich wunder nie gehôrt . diu stimme vor der bürge dort dôz als ein starkez ungewiter . ein vorhte unde ein vrostic ziter daz kleine volc vil gar bestuont . sî tâten als sî alle tuont die under müezent bocken . sî wâren sô erschrocken, dô diu stimme wart gehôrt, daz ir keinz ein einic wort dâ nâch reden torste . hie ûz in dem vorste sprach aber dô mit grimme diu jâmerlîche stimme < ob ir mich lâzent niht hînaht in, sô sönt ir morne sicher sîn, ir müezent alle sterben unde âne wer verderben: des mac iuch nieman wenden .> nû hatten die ellenden die drô unde ouch der stimme wort ûf ein ende gar gehôrt unde vrâgeten der maere waz dirre sache waere . 
Diz tâten in die kleinen kunt unde sprâchen < wir hân lânge stunt erliten nôt unde arbeit, als iuch, hêrre, wirt geseit; ân aller schulde sache sîn wir mit ungemache geladen unde bevangen . wie ez uns ist ergangen, daz wellen wir iuch machen kunt . ez kan hie vor in lânger stunt von Kananê ein reise har . daz volc ist risenmaezic gar, als uns allen ist bekant . die verwuosten uns diz lânt mit roube unde mit brande, sô daz in allem lânde ein hûs noch stütze nie beleip . daz ungefüege volc uns treip mit grôzer überkraft dar an daz wir muosen undertân mit werken unde geberden in eigenlîchen werden, unde hoeren doch gên Persiâ . nû ist der bote komen nâch dem zinse sô wir müezen geben jaergelîch vür unser leben mit ungezaltem solde, von silber unde von golde vier starkiu kemeltier geladen . sîn kunft mac uns leider schaden, wan swie er dûz belîbet, sîn maht uns gar vertrîbet . lâzen wir in denn har în, sô müezen wir in sorgen sîn, ob er uns toete oder niht . disiu jâmerlîchiu pfliht tuot uns sorge niwe . die angestlîche riwe uns ungemüete mêret . der veige nieman êret weder guotiu wîp noch man . nû mügen wir leider nieman hân der uns armen loese . wir sîn ze strîte boese: sô sint ouch ir uns, hêrre, leider gar ze verre daz ir uns mügent erloesen niht von der jâmerlîchen pfliht die wir jaergelîches haben . vor der burc dûz an dem graben halt der ungefüege . swer in einic slüege, der het uns armen iemer mê erlidiget, wau unser wê hette denn ein ende . ân daz sô hân wir pfende an hôhen vröuden alle zît . werder vürste, alsô lît diu sache, als ich hân gesagt . vröud unde hôhgemüete zagt gên der künfte zuoversiht .> < swaz nû iemer mir beschiht .> sprach der ûz Sahsen lânden, < er muoz von mir bestanden des tages morne werden . ich bin got unde der erden niht wan eins tôdes schuldic . den wil mîn sin geduldic gên, swenn gotes wille sî . der veige tuot mich libes vrî ald ich wende iwer nôt . der got der ie dem rehten bôt hôher stiure helfe gên unrehter welfe, der mac iuch loesen unde mich . ich wil an im ie sicherlich mit strît mîn heil versuochen . wil mir got saelden ruochen, sô mac mir wol gelingen . sîn trôst sol helfe bringen mir unde ouch der reinekeit . ich wil wenden iwer leit ald ich muoz drumbe sterben . heizt den boten werben umb sîn gemach biz mornen vruo: sô wil ich sicherlîchen zuo im mich gên in kampfes ring . ich stirbe sicher ald ich twing in ze tôdes arbeit .> hin ab der zinnen wart geseit diz maer dem grôzen gaste . daz muot in alsô vaste daz er grein als cin eberswîn . < wer mac dirre kempfe sîn,> sprach er mit grôzer grimme in tiuvellîcher stimme, < der hât ûf mînen schaden gezogt?> < von Persîâ der lânde vogt,> wart im geseit, < ist selbe hie .> < lieber maere,> sprach er, < nie hab ich mîne zît gehôrt . trif ich in mit der stangen ort, sô sol er sicher wizzen daz, al sîn golt ze kaukasas mac in gefristen kleine von des tôdes meine, daz sol er wizzen offenbar .> < nû wol, swie ez dar umb gevar, des sol gelücke ruochen . man wil eht ie versuochen verlust alder gewinnen an dir,> sprach ab der zinnen der im diu maere seite, < mit strîtes arbeite .> < 
Nû hin, des muoz ich warten,> mit dröuwen sunder zarten sprach der ungefüege . < ob nû der Persân trüege an lîbe hundert mannes kraft, sô wirt im von mir ritterschaft niemer halbe stunt verseit . er ald swer sich gên mir treit in strîtlîchem sinne, den wil ich bringen inne daz ich in kleine vliuhe noch ze strîte schiuhe .> 
Hie mit sô swigen beide . der grôze ûf der heide vor der bürge hie beleip . mit süezem slâfe sô vertreip der vürst mit ruoweclîcher maht in der burc die lânge nacht biz morndes daz ez tagte . dem vürsten rîch man sagte, sîn kempfe waer bereitet, wan er der hêrren beitet verwâfent vor dem vorste . vür die burc getorste vor im ein mensche niht bekomen . er schrei < war ist der kempfe komen der mit strîtes arbeit mir nehten spâte widerseit? ich waene er waere trunken . sîn trünke sint gesunken ze zagelîcher vlühte . pfî der argen vrühte diu sich mit klaffe sô vertobt . ob der wîn noch in im schobt .> sprach der ungefüege, < sô weiz ich daz er trüege noch strîtlîche sinne . sîge iemen dinne der mit strîtes meine, des ich waene kleine, mit mir welle vehten, als ir seitent nehten, der sol komen: ich bin hie .> ab der burc getorste nie kein mensch ein wort gesprechen biz man den werden vrechen in liehte ringe hât bekleit . diz was dem ungefüegen leit vor dem tor dâ vorne . er nam von rehtem zorne ein ungefüegez kemeltier unde warf ez gên der bürge schier mit eins armes swanke, der starke, niht der kranke, daz ez kam vür die zinnen în . swaz ez traf, daz muose sîn ende dâ von kiesen . des sach man verliesen manegen hôher vröuden sin . nû was der rîche vürste in liehte ringe bereitet . der sîn dâ hât gebeitet, dem seit man daz er kaeme . der grôze ungenaeme der lângen beite gar bevilt . er truog einen swaeren schilt hôher breiter denn ein tor . sant Kristoffel was hie vor vom lânde unde der selben art .Golîas, der erworfen wart
 von dem werden reinenDavîden dem kleinen,
 was ouch von dem geslehte . ob ir mich merkent rehte, ez wâren alle grôze risen . von Cananêâ hât man disen har in der Pygmêî lânt nâch irs lîbes zins gesant, des sî vor manegen jâren unreht betwungen wâren, als ir dâ vor hânt gehôrt . griweclîchen sach man dort stân den grôzen lângen . er vuorte eine stangen daz ich ir swaere niht tar sagen . mit îsen was sî sô beslagen daz vierzic man die stangen lânc müesen lâzen sunder danc âne wegen lâzen gelegen, der der rise konde pflegen niht wan ze einer hende . der vürste rîch ellende kan mit ritterlîchen siten gên im vür daz tor gerîten . 
Dô in der ungehiure sach, grimmeclîch er zuo im sprach < ist dir dîn leben veile daz du ze dime unheile har ûf mînen schaden kunst? hetest du sinnelîch vernunst, du soltest von mir ziehen unde hie dîn sterben vliehen . ob du gerne leptest, sô weiz ich wol, du streptest niht alsô umb ein sterben . waz êr möht ich erwerben,> sprach der ungefüege, < ob ich dich erslüege? des weiz ich niht, du bist ein kint . dîne sinne leider sint gên mir in strîte gar ze toup . ob dîn sô vil als aller stoup grien gras unde loubes waere, sô waer mir doch unmaere, solt ich mit iuch strîten . ich wil dich lâzen rîten durch dînen tumplîchen muot . ein weiche krankes kindes ruot hôrte über dînen lîp . hâst du ze tuonde iht, daz trîp unde bis tôdes vor mir vrî .> der vürste sprach < swie klein ich sî, ir werdent strîtes niht erlân . dicke ich wol gehoeret hân: smaehiu hôhvart nider lît, sô got dêmüetigen git sîner helfe sigenunft . du solt wizzen daz mîn kunft niht ist har wan umb strîten . dâ von bî disen zîten wer dich reht, wan ich bin hie: got der den sînen nie verlie, ruoche mir ellenden ouch sîne gnâde senden mit helfeclîcher stiure .> diz wolt der ungehiure hân vür ein gespötte . sîn kraft unde sîne götte tâten in waen sorgen blôz . ein vestez sper unmâzen grôz dâ mit wart er unvermiten . der vürste kan dort har gerîten in schützen sam ein sneller bolz . der hôhgemuote rîter stolz treib ûf in mit hôher kraft unde stach den risen daz der schaft im durch sîn linggez ouge brach . als diz der tiuvelmaezic sach, der stangen sîn er niht vergaz . in grimmeclîches zornes haz er den werden vürsten sluoc mit der stangen sô er truoc daz sîn ors reht als ein ei hinder dem satel schôn enzwei ze stucken wart zerteilet . alrêst dem vürsten veilet in sorgen grôz sîn jungez leben . er muose swaere slege geben ze bürgen vür sîn sterben . wie sol der helt nû werben in des kampfes strîte? belîbt er an der wîte, sô ist er sicherlîchen tôt, wan der rise slege bôt mit sîner swaeren stangen . swaz er mocht erlângen, daz sluog er in die erden nider . der vürste sînes lîbes lider mit keiner sache vriste, wan mit eime liste, der kond im sorge krenken . sîn springen unde sîn wenken in von dem tôde narten . er sluog ouch grôze scharten dem ungefüegen lângen in schilt unde in stangen, des er doch wênic ahte . sîner sinne trahte was wie er in gevienge unde lebendic erhienge den vürsten vür daz bürgetor . alsus lief im der werde vor biz daz er konde trâgen . sîn sinne witze pflâgen in den noeten sô er truoc . dâ von er dem risen sluoc sîn stangen vor der hant enzwei . vil grimmeclîch der lânge schrei < waz tiuvels pfliget gên mir strît? wan ich in mîner jâre zît sô snellez kunter nie gesach .> ein swert er von der sîten brach lânc unde wol zweiger schuohe breit, daz an allen orten sneit reht als ein gewetzet sahs . îsen stahel sam ein wahs kond ez wol durchschrôten . des sach man manegen tôten vor im nider rîsen . den hôhgemuoten wîsen lief er dô grimmeclîchen an . daz bluot im durch diu ougen ran von des schaftes wunden sô vast daz im begunden kraft unde gesiht entwahsen . dâ von ouch dem von sahsen sîn werdez leben hie beleip . der ungefüege rise treip in hin unde har mit slegen grôz, dâ von der vürste wandels blôz muose von im wîchen unde werlîche strîchen in des waldes vorste, wan er niht getorste gên des grôzen strîte belîben an der wîte: dâ von er zuo dem walde vlôch . des risen lenge was sô hôch daz sî vür alle boume schein . des muose sich der vürste rein mit sinnelîchen listen under den boumen vristen von sîner slege unfuoc . swenn der grôze rise sluoc, sô valt er boum unde este nider . ê er den slac denn braehte wider, sô was im ouch ein streich getân . dâ von er zwîvelen began umb des grôzen risen leben . der vürste rîch hât im gegeben wunden vil in sîniu bein, wan er dâ ungewâfent schein . 
Alsus die zwêne vâhten . sî beide ein ander brâhten in grôze angestlîche nôt . der rise tûsentstunt den tôt dem werden vürsten het gegeben, wan daz got wunderlîch sîn leben vor im vristen wolte . der starke rise holte in lüften hôch des swertes swanc unde sluoc daz ez vor noete spranc wol ze tûsent stucken . ûz der erden zucken sach man in lâng unde kurze boume mit der wurze, mit den er ûf den vürsten sluoc der noch ritterlîchen truoc sîn swert ze beiden henden . den hôhgemuot ellenden valt er mit eime streiche nider, des der werde vürste sider sich ritterlîch erholte . er spranc ûf unde wolte sich selben rechen an der stet, als der werde vürst ouch tete mit hôhgemuoter ritterschaft . er leite alle sîne kraft an einen slag in sîner nôt der im vür sterben helfe bôt, ald er müese sîn gelegen . tôdes hât er sich bewegen unde wâget daz afraeze . sîn manheit übermaeze lief den grôzen risen an mit eime streiche, wan er nan daz swert ze beiden handen . er traf in unde zertranden von dem nabel hin ze tal daz allez sîn gebütte val nam nider ze der erden . dô wolt er den vil werden ze tôde hân ervallen . gelegen was sîn schallen, wan in twanc der grimme tôt . er vuor in aller sîner nôt umb slahende bî den beinen, ob er den werden reinen möht in tôdes arbeit mit den slegen hân geleit: dâ vor in got behuote . der grôze ungemuote mit grimme jâmerlîchen schrei . swaz er traf, daz muos enzwei mit sîner schenkel stôzen . den ungefüegen grôzen hôrt man lützel schallen . als eines berges vallen gap krach sîn ungefüeger val über berg unde über tal mit jâmerlîcher stimme, wan er mit tôdes grimme des mâles jâmerlîchen ranc . von Brûneswîc der vürste spranc zuo im, als ich hôrte sagen, unde wolt im volle hân geslagen daz houbet mit dem swerte dan . dô hât der ungefüege man, der lasterhafte tiufels trût, an sich ein hürnîn wurmes hût über diu wâfen schôn geleit, daz nie kein swert sô wol gesneit daz sî wolte snîden . dâ von sô muos er lîden mit im vil unmuoze . er stiez hin mit dem vuoze unde wolt in hân erstôzen . möht diu hût dem grôzen den lîp gerwer hân verdaht, in möhten tûsent rîter maht sus niht hân betwungen . im was hie misselungen unde lag in solchen noeten . doch mocht in gerwe toeten der vürste niht, daz was im leit . sîn wâfen niht der hiute sneit die der ungefüege truoc . niwan ûf den gürtel sluoc sî dem starken risen grôz . underhalp sô was er blôz der hiute unde doch wol bereit mit harnesch, dâ in durch versneit des hôhgemuoten vürsten hant nû wart dem Persân schier bekant unde den kleinen allen wie der rise gevallen von des vürsten handen was . ir êren unde ir ougen daz hôrten unde sâhen . des wart ein snellez gâhen von in allen balde nider ze dem walde dâ der ungefüege lac . sî sâhen sîner wunden slac wol klâfters lânc unde halbe wît . des wart an der selben zît dem vürsten lobes vil geseit . swie doch daz in sîn swert niht sneit, sô vuogte er im soliche nôt mit slegen doch daz er den tôt volle muose dulden . von unrehten schulden ist dick gelegen grôziu maht . der vürst hie umb daz rehte vaht: dô was ouch reht daz er gewan . ich wil noch waenen, taete man reht ân arges sinnes haz, der welt gelunge deste baz dicke an manegen sachen . nû kan gewalt wol machen unreht ze rehte schicken unde reht in unreht stricken, unreht mit rehte mêren . al die welt nâch êren hoer ich mit wunsche ringen unde mit deheinen dingen sih ich werben mê dâ nâch . ze got ist al der welte gâch unde wil doch nieman werben dar . die leigen unde der pfaffen schar, rîch arm, weltlich geislich, siht man alle vreislich nâch guote werben nacht unde tac . swîc ez iu joch werden mac, sô ist ez götlich unde reht . guot tuot ez allez sament sleht, swiez joch der man gewunnen hât . des gât ouch ez als ez dâ gât an armen unde rîchen, leigen unde geistlîchen, daz ez wol waeger möhte sîn, sagent mir die sinne mîn . 
Swer reht tuot, der bevint ez wol . unreht sich selb ouch gelten sol . daz lâzen sîn unde hoeren wie man disen vürsten hie enpfie, dô im sô was gelungen . sî kâmen dar gedrungen alle samt gelîche . dem vürsten lobelîche sî buten hôhe êre, wan er sî iemer mêre von noeten hât erloeset . geblüemet unde geroeset wart von in sîn wirde mit minnenclîcher girde von jungen unde von alten . wie sî in solden halten, des wisten sî vor vröuden niht . dienstes eigenlîcher pfliht wart im wunder ûf getân . wolt er iht genomen hân, daz waer allez wol beschehen . swaz sîn munt könd hân gejehen ald sîn herze hân erdâht, daz waer allez vollebrâht von in willeclîche . dô wolt der vürste rîche niht wan ir minnenclîchen gunst . sîn herze hatte die vernunst daz in wol benuogte der êren sô im vuogte got von des grôzen risen tôt . nâch grôzen noeten ruowe bôt man dem vürsten sunder klage dâ nâch wol vierzehen tage, daz sî stille lâgen unde kurzewîle pflâgen mit allen sachen sô eht man kurzewîle trîben kan . 
Des hatten sî mê denn genuoc . des vürsten sin in aber truoc vürbaz ze der verte . des sich der Persân werte niht, sîn wille stuont ouch sô . urloup von den hêrren dô wart von der kleinen diet genomen . der hôhgemüete muose dromen von ir dannenkêre . die vürsten ie niht mêre wolten dô belîben . des sach man klage trîben al daz klein gesinde . sî rusten ûf geswinde sich mit koste ûf die vart . lânger niht gebiten wart unde kêrten aber balde gên einem starken walde dar sî ein wîtiu strâze truoc . der helt der dô den risen sluoc bat einen mit in rîten der sî bî den zîten die strâze konde wîsen . von stahel unde von îsen hatten sî sich schôn bekleit . der Persân bî dem vürsten reit unde maht im kurzewîle . alsus mit balder île sî ûf ein heide kâmen,dâ sî schier vernâmen
 wunderlîchiu maere . waz sache diz nû waere, daz sol ich iuch machen kunt . von Aschalôn was an der stunt ein künec ûf die heide komen unde hât verwegenlîch genomen ûf des selben tages zît mit heres krefte einen strît gên dem von Assirîe . der vürste wandels vrîe hiez im balde sunder sparn diu maer unz ûf ein ende ervarn . diz beschach, ez wart getân . die boten vuoren sunder wân gên Aschalôn des küneges her, die mit kostelîcher zer hie ze velde lâgen unde hôher vuore pflâgen nâch keiserlîcher mâze gar . bî im sô lag in sîner schar ein swarzer künec ûz Môren lânt den sunnen hitze hât verbrant daz er was brûner denn ein kol . von Tatten ich den künec sol ouch legen hie ze dirre schar . der hât ûz verren lânden dar brâht ein wunderlîchez her ûz maneger insul in dem mer die im hêrre jâhen . ein volc, daz kan gâhen mit loufe sneller denn ein tier, brâht mit im der vürste zier mit helfelîcher meine . niht wan ûf eime beine daz volc loufet unde stât . vornen an der stirne hât ez ein ouge unde niht mê . von des tiefen meres sê brâht mit im der vürste dar noch ein wunderlîcher schar, die wâren âne houbet . swer des niht geloubet, des mac ich niht, ez ist ie wâr . an den ahseln offenbâr siht man sunder lougen stân des volkes ougen: vor an der brüste stât ir munt . wunderlîcher wunder kunt sô vrömde unde seltsaene wart nie, des ich wol waene, denn man in disen rotten vant . von Ponte sô hât dar gesant der künec, er was niht selbe dâ, ein her, dem was ze strîte gâ unde wâren wunderlîch getân . an ir houbten sach man stân zwei horn gestellet sam ein wider . sî hatten starkiu lîbes lider, dâ mit sî strîtes spilten . mit kolben unde mit schilten was ir vehten daz sî triben . dâ heim ungerne waer beliben ein künec ûz verrem lânde, den nieman reht erkande, sô vrömde was sîn komen dar . er vuort ein krefteclîche schar mit im an der stunde . houbter sam die hunde hât al sîn massenîe . der vürste wandels vrîe verr ûz den wilden Kriechen kam, dô er diz vehten hie vernam, unde vuor durch vrîen willen dar . von Aschalôn des küneges schar hie sus verwegenlîche lac mit grôzer koste, der man pflac hie ze allen zîten . daz velt an allen sîten was mit liuten überdaht, weid unde anger gar bestraht mit maneger rîcher pavilûn . von liuten was dâ enger rûn die dirre parte pflâgen . von Assirie die lâgen von in über ein wazzer dan, den ouch grôziu helfe kan von wunderlîcher stiure . ein volc was ungehiure, des wir sprechen müezen: sî wâren an den vüezen breit alsam die wannen . zelt unde hütten spannen sach man sî nie durch ir gemach . swenn in der ruowe nôt beschach von weter ald von winde, sî leiten sich geswinde mit snelleclîcher muoze unde dahten mit dem vuoze von regen winde alle ir lîp . ob ich hie ungelouben trîb, des waen ich niht, ez ist alsô . ein grôzez breitez her was dô komen von Agrippe . sî mohten vil wol sippe dem tievel sîn, des waen ich wol, ob ich ez mit urloup sprechen sol, wan sî wâren ungestalt . kleine grôz junc unde alt hatten tiuvellîchen schîn, dâ die münde solden sîn, daz wâren lânge snebel rôt . ob nâtûr die art in bôt, daz was ein wunderlîchez dinc . sî hatten wîtes kreizes rinc mit irre rotten überlegen . krenches vuore hôrt man pflegen sî mit lûtes schalles braht, beidiu tac unde dâ zuo nacht: diz wâren vrömdiu wunder . die Assîrî ouch under in hatten krefteclîche wer . von Taburnît was in ein her mit grôzen rotten dar gesant . die truogen bogen an der hant, daz was in strît vil nütze . niht wan mit geschütze sî sich selben werten unde ir leben nerten in strîtlîcher arbeit . ir ôren drîer schuohe breit wâren, als ich hôrte . nû was von dem orte des ertrîches dar bekomen, als ich sicher hân vernomen, diu künegîn von Amazôn . gar in rîcher koste schôn wolt sî sich lâzen schouwen mit zwein tûsent vrouwen die alle trîbent ritters amt . wilde hasen ê gezamt waeren denn der vrouwen schar . ze helme swert unde schilte gar wârn sî röscher denn die man . mîn zunge künt iuch, ob ich kan, wie ez umb dise vrouwen hie in Amazôn von êrste ergie . 
Daz wil ich iuch tuon bekant . 
Amazonie ist ein lânt sô wît sô grôz sô breit gelîch daz ez wol siben künecrîch mit lenge hât bevangen . hie vor bî jâren lângen dô pflac ein künec der lânde hie gewalteclîche, daz er nie dar an wart beswaeret . vür wârheit ist bemaeret diz noch eigenlîche, diu siben künecrîche unde dâ zuo manic wîtez lânt dienden sîner vrîgen hant nâch eigenlîcher stiure . nû hoerent âventiure, wie sîn gewalt ein ende nan . er hât ein wîp, daz nie kein man reiner bilde nie gesach . milte kiuscher tugent jach man der minnenclîchen, wan in allen rîchen nie schoener bilde wart geborn . smaehe unzuht hât sî versworn unde vleiz sich niht wan guotes . nû was der künec des muotes, des noch ist leider manic man, der guotaet niht vertragen kan, als ich noch hoer an maneger stet . swaz diu vrouwe ie guotes tete, daz nam des argen küneges lîp vür übel, wan er hât daz wîp sô smaehe unde sô herte daz sî ir leben zerte in jâmerlîcher swaere . nû ist ein wârez maere daz eins guoten mannes lîp machet dick ein saelic wîp, diu niemer waere staete, der ir unreht taete: alsô tuot ouch ein boeser wiht ein reinez wîp diu niemer niht wandelbaers gedaehte unde sich ze êren daehte mit herzen unde mit lîbe . er mac dem reinen wîbe sô vil untugent lîhen unde arger dinge zîhen daz ir lîht vellet in den muot ein dinc daz sî mit werken tuot, dâ von ir wîplîch êre erlamt unde des sî sich vor het geschamt, der ir trûtlich het getân . guot wîp machet guoten man, guot man machet saelic wîp . sô tuot ouch ein unertic lîp daz man unsaeleclîchen tuot . diz wart an dirre vrouwen guot von dem tugentlôsen schîn . swaz diu minnenclîche vîn ie getet ze guote, daz nam in boesem muote der künec ze allen stunden . diz maere wart befunden wît durch alliu künecrîch . er schuof daz alle man gelîch ir wîp ze laster brâhten . sî schanten unde smâhten sî ze allen stunden . dô daz diu wîp befunden wît durch aller lânde rinc unde daz boese ursprinc von dem künege komen was, sî truogen toedemigen haz im unde allen mannen . der künec muos von dannen durch nôt ernestlîchen varn . dâ von die vrouwen sunder sparn mit der küneginne rein kâmen alle über ein daz ez nieman wart bekant durch alliu rîch unde alliu lânt diu umb sî dô lagen unde diu des siten pflâgen daz sî ir vrouwen smâhten . ein sache sî erdâhten, diu wart in allen sament kunt . in einer nacht ûf eine stunt solden sî durch alliu lânt ir mannen sterben tuon bekant sunder schalles brahte slâfende in der nachte . 
Diz vollefuor, wan ez beschach . diu künegîn den künec stach: sam tâten alle vrouwen . ir keine diu lie schouwen vür die nacht lebendic ir man . diz wart durch alliu lânt getân daz ein man lebendic nie genas der eht in den lânden was . dô diz beschach, diu reinen wîp leiten harnesch an ir lîp unde lerneten sît rîten, mit schilt unde swerte strîten, die alten ze den jungen . sît hânt sî betwungen mit strîte manic wîtez lânt . ir lingge brust, ist mir bekant, heizent sî dannen snîden, durch daz sî mügen lîden des schiltes leger vor der hant . mit sper unde swerte wart gerant nie ritterlîcher denn sî tuont . swie ez in joch von êrsten stuont, sô gereit nie ritters lîp in strît sô wol als disiu wîp: diz sönt ir wizzen offenbâr . ein dinc sag ich iuch wol vür wâr, 
Gog unde Magog der juden lânt stât in der küneginne hant, dâ mit die rôten juden sint, als man noch geschriben vint, wie Alexander sî beslôz mit berge unde mit mêren grôz unde ouch mit dem grienigen mer daz âne wazzer sunder wer vliuzet staeteclîche . diu küneginne rîche vor aller diet diu hêrste sol ouch sîn diu êrste diu an der jungestlîchen vrist den vertânen entekrist vür got ze hêrren triutet unde im ir helfe biutet mit juden unde mit heiden . nû wil ich iuch bescheiden ir leben offenbâre . einest in dem jâre, als vil lîht ist ze meigen, sô müezent sî sich reigen, die minnenclîchen vrouwen, unde lâzent sich schône schouwen in vröuden rîchem sinne . nâch werdes mannes minne ein ieclich vrouwe stellet . swer ir wol gevellet, der wirt ûf minn gên ir ermant . sî varent wît durch alliu lânt dâ die lântmanne waltent . den mânôt sî enthaltent sich alle minnenclîche . sî sint wol sô rîche daz in gebrist niht guotes, unde sint sô vrîges muotes daz in niht mac gelîchen . unde swenn die minnenclîchen den orden hânt begangen, swelhe hânt enpfangen, die heizt man heim belîben unde ire zît vertrîben in hôher vröude alle stunt . unde swenn der vrühte stunde kunt daz ir lîp genesen sol, ist ez ein tohter, sî hât wol gelebet hôher saelden zît, wan diu küneginne gît ir iemer rehter helfe rât . die rehte brust die sî dâ hât, dâ mit ziuhet sî daz kint, als mir diu maer gekündet sint unde ich vür wâr vernomen habe . ist ires lîbes vruht ein knabe, des hât sî iemer schande . daz kint man von dem lânde ze sîme vater sendet unde wirt sô verellendet daz ez dâ nâch niemer stunt wider ze der muoter kunt, seit man eigenlîche . doch sint diu wîp sô rîche daz sî den kinden dennoch gebent guot, dâ mit sî wol gelebent 
Als vert ez umb die vrouwen . swâ sî sich lâzent schouwen in stürmen ald in strîten, scharfe wunden wîten durch herte ringe schrôten künnent sî; manegen tôten sî vellent ûf die erden . die hôhgemuoten werden hânt solich ellen unde kraft daz in an rehter ritterschaft nieman kan gelîchen . swie daz ez minnenclîchen vrouwen missestande, sô ist in irme lânde niender lebendes mannes lîp . ez sint allez sament wîp unde lebent als ich hân geseit . sî wân mit grôzer rîcheit komen har ûf disen strît unde brâhten mit in an der zît ein wunderlîchez michel her von einer insul in dem mer, diu dienet in zinslîche, daz sô wunderlîche liute nie sint worden kunt, swaz in dem lânde keine stunt von wîbes lîbe wirt geborn, daz ist allez sament horn, wîp kint unde ouch die man . dâ von diz volc in strîte kan nieman überwinden . an alten unde an kinden siht man noch grîfet niht denn horn . alsus werdent sî geborn unde vehtent algelîche mit kolben ritterlîche daz vor in nihts niht mac gestân . wenn ich mîn liegen welle lâzen, mac sprechen etelîches munt . < wâ wurden im diu maere kunt dâ von er uns hât geseit? diu welt sô manic wunder treit niht als wir in hoeren jehen . wâ wart ûf erden ie gesehen sô wunderlîchiu angesiht als sîn munt hie vor uns giht? 
Ez ist erlogen unde niht wâr . wir hoeren sagen offenbâr daz nie würde solich lîp, wan Adâm unde ouch sîn wîp von dem wir alle sîn geborn wâren niht alsô gehorn . als er von disen liuten giht . mit hundes houbten man ouch siht unde snabelehte liute,seit er, des ouch beniute
 mîn wilder sin geloubet . swaz volkes ist ân houbet, des mac ich gelouben klein . mit einem ougen unde eim bein loufent liute, als er seit . ein volc ouch widers hörner treit: des mac ich gelouben niht, sît daz menschelîchiu pfliht von zwein menschen alle kam, der doch dewederz an sich nam sô wunderlîchez bilde . sô waer ein sache wilde . wan diu sache waere kon . von disen sachen unde hie von merk ich wol, ez ist ein trug unde ein offenlîcher lug .> alsô mac maneger sprechen, dem ich doch wil brechen den zwîvel in dem sinne unde wil in bringen inne daz diu erde wunders treit vil mê denn ich noch hab geseit von wunderlîchem liute, die sam die rindes hiute an allen vieren gânt gehâr . die satirî ouch offenbâr tragent vüeze sam ein geiz . nâch menschen bilde als ich weiz ist gestalt ir houbet . swer daz misseloubet, des mac ich niht, ez ist alsô . merkent reht unde wizzent, dô gotes kraft Adâmen hât geschaffen, als der gloube stât den juden haltent unde wir, dô gap got wîslîche girAdâmen sîner hantgetât
 vür alliu wunder diu er hât geschaffen ûf der erden . swaz gotes kraft lie werden, daz wart Adâmen gar bekant unde wart von im ouch dô genant, als ez noch hiut geheizen ist . sîn hôher meisterlîcher list marht unde bekande alle maht, der wurzen unde der kriuter kraft, der tiere louf, der vogel vlug, der würme kriechen sunder lug, als im nâtûre helfe bôt . swer daz krût az, daz was sîn tôt: dâ wider gap diz guote kraft . sô maht daz dritte berhaft; daz vierde daz tete vrühte vrî . diz merken was im allez bî, wan er ir kraft erkante . swel swanger wîp genante an einz, sô vollefuor ir vruht: sô maht daz ander vrühte vluht . sô hât daz dritte lîht die art, swer ez nôz, daz dâ von wart daz ungeborne kint ein tier, wan sîn kraft diu bôt im schier ein unmenschlîch vigûre . nâch der wurz nâtûre wart einez sus, daz ander sô . diz seit offenlîchen dôAdam sînen kinden
 unde bat sî des erwinden dâ mit ir vorme ende nam . dâ nâch über lânc ez kam daz got die welt verdarbte unde menschlîch künne erstarbte umb ir süntlich schulde, ân die umb gotes hulde geworben hatten starke,Nôê, der in der arke
 selb ahte menschen dô genas unde lebendes niht ûf erden was wan daz in der ark beleip, daz daz grôze wazzer treip mit hoeh vür aller berge joch, die ûf der erde ligent noch, vünfzehen klâfter, daz ist wâr . nû hatte Adam offenbâr vor lângen stunden daz geseit, got wolt alle menscheit unde alle krêâtiure mit wazzer ald mit viure verderben unde toeten . von disen grôzen noeten seit sîn wîse güete lâng vor der sintflüete . 
Nû wâren in den stunden al die liste vunden der man ûf erden sich begât, unde wurden eigenlîch ze rât die dô in den jâren bî in die besten wâren unde sprâchen sô wir sterben unde alle samt verderben, als unser vater hât geseit, daz volc daz denn diu erde treit nâch uns hât niht vernunste sô vil daz ez die künste müg vinden die wir vunden hân . kraft der nâtûre wirdet lân von tag ze tag unde kumet aben staet, als wirz gehoeret haben, âbent unde morgen . dâ von sön wir besorgen die dâ nâch uns künftic sint . sît daz diu welt ein ende nint mit wazzer ald mit viure, mit hôher koste stiure sön wir zwô siule machen nâch meisterlîchen sachen: sô sol sîn diu eine von liehtem marmelsteine, der mac geschaden wazzer niht . von gebranter ziegel pfliht sol diu ander sîn gemaht, diu hât ûf viures brant kein aht . 
unde swenn wir diz gemachet haben, sô muoz schôn dar in ergraben mit hôher künste werden swaz wir ûf al der erden listeclîch hân vunden, sô nâch disen stunden ein alter welt uns kome nâch, daz in zuo den künsten gâch sî ab der siule zeichen . kein sin möht erreichen in dirre jâre vriste die künste unde die liste die vor manegen stunden hie vor die alten vunden, des sich diu welte noch begât . ez stuont niht dô als ez nû stât, ob ich ez reht gemerken kan . ein kint dem vater sîn verban, ob er hât sinnelîch vernunst . ein vater birget sîne kunst ouch nû vor sînem kinde . in al der welte vinde ich ieze lützel triwen . dâ von sô ist in riwen diu welt meistic alle sant . hie vor dô man triwe vant, dô stuont ez in der welte wol . hiut unde iemer man in sol dar umbe sagen lobes danc daz sî unser sinne kranc mit irre kunst bedâhten . die siul sî vollebrâhten mit durgrabener geschrifte, daz man mit wârer trifte hât an disen stunden alle künste vunden der sî wîlent pflâgen . man vant ân allez vrâgen an den selben siulen hie, dô diu sintfluot zergie, swaz biz an die stunt was beschehen . unde dô die vrouwen hôrten jehen daz ouch stuont geschriben dô, diu krût schatten sus unde sô, dô wâren sî sô niugern daz ir sin niht wolt enbern, sî wolten sîn geruochen unde endelîch versuochen ob ez alsô waere . von disem selben maere, sô sî wurden swanger, ein kurz, der ander lânger von der wurze krefte wart, der sus, der sô, ie nâch der art als an der kriuter krefte was . alsus hât sich gefüeget daz schiuhige bild sint worden ûz menschlîchem orden in vrömde vigûre . ir anerborn nâtûre von menschlîcher wildet, wan ir lîp gebildet ist anders dan die liute . des sol man sî bî niute vür menschen hân, jô ez sint tier . ein ander saelic sol ich schier iuch künden, als ich hoere jehen, dâ von vil wol ouch mac beschehen ender der nâtûre . all irdenisch vigûre sich rihtet nâch der sternen kreiz, daz man noch kuntlich wol weiz . 
Der wirt ein diep, der arm, der rîch, der vrech, der zage, der minnenclîch, der swarz, der wîz, der rôt, der lânc, der kurz, der klein, der grôz, der kranc, der trûric leidic, dirre vrô, der siech, gesunt, der sus, der sô, dâ nâch die sternen sint geriht under den ir gebürte pfliht mit rehtem loufe hât gezogen . diz ist wâr unde niht gelogen . alsô mocht ouch hie beschehen daz ir geburt lîht wart gesehen under eines sternen louf der in gap wunderlîchen kouf von ungestaltem bilde . ir zamiu art sich wilde muoz von den liuten ziehen, menschlîchen orden vliehen unde vihelich sich halten . ich hoer die wîsen alten dick in ganzer wârheit jehen daz ez müge noch beschehen von einer andern sache . ob ich kan, die mache ich iuch kunt ze dirre vrist . villîht diu selbe sache ist bewaerter denn ir keine . swâ man unde vrouwen reine hânt sament minnenclîch geberc, alsô daz sî der minne werc nâch ganzem luste trîbent, die nâtûre schîbent beid ûf ein vruht enpfâhen . sô mac daz wîp vergâhen sich wol in der minne sô daz ir in die sinne ein wunderlîche vorme kunt, dâ von sich an der selben stunt nâtûrlich louf entrihtet, wan ir sin ist gepflihtet ze wunderlîchen dingen, der sîn nâtûre twingen von ir rehten vorme kan, unde birt ein bilde dâ sich an diu vrouwe lîht verdâhte . daz best nâtûre ie brâhte, sô sî vuor nâch ir loufe . ze schedelîchem koufe mac man sî wol entrihten unde ir kraft vernihten sô daz sî muoz verirren . vrouwen gedanc sô wirren kan nâtûrlîche maht beide tac unde dâ zuo nacht niht anders wan mit minnen in der stunt sô von sinnen ir lîp sol swanger werden . diz ist ûf aller erden ze manegem mâle vil gesehen . daz selbe mocht vil lîht beschehen ouch an disem volke wol . dâ von mich nieman strâfen sol umb lüge, ich waene ez sige wâr . ob ez joch waer erlogen gar, daz wolt ich doch kleine klagen . ich sach sîn niht, ich hôrt ez sagen, ich sag ez iuch ouch sunder sparn . swers niht geloube, der lâz varn, wan ich geloub an disem zil dar an sô vil ouch als ich wil, unde mac ez sicher offenbâr allez samt wol wesen wâr . 
Die boten hâten sus ervarn wer dâ lac in beiden scharn von Assisî unde Aschalôn . man hôrte maneges brahtes dôn von wandellîcher sprâche, die ûf tôdes rache dar kâmen ûf ein ander . der grôz künec alexander unde Darius der persân sô vil volkes nie gewan, dô sî sament vâhten . ich waen zesamen brâhtenPompeius unde Ypomidôn,
 die vürsten rîch von Babilôn, nie sô vil volkes als hie lac .Agumennôn, der vor Troie pflac
 rehtes legers offenbâr wol ûffen drîzehen jâr, brâht nie sô manic rotten dar .Paligân hât grôze schar.
 gên Karlen brâht ûf Runzivâl: sus hât der werde hanibâl von Karthâg ûf roemsche diet, unde was doch sicherlîchen niet gên disem ungefuegen her .Terramêr brâht über mer
 nie sô übermaezic kraft noch alsô grôze ritterschaft als hie was ze samen komen . von Brûneswîc der hât vernomen wâ unde wie unde wer dâ was . die boten an ein ende daz ûf beiden sîten hânt ervarn . man sach die grôzen rotten scharn sich vil eben an den strît unde wolten bî der selben zît ze samen stapfen; diz beschach . von Brûneswîc der vürste sprach: < ei sol diz strîten hie beschehen, daz man niht mîn swert sol sehen hie ûf helmen klingen, diu sache kan mir bringen iemer wernde swaere . sô waer mir alsô maere, ich waer vor lânger zît begraben .> man sach in übel sich gehaben nâch strîtlîcher arbeit . dem Persân wart sîn sin geseit . der sprach, unde wolt er in die schar, sô wolt er mit im rîten dar unde leisten reht geselleschaft mit strîtlîcher ritters kraft . des wart der Sahsen hêrre vrô . von in wart vil schiere dô ervaren wâre maere, wel schar diu minre waere an kreften bî den zîten . bî den wolten sî strîten, daz man iht jaehe, ez waeren zagen . von Aschalôn sî hôrten sagen hette mîner an der schar . des sach man sî rîten dar in wâfenlîchem kleide . ze liebe unde ze leide went sî dem vürsten bî gestân . daz wirt doch selten nû getân . swâ man mac an daz waeger komen, dâ wirt daz erger niht genomen, dâ man eht wîse sinne sinne treit . dem Assysî wart widerseit von disen beiden vor der zît ê sich erhüebe dirre strît: daz dûht in ein gespötte . < mîn maht unde ouch mîn götte tuont mich wol vor in genesen .> sprach er: < swer sî joch mügent wesen, ich hân ir lützel ahte .> diu liehte sunne strahte sich ûf gen mittem morgen . ein angestlîchez sorgen huop sich ûf des strîtes nôt der des tages manegen tôt valte ze der erden . ze beider sît die werden sach man ir schar rottieren, manic lânzen zieren mit banern an den stunden die dran wurden gebunden mit kost nâch keiserlîcher art . diu her beidesamt geschart wurden an der stunde . ei rîcher got, wan kunde ich sagen wie sî vâhten, wie schar in schar sich vlâhten, als dâ man würket in der ram . manic wildez herze zam wart ûf beiden sîten . ir ritterlîchez strîten gap manegem dô sîn ende der in daz ellende von reinen wîben wart gesant . ritterlîchen dô zertrant wurden helmes nieten . strît gên strît man bieten sach unde kraft hie wider kraft, ritterschaft gên ritterschaft, gên hazze grimmeclîchen kîp . ieclîcher werte sînen lîp als im gelücke helfe bôt . der genas, sô lac der tôt hie dâ an allen sîten . ir vehten unde ir strîten manegen sterben lêrte, der durch die minne kêrte willeclîchen in den tôt . ieclîcher sunderlingen bôt kraft maht dô vür sîn sterben . dâ von sach man sî werben hie ritterlîch nâch êren . den swachen als den hêren, den armen unde den rîchen man dô vlîzeclîchen sach nâch prîse werben . man nam vür ein sterben silber golt noch edel stein . in strîten ist der keiser ein mensche als ein ander man . niht ich ûz gescheiden kan sô man den helm gestürzet . lâng rede sî gekürzet: der best den sunne ie beschein niht anders ist wan vleisch unde bein, alsô ist ouch der boeste . des selben ich mich troeste dicke sô ez mir anders gât denn mîn lîp geworben hât nâch dem als mir mîn dunken seit . ie der man vür sich selben streit nâch dem als im verlêch sîn kraft . nû kam mit grôzer ritterschaft an der künec von Tatten, des liut niht anders hatten denn ein ouge unde ein bein . daz volc daz dâ ân houbet schein hât er ouch in sîner schar ûz verren rîchen mit im dar dem Aschalôn gefüeret . ûf in kam gerüeret diu künegîn von Amazûn . ir schar mit slegen wîten rûn maht in dem gedrenge, wan sî in kurzer lenge mit scharfen swerten schrieten ûz helmen starke nieten, daz sich diu blech zetranden . diu swert ze beiden handen diu wîp unwîplîch nâmen . swâ sî ze strîte kâmen, dâ muose man in prîses jehen, wan ûf erden wart gesehen sô ritterlîchez vehten nie als von disen vrouwen hie die sich ze nôt niht sparten . ûz helm unde schilte scharten sî mit den swerten hiwen . von in wart ze riwen manic man gesetzet der vil lîht geletzet wart an hôhem muote . har kam diu werde guote durch manic schar gedrungen . ir swert daz hât erklungen ûf maneges liehtes helmes tac, wan swâ sî durch die rotten brach, dâ lie sî ie dar strîchen, daz man ir muose wîchen durch nôt swar sî kêrte . mit swertes slegen rêrte sî helme unde schilte vil ze tal . manic rîter muose val nên von iren streichen . mit tôde sach man bleichen von ir maneges mannes lîp . ez was ein tiuvel, niht ein wîp, in starken stürmen herten . helm unde schilte scherten sach man mit swertes swanke . diu vreche, niht diu kranke, brach durch manic rotten har in die houbetlôsen schar unde vaht dâ ritterlîchen, daz man êweclîchen hât dâ von ze sagende . ze vrouwen unde ze klagende schuof sî ûf beiden sîten . ir vehten unde ir strîten mahte jâmerlîchen dôn, dâ von der künec von aschalôn unde dâ zuo sîn unmaezic her begunde kranken an der wer von der starken vrouwen schar . des nam der ellentrîche warReinfrit ûzer sahsen
 daz in begund entwahsen kraft an ritterlîcher wer . er zogte gên der vrouwen her dô ir kraft nam überhant . die ungetânen er dô vant von ir meistic alle erslagen, die man in doch wênic klagen hôrte bî der zîte . er vuor in dem strîte alsam in ror diu windes brût . offenlîch unde über lût er nâch hôhen êren warp . von den handen sîn verdarp des tages manic vrecher lîp . er kêrte hin dâ sich diu wîp vast ze strîte wurren . sîn slege hôrt man snurren mit ritterlîchem gufte hôh ûf in dem lufte daz sî vil wît erklungen unde vesteclîche drungen durch starke helme lieht gemâl .Verevîs unde Parzivâl,
Gâwân unde ouch Gahmuret,
Wigaleis unde lânzelet,
Iwein unde Kalogriant,
Seigremors unde Tristrant,
Orilus unde Gramoflânz,
Ekunât unde Vivianz,
Secureis unde Hector,
Pâris Achilles, die hie vor
 ze Troie pflâgen ritterschaft, sich het des werden vürsten kraft bî in wol vergangen . sîn leben het enpfangen wol sitz der tâvelrunde, waer er bî der stunde gesîn die wîle Artûs lebt .sîn ritterlîchez ellen strebt
 hie an die küneginne der unwîplîchiu minne hie manegen rîtter valte . er kam har mit gewalte durch manic schar gedrungen . an die vrechen jungen er mit strîte kêrte, diu des tages lêrte ze tôde manegen gâhen . von der muos er enpfâhen dô unminnenclîchen gruoz . sî sluog in daz er ûf den vuoz von dem orse strûhte unde in des wol bedûhte, der liehte tac waer vinster nacht . sî traf in mit solher maht daz er lîp unde dâ zuo leben het umb kleinen schatz gegeben . 
Iedoch er sich erholte, wan in got vristen wolte, unde kan ze sîme orse wider .dar ûf er ritterlîchen sider
 aber an die vrouwen streit . er îlte an sî unde reit ûf sî mit manegem swanke . der werde schanden kranke die hôherbornen ruorte . mit dem swert sô er vuorte gab er der reinen einen slac daz sî in dem satel lac vor im: ir was geswunden . an den selben stunden hiesch er der reinen sicherheit diu al der welte was verseit von ir munt biz an die stunt . sî was sô jâmerlîche wunt daz sî vil lîhte kûm genas . ir wart ze danke, wizzent, daz er sicherheite gerte . vride mit dem swerte sî dem vürsten zeigte . houbt unde hant sî neigte in sînen vridelîchen trôst durch daz ir leben würd erlôst âne tôdes sterben . alsus sach man sî werben, wan von ir sicherheit ergie . nû wâren ouch ir vrouwen hie die sî wolten retten . den vürsten rîch sî hetten grimmeclîch bestanden . die dâ ûz verren lânden wunderlîchen sint geborn unde herter wâren denn ein horn, ouch an den vürsten kâmen, dô sî êrst vernâmen irre vrouwen sicherheit . der vürste ellentlîchen streit gên mannen unde gên wîben . man sach in dicke trîben mit grôzem jâmer umbe . der wîse, niht der tumbe, sîn vrîgez leben nerte mit slegen, wan er berte ûf daz ungetâne horn . sîn bitter grimmeclîcher zorn mit swerten manic wunden sneit . iedoch ze jungest wart geleit sîn lîp in angestlîche nôt, daz er müeste hie den tôt sicherlîchen hân geliten . er was sô vaste überstrîten daz er nâch verzaget was . nû sach diu küneginne daz ûz allen iren noeten . < nein, nieman sol in toeten, ald er verliuret hie sîn leben . der rîtter hât mir doch gegeben mîn leben hie in strîte wider . gên im sönt ir legen nider wâfen, seht daz stât uns wol . nieman mit im vehten sol, wan er hât an mir gesigt . sîn manlîch kraft gar verre wigt vür alle die ich hân gesehen . waer im arges iht beschehen, daz mües mir iemer wesen leit .> vür die stunde nieman streit unde liezen in belîben . sus wart von den wîben unde von ir volke strît vermiten, wan sî vürbaz niht enstrîten nâch der selben sicherheit . des wart von Assyrî geleit daz volc in kranclîche wer, wan in was hie grôzez her mit helfe ab gegangen . von Aschalôn gevangen hatte dâ von niwe kraft,wan sî an der ritterschaft
 ouch gewunnen überhant, dâ von in sorge gar verswant . 
Reht als ich gesprochen habe, gienc ein teil ûf, der ander abe gar in kurzer wîle . nû kam mit sneller île der künec von Agrippe . von Adâmes rippe wart sîn muoter nie geborn . snebel lânc von rôtem horn vuort er unde sîner rotten schar . er hatte wol genomen war der küneginne sicherheit, dâ von er tiuvellîche streit unde al die bî im wâren . ir vîgentlîch gebâren ertôte maneger muoter barn . durch die rotten har gevarn kam er an der von Ponten her, die ze strîtlîcher wer schilt unde kolben truogen . dâ mit die vrechen sluogen jâmerlîche biusche . sich huop ein grôz getiusche von den ungetânen . sich muose vröuden ânen swaz man hie mit den kolben traf . daz sluoc man daz des verhes saf muos ze grund in dorren . schar in schar gar verworren was sam ein hac geflohten . sî konden noch enmohten ein ander niht entwîchen . des hôrt man jâmerlîchen manegen bitterlîchen schrei, sô dirre dem sîn herz enzwei mit einem swerte druhte . sich mocht gên tôdes vluhte nieman dô bekêren . des sach man liute rêren ze tal von bêden sîten . der von Agrippe strîten was niht wan umb ein sterben . dâ von sach man verderben die von Ponte wân geborn . ir schilt ir kolben unde ir horn, die sî sam wider truogen, swie vaste sî joch sluogen, ez vervie sî kleine . dô diz ersach der reine von Persîâ der lânde vogt, ze helfe sô kam er gezogt den die dâ underlâgen unde grôzer noete pflâgen . sî jâhen an sîn parte unde wâren alsô harte mit überkraft betwungen . daz in misselungen an dem selben strîte was, von Assyrî die vröute daz unde wart ir maht gesterket diz hatte wol gemerket der hôhgemuote persân daz sîn schar ab an kreften nan unde begunden trâgen, daz die von Ponte lâgen in tôdes nôt entwürket hie . dâ von der vürste niht enlie, er kêrt an daz gesnabel her die mit krefteclîcher wer vîgentlîchen hielten . sî hiwen unde spielten helm unde schilt ze stucken . der Persân gen in drucken durch grôz gedrenge dô began . daz swert ze beiden henden nan der milte schanden kranke . er kan mit manegem swanke von dem daz viur ûz wâte . helm schilt unde ringe sâte sîn swert hin ze der erden nider . ei wie sich sîns lîbes lider ervâhten unde erswungen . ûf in kam ouch gedrungen har daz ungetâne her . vor den hielt er mit ritters wer unde valte vil unwerde manegen ze der erde mit starken ungefüegen slegen . man sach in zuo an kreften legen unde ritterlîchem muote . iedoch sô wart der guote mit strîte umbevangen daz der tôt ergangen an im sicher waere von starken slegen swaere die man mit swerten ûf in sluoc . wan daz er starkez ellen truoc, sô mües er tôter sîn gelegen . man sach sîn sô mit streichen pflegen daz sich zetrande manic nagel, wan ûf im sam der donres hagel swert mit slegen schuzzen daz sî vil wît erduzzen mit schalle über allez her . des muose kranken an der wer der werde hôhgemuote . ichn weiz waz in behuote, wan ez solden von der nôt tûsent sîn gelegen tôt sô sîn lîp alleine leit, wan daz her in überstreit sô daz er wânde sterben unde endelîch verderben: sô bitter was sîn ungemach . von Brûneswîc der vürste sach in hie mit noeten ringen . des hôrte man erklingen sîn swert mit hellem dône . ich waen dem aschalône waere misselungen, ob er des starken jungen gemangelt het in sîner schar . ze helfe kam der vürste har sînem eitgenôzen . bluot von wunden grôzen nâch sîme swert ûf drâte . von sînen slegen wâte ûz helmen manic viurîn wint . alsus die vürsten beide sint in strît hie bî ein ander . het schîonahtelânder sô vast gevohten sunder wanc, dô er zwênzic vürsten twanc mit starken rotten über mer, an der von Babilône her, man solt im sîn noch sagen danc . übernôt die vürsten twanc daz sî vil sweizes rêrten . ir beider rugge kêrten sî ze samen in der nôt . von ir swerten manic tôt wart ûf den plân gevellet . sî hatten sich gesellet unde leisten ouch geselleschaft ein ander hie mit strîtes kraft, des sî wol bêde pflâgen . von iren handen lagen sô vil der tôten ûf der wal daz ir jâmerlîcher val umb sî maht rinc von hûfen . des sach man aber ûfen von Aschalôn der reise maht . die vürsten hatten hie gestraht umb sich sô manegen tôten daz heid unde anger rôten muose von dem verhe . ûf der heid entwerhe hatten geschart sich sunder zwei grôziu her, diu wunder mit strîte dô begiengen, wan sî beide enpfiengen von ein ander grôze nôt . von Môrenlânt der swarze bôt hie starken vîgentlîchen strît gên dem her von taburnît mit den breiten êren . sich hatte ze den mêren gerüstet an der stunde daz volc daz sam die hunde grinen unde bullen, ob von streichen swullen wunden unde biulen? jâ ich waene ir kiulen sendez jâmer litten,wan sî blôze stritten
 mit der Taburnîter her die ouch niht ze strîtes wer wan pfîl unde bogen truogen, dâ von die mêren sluogen . durch sî tiefe wunden . schiere daz befunden die mit den breiten vüezen unde wolten swaere büezen ir schar mit strîtes helfe . an die den sam die welfe ir houbet sint geschicket, wurden sî gestricket mit strîtlîcher grimme . tiuvellîcher stimme waen ich ûf erde ie wart gehôrt als ûf der heide hie unde dort mit wendellîcher sprâche . ez wart mit tôdes râche gevohten nie sô herter strît . hie unde dort ûf beider sît sach man kumber lîden von scharfer swerte snîden mit den sî vaste hiwen . dâ von wart hie ze riwen manic man gesetzet den in strît gehetzet lîht hatte süeze minne ald den sîn vrîgen sinne brâhten von dem lebende . alsus der strît gienc webende hin unde har mit sigenuft . von wildem viure manic brunst ûz helmen hert von swerten stoup . manic hertez blech zerkloup von starken ungefüegen slegen . man sach die zuo an krefte legen ein wil unde nâmen aber abe . die ander schar mit grôzer habe sach man aber ûfen, biz daz ûf einen hûfen schar unde schar ze mâle kam . der hie der dort sîn ende nam mit jâmerlîchem schrîge . die vürsten wandels vrîge in dem hûfen hielten . mit slegen grôz sî spielten helm unde schilt swaz sî trâfen . ir liehte scharfe wâfen des tages dicke erklungen . ze tôde wart betwungen von in manic starker helt . sî hatten umbe sich gevelt tôten sam ein mûre . ein solich nâchgebûre waer mir bî mir unmaere . starke slege swaere wâren in untiure . man mocht an dem viure, daz sî ûz helmen sluogen mit swerten diu sî truogen, schoube hân enbrennet . helme schilt zertrennet wurden von in beiden . der kristen unde der heiden die rugg zesamen stiezen . den noch den sî liezen von in unversêret . dâ von wart gemêret kraft dem her von Aschalôn . manic jâmerlîcher dôn ûz halptôtem munde gienc . der den dort, der disen hie swâ mit er mocht versêrte . hin unde har sich kêrte daz her mit swaerem rucke von manegem starken drucke der dâ beschach von beider sît . alsus sô hât der starke strît geweret nâhe zuo der nacht . der hie der dort mit grimme vaht, unde stuont der sig doch eben sleht . diu beide her hie wurden reht in eine schar gedrungen . von alten unde von jungen wart nie keiserlîcher strît, wil ich waenen, sît der zît daz got Adâmen mahte . der tac sich gên der nachte mit vluht begunde ziehen . diu sunne ûf ein vliehen gên occidente kêrte . diu nacht mit künste lêrte den luft mit wolken truoben . die ûf dem plâne huoben sich in ein ander vlâhten . sî strîten unde vâhten vast ûf sigelîchez heil, biz ûf des von Assyrî teil sô vil liute wart erslagen . daz mîn munt ez vollesagen niemer ûf ein ende mac . diu nacht diu kam, der liehte tac was hin mit hellem glaste . des wart manegem gaste vroelich hôher muot gegeben, dem belîben was sîn leben . 
Diu nacht den tac sus überzôch . von Assirî der künec vlôch unde die dennoch lebten . von Aschalôn die strebten vast ûf irre vlühte spor . die jagten nâch, die vluhen vor unde doch mit werlîcher maht, wan sî strîten durch die nacht, swâ sî zesamen kâmen . des tiuvellîchen sâmen beleip ûf wederr sîte lützel in dem strîte, wan sî wurden gar erslagen . die sön wir doch wol verklagen, swie daz ir vigûre von menschlîcher nâtûre hie vor bî êrste kaeme, sô waer doch ungenaeme, solden ez heizen liute . nein sî, nein beniute, ir menschlîcher orden der ist vihic worden von der enderunge, als iuch dâ vor mîn zunge von disen sachen hât geseit . von Aschalôn sus überstreit daz her alhie mit sigenunft . waer aber dirre vürsten kunft, er müese under sîn gelegen . dâ von sach man der hêrren pflegen keiserlîchen über al, unde behuoben doch die wal mit unzallîchem grôzen schaden . manic man was überladen mit müede von dem strîte, der sich vor der zîte durch ruowe leit an sîn gemach . diu nacht zergie, dâ nâch sô brach diu sunne durch die wolken har . dô nam man êrste rehte war waz dâ volkes was erslagen . in vröuden huop sich bitter klagen von den die dô entrunnen . die aber dô gewunnen, die trûrten ouch umb ir verlust . sich muose aller herzen brust grûsen unde wundern, wie man ie möht gesundern hie vîgend unde vründe . niemer ich daz künde erdenken noch erahten . man hôrte die geslahten zellen vür die besten, unde muose man doch gesten von Brûneswîc des vürsten strît, daz im ûffen beider sît nieman mocht gelîchen . des wart sîn keiserlîchen mit hôhen êren wol gepflegen . dô sî wâren sus gelegen durch ruowe nâch der maere sage lîhte ûffen zehen tage, sî wolten aber vürbaz hin dâ der magnes dâ was, dar sî ir beider wille truoc . ruowe hatten sî genuoc gepflegen nâch der arbeit . von Aschalône wart geseit von in ir dannenkêre . im wart sîner êre gedanket vil die er begie an den werden vürsten hie: die wolten bî den zîten beide dannen rîten . 
Dô daz der sigerîch vernam, vür die held er beide kam unde bat sî dâ belîben unde bî im vertrîben vürbaz die zît . daz mocht niht sîn . sî tâten bêd dem künege schîn, war ir sin mit verte stuont, unde tâten, als sî alle tuont die man niht mac erwenden: den muotes rîch ellenden wart helfes danc dô vil geseit, wan sî alle ir arbeit mit in an den stunden hatten überwunden von strîtlîcher ritterschaft . des wart den vürsten tugenthaft gewünschet wunder guotes unde vröuden rîches muotes von armen unde von rîchen, von klein von grôz gelîchen unde allen die dâ wâren . trûreclîch gebâren tete sî ir dannenkêre . vil unmaeziger êre wart der kleinen rotten hie von der diet erbotten mit aller leige sache . nû kam der sorgen swache von Aschalôn des lândes vogt vür die vürsten har gezogt mit al dem schatze sô er hât . die vürsten twang er unde bat daz ieclîcher naeme swaz im wol gezaeme iemer durch den willen sîn . < lîb unde ouch daz leben mîn muoz iwer eigenlîchen wesen . ich, liut unde lânt, wir sîn genesen von iuch,> sprach er; < iwer trôst hât uns ritterlîch erlôst von iemer wernder swaere . ûf erden nihts niht waere, ez würd von mir vollendet, dâ mit eht ir gepfendet möhtent sorgen werden . swaz ich ûf al der erden ieze hân ald ie gewan unde iemer mê gewinnen kan, sol iwer eigentlîchen sîn . nement, lieber hêrre mîn: edelsteine silber golt ist leider ein vil swacher solt gên der êre sô ir hânt mir getân . liut unde lânt sol iuch hêrre heizen .> man sach den künec erbeizen nider ze der erden vür die stolzen werden unde wolte liut lîp unde lânt setzen in der vürsten hant unde von in halten unde enpfân . des er von in doch wart erlân unde seiten im der êren danc . mit vlêhe bat er unde twanc in triwen manicvalticdie vürsten sîn gewaltic
 über lîp unde über guot . von Brûneswîc der hôhgemuot zuo im tugentlîchen sprach, dô er sînen ernst ersach: < ich wil ein gâbe von iuch hân unde bit ouch des .> < daz muoz ergân,> sprach der künec, < an dirre vrist, swaz ez ûf der erden ist, ob diu bete an mir bestât . mîn lîp mîn sinne niemer lât, ob er triwe nietet, swaz eht ir gebietet, ich vollebring ez, ob ich mac . swaz mir über disen tac liebes iemer mac beschehen, daz kunt von iuch, des muoz ich jehen . ân bete gebietent swaz ir went . vröuden mües ich sîn gepfent iemer mê, waer iwer hant . dâ von sol liut unde lânt mit williger arbeit iuch ze dienste sîn bereit nâch eigenlîchem sitten .> er sprach < sô wil ich bitten, sider daz ich bitten sol: ir hânt lîht vernomen wol wie in enges strîtes rûn diu künegîn von amazûn mir in der vil grimmen nôt sicherheit vür sterben bôt, daz diu sî lidic unde vrî unde sî ouch iuch kein schade sî mit keiner helf vür dise zît . swer mir dise bete gît, dem wil ich iemer dankes jehen .> < diz sol sîn, ez ist beschehen,> sprach der künec von Aschalôn . < hettent ir des rîches krôn, vürste wert, an mich gegert, ir waerent niemer ir entwert eine halbe stunt gesîn .> alsus wart diu künegîn unde ir schar lideclîch gelân . des sach man grôzen danc ergân gên dem held ûz brûneswîc der alsam ein rôsen zwîc in hôhen êren bluote . die werden hôhgemuote urloubes aber bâten . ir soumer wol berâten mit spîse wurden an der stunt . nû mahte man den vürsten kunt des steines siten unde sîn art . swaz ie beruort von îsen wart, daz zôch an sich des steines kraft unde nan sô krefteclîchen haft daz ez dâ muose blîben unde iemer mê vertrîben die zît dâ êweclîche . dâ von die vürsten rîche ze grôzen sorgen kâmen, dô sî daz dinc vernâmen, wie sî hie mit gewurben sô daz sî niht verdurben unde doch ir vart beschaehe, dâ von daz nieman jaehe daz sî waeren hie verzagt . der küneginne wart gesagt von Amazûn der hêrren vart . ir vorhte unde des steines art wart ir eigenlîch geseit . sî sprach < mîn lîp den hêrren treit hôhgedienter loene solt . allez silber allez golt möhte sî niht bringen dar mit keinen dingen ân mînen helfelîchen rât . sît daz der stein niht von im lât swaz dar wirt gefüeret, daz eht ie berüeret von îsen âne menschen wart, sô wil ich in an die vart gên ein krefterîchez krût, dâ mit sî stille unde über lût ir arbeit überwindent . in al der welte vindent sî niemer keine sache dâ mit sî sô gemache ir vart verenden als hie mit . des krûtes maht unde sîne sit ist alsus sicherlîchen: swâ man ez überstrîten siht, daz teilet sich enzwei . nâch allem wunsche sunder schrei, swaz man dâ mit vormieret, gezirkelt ald vigieret, daz spaltet dâ nâch wunsche reht, man strîch ez krumb, man strîch ez sleht, grôz oder kleine, holz îsen steine unde alle krêâtiure . daz wil ich in ze stiure gên an dirre verte . ir leben nieman nerte, sî müesen sterben über lût, hetten sî niht daz reine krût: dâ mit wil ich sî vristen . sî sönt mit spaehen listen machen eine barken mit grôzen holzen starken sunder îsens rüere . mit dem krût sô ich vüere, daz ich in hab gehalten, nâch wunsche siht man spalten swaz sî dâ mit bestrîchent ein ieclich dinc gelîchent sî dâ mit als ez wesen sol . diu barke vesteclîchen wol sol gevelzet werden . sî sönt ûz aller erden nihts niht zuo in legen drîn niwan brôt unde dâ zuo wîn, ald in beschach nie leider . alliu ire kleider diu von îsen sint gesniten werden ûf der vart vermiten, sô sî von lânde kêrent, ald ze wâr sî mêrent in selben jâmerlîche klage . sî söllen in nâch mîner sage mit listeclîchen sachen ander kleider machen heizen nâch des krûtes snit, unde soln daz zesamen mit reinem baste heften . sô werdent sî der kreften des steines lidic unde vrî . swenn al ir dinc gemachet sî sunder îsen ûf ein ort, sô mac in der magnes dort umb ein bônen niht geschaden . an daz schif sönt sî niht laden wan als ich in hân geseit . ir ros ir wât ir îsenkleit sol man in behalten an des meres stalten biz daz sî wider komen dar .> sus hât diu küneginne gar geheizen unde gerâten . dise hêrren tâten reht als in ouch was geseit . des krûtes kraft die barken sneit schoener denn ie wâfen . man möht mich aber strâfen, der sô unsaelic waere . ich seite ein lügemaere, möhte maneger sprechen . < waz krûtes kan zerbrechen holz unde stein, tuoch unde kleit, als uns dîn zunge hât geseit? ez ist ein spelmaere .> nein nein, wan ich bewaere mit der wâren schrifte . den tempel den dô stifte hie vor der künec Salamôn, der wart ân aller hamer dôn unde ouch wâfen snit gemaht . wâ von daz kaeme, des nênt aht, als ich ouch wîlent hân gehôrt: ich wil iuch sagen ûf ein ôrt wie ez mocht sîn unde ouch beschach . got ze Salamône sprach, er solt mit hôhen sachen im einen tempel machen nâch küneclîcher wirde . swes man mit herzen girde got dar inne baete, daz solde wesen staete, wan er wolt ez erhoeren unde alle sorge stoeren den die mit reinem sinne got vlîzeclîch dar inne mit keiner sache êrten unde sich von sünden kêrten . 
Dô im diu sache wart bekant, 
Salamôn sich underwant des tempels unde des bûwes spor . swie Davît sîn vater vor ouch des bûwes het gedâht, er wart aber niht vollebrâht: got in des selben wante . sîn gotheit diu genante an Salamônen vür an in des bûwes . hie nû vuort er hin durch manic wîte rîchez lânt swaz er kostelîches vant, daz ze bûwe tohte . dâ mit er zieren mohte des tempels bû, daz wart getân . diz ertrîch sît daz adan starp, als ich gehoeret hân, wîsem menschen nie gewan dan Salamôn den rîchen . er hiez im wîslîchen in glas mit spaehen sachen verwürken unde vermachen eins alten strûzes jungiu kint, die wîl sî blut unde dennoch blint in dem neste lâgen . die meister die des pflâgen hatten geworht daz glas sô glânz daz ez umb unde umbe ganz schein, des manegen dûhte, ûz dem glase lûhte der kleinen jungen vogel schîn, glas unde vogel wurden in daz neste wider schôn geleit . dâ nâch, als mir wart geseit vür ein wârheit ungelogen, kam der alte strûz geflogen unde wolt nâch sîner wîse diu jungen kint nâch spîse erfüllet unde erfröuwet hân ouch, als er het vor getân ze manegen zîten dicke . nû saeh er mit dem blicke diu kint unde mocht ir rüeren niht . des glases lûterlîch gesiht sî an der spîse irte . der alte strûz verwirte in wunderlîche wîse, daz er niht mocht die spîse den kinden sîn geschieben . sîn vruht begond im lieben unde wart im angest unde wê . in sîner stimme er lûte schrê, wan im daz kumber worhte . er was in grôzer vorhte, ob er daz glas zerbraeche, daz er sich denne raeche mit tôde an den kinden, sô er sî wânde enbinden von dem engen rûme . daz mocht er doch vil kûme âne schaden hân getân . vor dem neste man in stân sus in grôzen noeten sach . dô diz ein lânge stunt beschach sunder spottes triegen, man sach in dannen vliegen unde was ein lânge wîle . dâ nâch mit balder île er zuo dem neste gâhte . in sînem mund er brâhte ein krût, swâ er daz glas bestreich, dâ zerkein ez unde zersleich dâ von unde viel ze stucken nider . daz krût künec Salamônes sider wart; swaz er dâ mit bestreich, swie hert daz was, ez wart doch weich, wan ez sich nâch dem krûte spielt . daz krût künec Salamon behielt unde bût dâ mit den tempel hêr, daz man hiut unde iemer mê dâ von list in der wâren schrift . umb des selben tempels stift wart von got im vür geleit gewalt rîchtuom wîsheit, die er ouch vür diu beide nam . rîchtuom gewalt mit wîsheit kam von dem einen alle driu . alsus ân alle wâfen hiu daz krût den tempel ûf ein ort, als ir dâ von hânt gehôrt . 
Des selben krûtes was ouch diz . die vürsten wâren wol gewis daz sî vroelîch kaemen dar . nû vuoren sî von schar ze schar unde nâmen urloup an die vart, daz in dô gegeben wart mit noeten grôz, doch muos ez wesen . sî vuoren, als ich hân gelesen, an des breiten meres stat . swaz in dâ vor gerâten hât diu künegîn von Amazôn, daz wart allez sament schôn vollebrâht ân underscheit . diu barke schiere wart bereit unde allez daz sî solden hân . hinder in saeh man sî lâzen alliu dinc biz ûf ein ort daz niht in die barken hôrt . 
Hin an daz mer sî stiezen . die vürsten rîch niht liezen sî waeren hôhes muotes . saelden unde guotes wart in vil gewünschet nâch . ûf dem wilden mer in gâch wart zuo dem agesteine . sî vuoren algemeine in einer kurzen wîle mê denn zwei hundert mile gên dem magnêten hin . ûf den selben stein ir sin stuont durch âventiure . die winde gar gehiure ûf dem mer dô wâten . die segel sî zersprâten in senfteclîcher wîse . ze vaste noch ze lîse . in rehter mâz sî giengen, wan sî des windes viengen weder ze lützel noch ze vil . des sach man sî in kurzem zil dem stein sô vaste nâhen daz sî in verre sâhen, als sî bînamen dûhte . von dem berge lûhte manic wildez wunder, wan an dem steine under bât manic kiel genomen haft, die von des magnêten kraft alle wâren dar getriben . liut unde guot was dâ beliben verdorben an des steines habe . nie mensche lebend kam dar abe ân hie vor virgilius unde sîn geselleschaft, die sus durch vrîgen muot dar kâmen . sî vunden unde nâmen hie mit hôhem muote schôn diu driu buoch diu her savilôn von nigramancîe schreip, dâ mit er den tiuvel treip unde swaz in sîner vorme was mit listen in ein kleinez glas . daz ouch Virgilius hie vant, der in sît ûz dem glas enbant unde troug in aber wider în . daz glas mit einem brievelîn verschoben was, hân ich gehôrt . dar an hâte solhiu wort mit künsten Savilôn geschriben, daz der tiuvel was beliben dar inne manic tûsent jâr . künec Salamôn hât ouch vür wâr mit sîner künste meisterschaft verwürket aller tiuvel kraft, die vuoren in den lüften . ir tiuvellîchez güften was ouch verwürket in ein glas . daz glas hôh gehenket was ûf in des tempels krône, unz die von babilône sich an den juden râchen . daz glas sî dô zerbrâchen unde wânden dinne vinden golt . dô was des grôzen guotes solt... ir hânt wol gehoeret wie ein herzog ûzer Beigerlânt,Ernest sô was er genant,
 unde grâve Wetzel sîn man hie vor ouch zuo dem steine kan, als ich von in gelesen habe, unde wie sî beide grîfen drabe in roshiuten vuorten . die vürsten balde snuorten in einer wîle kleine hin ze dem grôzen steine . 
Dâ sî an den stunden sâhen unde vunden manic wildez wunder . ein kiele der was under versunken, liut unde dâ zuo guot . vûl unde alter, daz noch tuot holz an kreften nemen abe . hât an dirre kranken habe schif unde kiel engenzet, zerbrochen unde zerschrenzet von regen unde von winde . ich waen daz man iht vinde sô vil in allen lânden als hie dô was gestanden manic kiel zwei tûsent jâr ald mê, daz tar ich offenbâr sprechen vür die wârheit . ob der in stucke wart zerleit dâ von, daz was kein wunder . alsus sanc er under, bî dem vil lîhte sunder schranz stuont ein kiel niwic unde glânz, der kurzelîch was komen dar . alsus die vürsten nâmen war des grôzen hordes sô dâ lac . swes ie diu welt mit rîcheit pflac, des vunden sî dâ überkraft . ân lebendiger liut geschaft sô was hie grôzer unfuoc von allem sô diu erde truoc an keiserlîchem solde, von silber unde von golde, von edelem gesteine, purpur pfellel reine, ciclâdê unde samit unde allez daz, dar an noch lît aller welte rîcheit, lac unwerdeclîch zerspreit hie ûf des wilden meres vluot . alsus muose liut unde guot verderben swaz ie har bekam . swaz der stein an sich genam mit sîner wunderlîchen kraft, dem gab er dô solhen haft daz ez muos belîben . von mannen noch von wîben nie lebendiges dannen kan ân die ich genennet hân,Ernest unde Virgilius.
 dô dise vürsten wert alsus beschoweten die kiele hie, ûz einem in den andern gienc der vürste unde sî alle sant, biz in eben wart bekant alliu dinc biz ûf ein ort . dâ lac sô unmaeziger hort den nieman mac erahten, erdenken noch ertrahten nâch dem als er mit koste was . dô sî wol besâhen daz gar unz ûf ein ende, der vürste rîch ellende unde sîn gesellen giengen an daz lânt; sî viengen einen engen smalen stîc .Reinfrit der vürst von brûneswîc
 was hie zuo dem pfade gâch . der Persân gienc dem hêrren nâch unde wolte schowen maere waz weges ioch diz waere ald war sîn strâze gienge hin . dar ûf stuont ir aller sin, unde wolten niht erwinden sî müesen reht bevinden sunder missewende diu maer unz ûf ein ende, sît daz sî wâren komen dar . daz pfat daz truoc die vürsten gar ûf hin gên dem steine hôch, wan ez mit maneger krümbe zôch al über sich vil hôh enbor . nû vunden sî ein êrîn tor mit künsten grôz gegozzen . sî mohte hân verdrozzen der wilden âventiure . nie dinc sô ungehiure ûf allem ertrîche wart . daz tor was offen unde entspart . dar în sach man sî gâhen . inrent dem tor sî sâhen ein vrömdez wunder wilde . ez was ein manlîch bilde, gegozzen ûzer êre, lenger unde mêre denn ie kein rise würde . ein berc von sîner bürde mohte wesen überladen . die vürsten vorhten sînen schaden unde stelleten sich hinder sich . er was sô rehte griwelich unde sô tiuvellîchen grôz . dô wâren ouch sî swerte blôz, als ir dâ vor hânt vernomen, unde getorsten dâ von komen zuo dem bilde vürbaz niht . sîn tiuvellîche grôz gesiht tete die vürsten gar verzagen, wan sî sich begunden klagen daz sî wâren komen dar . ir keiner hât genomen war daz ez ein bild von êre was, unde nam sî wunderlîchen daz sich der man niht ruorte . einen schilt er vuorte von êr alsam ein breite tür unde hât den ritterlîchen vür sînen vuoz gesetzet . sîn stangen nieman schetzet, sô lânc was sî unde swaere . den vürsten alse maere waer er anderswâ gesîn . nû tete sin lîp niht anders schîn wan als ein tôtez bilde . diu sache dûhte wilde die vürsten ellentrîche daz er sô ritterlîche unde sô werlîche stuont . sî tâten als sî alle tuont die man siht vreches sinnes: verlust alder gewinnes hatten sî beide sich erwegen . wes aber sî hie solden pflegen, dar an sach man sî trâgen . umb ein dar wâgen ald umb ein hie belîben sach man sî vertrîben mit rât ein lânge stunde, daz von ir weders munde belîben noch gân wart gedâht . vorhte hât sî dâ zuo brâht daz sî wisten liep noch leit . swer doch ein werlîch herze treit, der kunt des schrecken schiere wider, daz sîn sin unde sîniu lider sneller werdent denne vor . der êrîn man, daz êrîn tor nam sî michel wunder . iedoch gedâht hie under von Sahsen < sît wir har sîn komen, sô wirt ouch vol von uns vernomen waz diz dinc betiute . des sön wir lâzen beniute ald aber drumbe sterben . swer eht tar vrîlîch werben, dem volget ouch gelücke nâch . wol hin, uns sol dar wesen gâch: wir müezen sterben swâ wir sîn . ob uns der tôt hie nimet hin, sô sîn wir lidic anderswâ . zwâr dâ gât niht anders nâch: wir wellen unde müezen dar . swie got welle, sô gevar, daz stât an sîner miltekeit .> hin durch daz tor der vürste schreit unde zogte zuo dem bilde dan . er sach den tiuvellîchen man als einen rehten kempfen stân . vleisch unde beines was er ân unde lebelîcher stiure . ez wart nie krêâtiure sô tiuvellîch gemachet . der vürste rîch erlachet dô er diu maere reht bevant . der Persân zuo im ouch zehant kam snelleclîch geloufen har . sî sâhen unde nâmen war wie daz bilde was geworht daz sî dâ vor hatten ervorht, unde wurden hôhes muotes . sî vunden sô vil guotes daz ich dâ von niht sagen wil . hordes vil mê denn ze vil wart ûf dem steine vunden . sî sâhen an den stunden manic wunderlîchez dinc . den berc von êre hât ein rinc als ein mûr umbevangen . mit vier grôzen stangen stuonden dâ vier bilde . diz vrömde wunder wilde die vürsten beide dûhte . durch die mûren lûhte vier ungefüege wîtiu tor . ein êrîn bilde daz stuont vor ieclichem sam ez lebte, dem vor der hende swebte ein schilt unde ouch ein stange . die hêrren giengen lânge ûf dem steine hin unde har . maneger grôzer wunder war sî ûf dem berge nâmen . ze jungest ie sî kâmen an ein hüle diu was tief . swenn ieman dar în gerief, sô gab ez snellen widerdôz . die hêrren nam hie wunder grôz waz dar inne möhte sîn . nû nâmen sî eins liehtes schîn neben in der hüle war . sî giengen beide schiere dar durch schowe waz ez waere . dô was diu hüle laere unde alles volkes eine . von Brûneswîc der reine bî niute liez, er gienc hin în, unde wart im in dem loche schîn von êre ein keiserlîchez grap, unde was dâ manic buochstap von golde schône ûf erhaben . wer dar inne lac begraben, seit daz epitafîum, den anevanc, des endes drum, mit süezen worten schône: wie von savilône der stein von êrst gebûwen wart, wan er was, von weler art, war umb ald wie er har bekan, daz stuont allez sament an einem buoche dâ geschriben . bî dem sarke was beliben daz buoch mit grôzer meisterschaft . von êre ein keten gab im haft zuo einer vesten wende . die vürsten rîch ellende ir selbes niht vergâzen . über daz buoch sî sâzen, wan ez alsô geschriben was dag ez menneclîch wol las von aller sprâche zungen . die milten vrechen jungen dar ob ein lânge zît vertriben unde vunden an dem buoch geschriben wunderlîcher wunder vil diu ich iuch alle künden wil von anegenge unz ûf ein ort . wie ez stuont geschriben dort, daz wirt iuch volleclîch enbart in Kriechen was von hôher art ze Athênîs geborn ein vürste edel ûz erkorn, rîch geltes unde guotes, vrî lîbes unde muotes vür alle die dâ lebten . sîns herzen sinne strebten mit ganzlîcher vernünste niht wan ze hôher künste, der er ouch wunder sît bevant . über allez Kriechen lânt lebt niht ein jungelinc sô schôn . er was geheizen Savilôn, vrî von geburtlîcher art . er was der êrste dem ie wart astronomîe bekant, wan er mit sînen sinnen vant sî unde nigramanzîe . swie daz diu kunst nû sîe verboten, iedô was sî wert . des vürsten sin niht anders gert sunder meines trâgen wan der sternen lâgen, wie sî in irre spêre hetten manic kêre mit wunderlîcher tiute . sîn sin der lie bî niute, er vuor ie in dem vurte der sternen unde spurte dar an wunderlîchiu dinc . nû sach der selbe jungelinc mit zeichen offenbâreu daz nâch zwelf hundert jâren har ûf dise erden ein kint solde werden von einer megede geborn . von dem kinde solt verlorn werden jüdische diet, unde möhte man daz sicher niet mit keiner sach erwenden . den künste rîch genenden dûht daz wunderlîche . er gienc behendeclîche unde seit ez der muoter sîn, wan diu was ein jüdîn: sîn vater was ein heiden . alsus sô was gescheiden sîner hôhen vrühte stam . sîn muoter ouch des wunder nam, wan sî sîn inneclîch erschrac . sî sprach < kein sache werden mac, man vind dâ wider etewaz .> sî vorhte sicherlîchen daz, nâch dem als sî gehoeret hatte, daz zerstoeret dâ von würd ir geslehte . sî sprach < nû nim vil rehte, mîn kint, des sternen aber war der diz grôze wunder har hie ûf erden kündet . wirt sîn louf durgründet unz ûf ein end der spêre, wenn er tuot widerkêre, sô weiz ich daz sîn kunft ouch seit, wâ mit diu sache hin geleit mac werden die er kündet . wirt daz von dir durfündet, daz ist ein keiserlîchez dinc .> hin vuor dô der jungelinc unde nam aber des sternen war der dâ nâch über drîzic jâr vollendet hât sîn loufen sus . man seit ez waer Sâturnus, unde mocht ouch wol der selbe sîn . nû wart dem meister aber schîn von des sternen tiute, er solde lâzen bî niute, wolt er die sache wenden unde alle juden pfenden an strengen sorgen sûren . er solde von vigûren, als im der sterne seite, mit wârlîchem geleite ein kleinez brievel schrîben, ob er eht wolt vertrîben die sache, als ir hânt gehôrt . er solde dâ zuo schrîben wort diu ouch wol dâ zuo hôrten . den brief an allen orten solt er geschriben schaffen mit hôhen paragraffen: von der kraft diu sache wol möhte werden swache . 
unde swenne daz beschaehe über lânc ald naehe, sô solt er geschalten den brief mit manicvalten wunderlîchen listen, wolt er die sache vristen dâ von der sterne hât geseit . der brief werden sol geleit dar dâ in nieman vunde, wan sicher al die stunde sô er was verborgen dorfte nieman sorgen daz daz kint iht kaeme, von dem ein ende naeme der juden keiserlîch gewalt . der brief der wart geschriben balt nâch des selben sternen schîn reht als er ouch solde sîn . ze lieb der muoter daz beschach . an dem sternen er ouch sach, swel zît, ze swelen stunden daz brievelî wirt vunden, sô vervâhet vür die trift daz brieven noch ouch diu schrift gên der selben sache . er dâcht < zewâr ich mache daz himel erd verswindet, daz man niemer vindet des briefes schrift noch ouch den brief .> über daz wilde mer unde tief vuor er ûf den agestein . dâ was nieman denn er ein von lebender vernünste . er worhte dô mit künste diu bild, die mûren unde den berc . im hulfen hie daz grôze werc bûwen boese geiste, die er mit volleiste twanc mit künste rîcher art . alsus der berc gebûwen wart mit rîcher koste wilde . diu vier grôzen bilde wârn geworht mit listen, daz sich nieman vristen mocht an keinem orte, der eht vür die porte ie gesaste sînen vuoz, als ich hie nâch sagen muoz, wie ez zergie, wer ez zerbrach . dô Savilôn der wîse sach sîm leben an ein ende unde er dem lîbe pfende des geistes muose lîhen unde im nâtûr verzîhen wolte lebelîche maht, des hât er wol genomen aht unde wist ouch wol wâ von daz kam . nigramanzîe buoch er nam zuo im alle schiere, der wâren niwan viere, dâ mit er alle tiuvel bant diu driu verworht er in ein want diu nieman konde vinden . mit dem vierden binden wolt er den geist in sînen lîp, sô daz er staeteclîch belîp bî im haben müeze . die wîl er sîne vüeze dar ûf hât gesetzet, sô mocht er niht geletzet werden an dem lebende . in einem twalme swebende was sîn lebelîcher geist . slâfes noch wachendes volleist hât er eigenlîche . dem tôde ungelîche saz er als er lebte . ob im unhôhe swebte ein vrömdez wunder wilde . ez was ein êrîn bilde unde hât ein hamer in der hant erzogen, swenn im würd bekant, daz iemen zuo im kaeme unde von den vüezen naeme daz buoch unde dannen trüege, daz ez denne slüege sunder allez schônen den selben Savilônen, wan sîn geist der waere hin . des buoches kraft diu vriste in daz er ûf einem sezzel saz tôt noch lebende, die wîl daz buoch under den vüezen lac . ein lieht bran vor im nacht unde tac, des schîn ouch ein ende nam sô daz buoch êrst dannen kam . alsus saz der verdrozzen . diu buoch diu er verslozzen hât vor menschlîcher wer, den slüzzel warf er in daz mer daz in iemen vunde . er hatte an der stunde mit angestlîchen sorgen den kleinen brief verborgen im selben in daz ôre . der künste rîche tôre wânde got betwingen an sô hôhen dingen diu man mit keinen sachen mohte wendic machen, sô eht kan diu rehte zît . der got der allen dingen git vrist unde narunge, dem aller menschen zunge lop mit hôher wirde giht, der alle sache ûzer niht ordenlîch geschaffet hât, in des hant ez allez stât ân anevanc unde endes drum, der konde sicherlîchen um alliu dinc betrahten wol in der zît sô ez wesen sol . 
Alsus der sach ouch hie beschach . ân vröude unde ân wêlîch ach saz hie der künste wîse . mit meisterlîchem prîse hât er verslozzen in ein glas einen geist unde hatte daz ouch mit grôzen sorgen listeclîch verborgen unden an des steines pfat . sîn sin enkeinen zwîvel hât daz iemer mensche kaeme dar unde dannen naeme diu buoch den tiuvel unde daz glas . alsus er hie gesezzen was vil nâch ûf zwelf hundert jâr, daz nie kein mensche mocht vür wâr sprechen war er waere komen . von im nieman hât vernomen diz noch daz noch sus noch sô . nû lepte iu den zîten dô ein helt ze lamparten dem al diu welte zarten muose umb sîn reine tugent . an guot an gelt an lîb an jugent lebte niender sîn genôz . von gebürte was er grôz an arteclîcher schouwe . er was ze mantouwe gewaltic unde ein hêrre . des wart sîn lop vil verre geseit in allen lânden von den die in erkanden, wan er nieman niht verzêch . er riet half gab unde lêch swer guotes an in gerte . sô vil er der gewerte daz er nam selbe an guote abe . sô girdeclîch er sîne habe vergap gên al der welte sus . sîn name was Virgilîus . er hatte guotes überlast unde gap sô vil daz im gebrast, als noch manegem beschiht den man niht erwinden siht, swie vil er hât, er kunt dâ von . nû was er armuot ungewon, sô hât er ouch niht guotes, dâ mit er vrîges muotes mocht nâch sîner art geleben . daz er sô vil des hât vergeben, des muos er nû manegel hân . diz hôrt man dô sunder wân maneges mundes zungen klagen . nû hôrt der werde vürste sagen von der hôhen künste die mit rîcher vernünsteSavilôn hât vunden,
 unde wie vor manegen stunden er verloren waere . er hôrt ouch sagen maere daz der meister laege unde hôher künste pflaege dort ûf dem magnêten, durch daz er der plânêten spêren möhte gar dursehen unde ir loufes ende spehen . 
Diz wart im sicherlîch geseit . der vürste schiere wart bereit unde wolte endelîche dar . einlif zuo im in sîne schar nam er die mit im vuoren unde al zesamen swuoren guot unde übel lîden . sî wolten ie niht mîden, ir sin der wolt versuochen, ob in von den vier buochen ieman gesagen künde . ûf des meres ünde sî vuoren lâng unde lânge stunt biz daz in ze jungest kunt wart der krefte rîche stein . sî hatten alle samt gemein berâtenlîchen sich bewegen sterbens oder iemer pflegen suochens nâch der künste diu in mit hôher günste wol mohte vüegen allez guot . alsus die helde hôhgemuot hin zuo dem steine kâmen . sî sâhen unde vernâmen dâ wunderlîchiu wunder, unde konden doch hie under niht komen dâ der alte saz . nû vunden sî daz kleine glas dar in der geist gevangen lac unde was gewesen manegen tac . als er die ellentrîch en sach, ûzer dem glas er balde sprach < ich weiz wol wes ir ruochent . ir vindent swaz ir suochent, ob ir mich loesent hinnen . ich wil iuch gewinnen der buoche slüzzel unde diu buoch, dar an aller tiuvel vluoch meisterlîchen stât geschriben . ich bin gar ze lâng beliben in disem glase boesen . went ir mich hinnen loesen, sô werdent ir von mir gewert alles des ir hânt begert .> < jâ jâ,> sî riefen alle dô . < dirre maere sîn wir vrô, ob du uns niht betriugest . swie aber du uns liugest, daz zimet dir unde uns niht wol .> er sprach < nieman mich lâzen sol ê ich iuch volleclîch gewer nâch aller iwers herzen ger .> daz wart getân, wan ez beschach . der geist ûzer dem glase sprach < nû volgent mîner lêre: sô mac iuch niemer mêre an keiner slahte dingen gerwe misselingen .> sus wîste er sî ûf den stein durch tor vür bilde, daz in kein schade mit sache nie beschach .Savilôn man sitzen sach
 schôn ûf sînem sezzel dort, als ir dâ vor hânt gehôrt, mit buoche unde mit bilde . des nam sî wunder wilde unde dûht sî seltsaen genuoc . den tiuvel in dem glase truoc der vürste swar er kêrte, wan der geist der lêrte sî lâzen unde halten . nû sâhen sî dem alten daz wunderkleine brievelîn ligen in dem ôren sîn: daz wart von in dan genon . mit disem vunde unde dâ von des brieves kraft vil balde brach, dô man die karakter sach unde ouch der vigûren schrift . diz was eben in der trift, dô diz vant Virgilîus, daz ouch octavîânus ze Rôme lepte keiserlîch unde diu reine minnenclîchMarîâ muoter magt gebar
 got mensch ûf die erden har . 
Alsus gebrochen wart der vunt . er nam daz buoch ouch an der stunt daz des vil wîsen vüeze truoc . daz bilde mit dem hamer sluoc, der alte starp, daz lieht erlast . des vröute sich der werde gast sunder missewende . dô hât genomen ende der listeclîchen bilde wern . diu tor sach man niht mê verswern . dô diz ergangen was alsus, der werde helt Virgilius, dâ nâch dô er gewaltic wart der künste ûf der selben vart, hiez von spaehen sachen ein grap die geiste machen, dar in der alte wart geleit . swaz ich dâ vor hân geseit, daz stuont an disem buoche hie . wie aber er den tiuvel lie, daz im der buoche slüzzel wart, unde wie mit tobelîcher art sich in daz mer versenket der tiuvel unde ertrenket wolte al die welte hân, als er sich hât genomen an mit worten, dar an er doch louc, wie in der Mantouwer betrouc mit truge in daz glas hin wider, wie die helde alle sider kâmen hein ze lânde von grôzer sorgen bande, daz stuont an disem buoche niht . die vürsten rîch hie die geschiht hatten endelîch durlesen . sî nâmen war des steines wesen gar an allen enden . dâ von was den ellenden der tac ein kurzewîle . wol vünf hundert mîle in dem agestein man sach swaz iender ûf dem mer beschach . 
Des nâmen sî vil eben war . nû sâhen sî daz gên in har gar mit balder île über manic mîle ein grôzer kiel getriben kam, den des steines kraft ouch nam an sich mit überkrefte grôz . der kiel sô snelleclîchen vlôz als ob er kaeme har geflogen . nie pfîl von senwen noch von bogen schôz sô rehte drâte . der wint kûme wâte sô bald als er geflozzen kam . alsô krefteclîchen nam in der stein mit siges zuc daz er sunder argen luc gienc balder verre denn ze vil . von stunt ze stunt, von zil ze zil begond er zuo in nâhen unde mêret sich sîn gâhen sô er dem stein ie naeher kam, wan sîn kraft mit zuge nam ie mê ie mê den kiel an sich . des lief er alsô snelleclich daz nieman dâ von kan gesagen . nû hôrten sî sô grôzez klagen ab dem kiele ûf dem mer mit sô jâmerlîcher zer daz ez in die wolken dôz . ir leit ir klage was sô grôz daz got wol mocht erbarmen . die ellenden armen hetten guot lîp unde leben umb kleines hordes schatz gegeben, dô sî sô drâte kâmenund vil reht vernâmen
 des steines mehteclîche kraft, daz sî müesen nemen haft dar an êweclîche . des wart jâmerlîche von in mit grôzen riwen geweinet unde geschriwen von der angestlîchen nôt, daz in nieman helfe bôt wan ein grimmez sterben . wie sî solden werben, daz was in leider unbekant . nû kam gerennet al zehant der kiel mit drâteclîchem vliez hin an den stein daz er zerstiez kiel barken unde galînen vil unde kocken daz sî an dem zil von dem stôz entranden . sî wâren dâ gestanden in twinclîchem orden biz daz sî vûl worden von dem wazzer wâren, wan sî vor manegen jâren der stein ouch sus mit krefte nam . daz ouch disen liuten kam niwan gar ze guote . swen got in sîner huote wil hân, der geniset wol: des man im wol getriwen sol . 
Alsus beschach den liuten hie . ir kiel sô drâteclîche gienc daz er sich het zerstôzen von kraft, ob er an blôzen stein von êrsten waer gevarn . dô wolte got die liute sparn vil lîhte durch ein wunder . die vürsten beide under disen dingen liefen den stein her ab unde riefen die liute helfelîchen an . von Sahsen unde der persân liefen zuo in in den kiel, daz doch den ellenden geviel beide übel unde wol . übel, swer verderben sol, dem waer in herzen meine lieber daz er eine jâmerlîche sturbe denn al diu welt verdurbe mit im in tôdes arbeit, ob er eht rehte sinne treit . daz schein an disen liuten hie, wan sî wânden lîht daz die zwêne wurden ouch verlorn . die vürsten beide hôhgeborn in seiten guotiu maere, daz sî sî âne swaere wol wolten dannen bringen . ûf disen süezen gingen liezen sî ir ungehabe . von dem kiele sî her abe giengen an des steines lânt . swaz den zwein wart vor bekant, daz mahten sî ouch disen schîn unde vuorten sî durch schowen hin dâ sî wunder sâhen . die geste ouch verjâhen in wunderlîchiu maere, wie ûz der mâze waere ir vart gesîn dar verre . in seit des kieles hêrre seltsaenlîchiu maere, wie er geboren waere ûz dem lânt ze Ejulât . durch daz selbe lânt ouch gât ûz dem paradîse mit vrühteclîchem prîsePhisôn des werden wazzers duz.
 bidellîum den stein sîn vluz unde ouch onichium dâ treit . daz beste golt, als man uns seit, daz ûf erd ie vunden wart, treit ouch hie des vluzzes art . 
Dannen der hêrre was geborn . durch vrîheit sô hât er gesworn daz er sunder meines sparn wolte alliu lânt durvarn von den sîn sin ie hât vernomen . er seit in daz er waere komen mit strenger noete sûre an die hôhe mûre dâ al diu welt ein ende nint . sumelîche liute sint mit sinnen in der wîse daz sî dem paradîse unde dirre erd geb underscheit . vür wâr nieman niht dâ von seit mit slehten worten blôzen . man seit von dem grôzenAlexander, er waer dâ
 unde hiesch der erden zins: dâ nâch lie sich ein alter hêrre sehen, hôrt ich vür wâr die wîsen jehen, unde gap dem grôzen künec rein einen wunderlîchen stein . bî dem bezeichent sich sîn leben . der selbe stein hette wol eben aller berge glîch gewegen . unde dô man in der erden pflegen mit senfteclîcher ruowe sach, dô wart sîn swaere alsô swach daz er wart lîhter denn ein veder . alsus mocht ouch den künec weder vervâhen guot lîp noch gewalt, dô erde wart ûf in gevalt, sîn kraft diu waer gescheiden von guot von lîbe beiden . zuo dirre mûre was er kon . er seit in manege sache von wunderlîchen dingen diu in der lânde ringen im ûf sîn ende wâren kunt . er hât gevaren manic stunt mit grôzer keiserlîcher zer, unde was komen ûf daz mer sô wunderlîchen verre daz der selbe hêrre bî wârer triwe des verjach daz sîn ouge nie gesach himel noch die erde . ein nebel swarz unwerde gap der gesiht dâ pfende, wan ez was an dem ende dâ tac noch nacht niht volle hât . daz mer ouch dâ sô trüebe stât daz ez ob noch under treit . in alter zît wart hie geleit ein ende al der welte mez . daz tete ein künec, hiez Hercules, der hât vor lângen stunden sich des underwunden, er wolte ân aller slahte sparn iemer mê daz wazzer varn, biz daz er bekaeme dâ ez ende naeme . nû kam sîn verriu reise har . er sach daz wol unde wart gewar daz er niht vürbaz mohte komen . dô maht er, als ich hân vernomen, erlîn siul mit schrifte har, daz man dâ bî naeme war daz nie kein mensche vürbaz mohte komen, unde durch daz maht er diz mit schrifte schîn . des kieles hêrre was gesîn ouch hie durch ein wunder . unde swaz er ie dar under von bitterlîcher noete leit, daz wart den hêrren gar geseit dô ân aller slahte sparn . er hât alliu lânt durvarn dâ durch diu wazzer vliezen diu an mitten schiezen mit götlîchem prîse ûz dem paradîse:Pfysôn hab ich vor genant,
Gyôn Ethiop Môrenlânt,
Tigris Assirîam durch gât.
 swaz Eufrates daz wazzer hât durgangen lânt, diu wâren kunt im eigenlîchen ûf den grunt unde wist der liute siten dâ .Gog Magog drî indîâ
 wâren alle im bekant, priester Jôhan unde sîn lânt, zwei unde sibenzic künecrîch wist er alle gar gelîch, unde seit den hêrren maere wie in eim lânde waere ein site ungemaeze, wie ie der mensche aeze sîn muoter unde ouch sînen vater . der lânde sitten alle hater ervarn, sî wâren im bekant . er was ouch komen in ein lânt dar inne nieman arn enwas . man entranc dâ noch enaz weder nachtes noch den tac . daz lânt dem paradîse lac sô nâhe, als er hôrte jehen, die liute von des smackes trehen sô dannen kam sus lebten in vröuden unde strebten nâch keiner slahte guote mit sinne noch mit muote . gemahter kleider vil dar kam in koufes wîse, dar an nam ie der man swes er ruohte ald in dem lânde suohte: des nam er unde schiet von dan . hie lepte wîp kint unde man ân aller slahte trûre, biz daz ir nâtûre sunder missewende sleiz ûf ein rehtez ende unde sturben denn ân allez wê . er seit in grôzer wunder mê denn kein zunge müg gesagen . iedoch truog er ein sendez klagen in sinnen unde in herzen daz er von dem smerzen muos ersiuften dicke . vil jâmerlîcher blicke im ûz den ougen schuzzen . sîn trehen heiz beguzzen im kleider unde wangen . sîn lîp der was bevangen mit alsô grôzer swaere daz dâ von wunder waere ze sprechen ald ze sagenne . er hât sô vil ze klagenne daz er sîn selbes gar vergaz . die hêrren beide sâhen daz unde vrâgeten in maere . waz sîner sorgen waere, mit vriuntlîches trôstes rât . er sprach < mîn lîp verloren hât alsô schedelîch verlust, daz lîht in keines herzen brust sô grôzer schade bekomen mac unz an den jungestlîchen tac .> 
Sic sprâchen wie daz möhte sîn . er sprach < daz tuon ich iuch schîn: dô ich dirre verte swuor unde ûz Ejulâte vuor dem lânde keiserlîche, ich was sô guotes rîche daz ich niht hette mê gegert . edel kneht unde rîter wert dienden mîner hende, der ich in daz ellende wol hundert mit mir vuorte, daz uns nie beruorte leit noch seneclîchiu klage, unz, ez sint kûme drîe tage, daz ich verlôr die helde guot . dâ von mîn riweclîcher muot âbent unde morgen muoz iemer mêre sorgen umb daz klegelîche leit daz mîn riwic herze treit umb die liut, niht umb daz guot . ich sag iuch hêrren hôhgemuot, der kiele wâren zwêne . nû hât mir ein sirêne mit süezer doene stimme geleit in tôdes grimme mit liut unde guot den einen . des muoz ich iemer weinen daz ir vil süezen nôten sô manegen werden tôten mir armen hânt gestiftet . ir süezer dôn der giftet mit toedemiger grimme . des weidenaeres stimme tuot mit dem blate ouch alsô, wan er kan in tôdes drô vogel vil versenken! sus kan Sirêne ertrenken swel ir stimme nement war . die toeret sî biz daz sî gar in voller lust ertrinkent unde willeclîch versinkent nâch dem süezen dône . sî singet alsô schône daz swer ir stimme hoeret wirt alsô ertoeret daz er niemer dannen mac komen weder nacht noch tac biz sî in ergrîfet . zehant dâ nâch sô slîfet liut unde guot hin an den grunt . daz ist mir ellenden wol kunt in kurzer wîle worden . des muoz ich leides orden tragen al die wîl ich lebe, unde was mir doch ein hôhiu gebe daz ich in mînem kiel genas, wan ich sô verre von ir was daz ich ir niht enhôrte . ir süeze stimme ertôrte jen daz sî stille huoben . mit dirre habe sî gruoben in selben wec ûf tôdes vurt ir keiner gap nie antwurt unde swîgen sam die stumben . der kiel umb unde umben gienc snelleclîchen drîstunt unde sancte sich dô an den grunt mit liute unde mit guote . des muoz mir wê ze muote iemer ûf mîn ende sîn . alsus ist ez mir, hêrren mîn, jâmerlîch ergangen, wan daz ich hân gevangen von iuch hôhgemüete, sît mich iwer güete troestet hie ûf ein genesen .> < jâ, des wen wir sicher wesen,> sprâchen die vürsten beide . < vor toedemigem leide sönt ir belîben wol gesunt .> sî tâten ouch dem werden kunt ir vrömde wunderlîche vart, unde wie sî von des krûtes art im wolten machen sorger rûn daz in diu werd von amazûn ze prisant willeclîchen gap . des selben strîtes urhap im ûf ein ort gekündet wart, unde waz sî ûf der selben vart nôt unde sorgen ie erliten . wâ sî vahten, wie sî striten, daz wart im hie kunt getân . dâ bî marht er sunder wân daz ir lîp niht müezic lac . sî pflagen ouch des er dô pflac, des in hie wol bedûhte, wan ir keiner schûhte mit sinnen sorclîchiu dinc . von Brûneswîc der jungelinc gedâht in den sinnen < zwâr du kunst niemer hinnen ê du dîn leben sô verzerst, daz du endelîch erverst umb der Sîrênen stimme . sî muoz mit todes grimme daz leben mir zerstoeren . ich wil bînamen hoeren waz wunderlîcher sach ez sî,> er sprach < ist ez hie nâhe bî dâ diu Sîrêne alsô sanc unde dâ iuch liut unde guot ertranc?> er sprach < nein, man kaeme dar noch wol unde wider har verre halp der stunde . ein man lîhte kunde sich selben dar gewîsen . iwer schif ân îsen gieng wol dar unde noch her dan . aber nieman dannen kan von ir mit lebendem lîbe kon . ir stimme hât an sich genon die sinne baz mit tôdes mein denn îsen dirre agestein, an dem man grôziu wunder siht .> der vürste sprach < swaz mir beschiht, sô wil ich sicherlîchen dar unde wil der stimme nemen war, ald aber ich wil sterben . sol ich hie verderben, sô bin ich lidic anderswâ . ich muoz doch sterben, daz sî dâ, ob mir der tôt ist dâ beschert . doch weiz ich wol, swer mit mir vert, daz ich den in kurzer stunt bringe wider schôn gesunt unde wil in sicher vristen mit weidenlîchen listen die ich dâ zuo hân erdâht, daz sî werden wider brâht sunder wê ân allez ach .> als er diu wort êrst volle sprach, dô trûret allez daz dâ was, wan sî wisten sicher daz er dâ von niht lieze, der in iemer hieze unde dâ belîben haete . sîn zunge was sô staete daz sîn lîp nie tât gebrach die sîn zunge ie gesprach, swaz iemer dâ nâch mohte gân . daz siht man manegen hêrren lâzen nû an disen stunden . daz hân ich wol befunden dicke an eime teile . ze guot unde ouch ze heile kaem ez noch hêrren manege zît, wan daz in gelückes nît hât die saelde unbeschert . dâ von ir lop mit schanden vert: daz tuot ir lugelîchez amt . hêrren zungen hânt verschamt leider ietz gar wîte . daz was bî dirre zîte niht, dâ von der vürste rîch, wan er diz vermezzenlîch hât gesprochen unde sprach, er wolte lîden tôdes ach ald vollefüeren an der stunt: daz gesprochen hât sîn munt, dâ mocht noch konde niht sîn wider . dâ von dise hêrren sider trûrten umb des vürsten leben . sî hetten allez daz gegeben von guot daz sî gewunnen ie, daz er waer beliben hie, ân daz krût unde ouch daz schif, dâ mit sî von des steines grif unde niht anders mohten komen, als ir dâ vor hânt vernomen . 
Diz half ie niht, er well eht dar . sî dröuten unde bâten gar mit weinlîchen ougen offenlîch unde tougen, daz sî wênic doch vervienc . sîn wille alleine vür sich gienc unde wart ir aller muot entwert . der vürste rîch des schiffes gert daz mit dem krûte wart gesniten . daz wart ze gênde niht vermiten, wan er daz krût hinder im liez . er bat die hêrren unde hiez sî mit spaehen sachen ein ander schif machen, ob er dort verdurbe unde ûf der vart ersturbe . diz dinc beschach, ez wart getân . er wolt die vart niht abe lâzen durch liep durch leit, er wolte dar . nieman wolt in sîne schar, er muose eine strîchen . den tôt sî jâmerlîchen vorhten algemeine . dâ von sô muos er eine varn sîner genôzen . man sach den wandels blôzen geselleschaft verzîhen . iedoch bat er im lîhen drî kneht oder viere . die wolt er wider schiere bringen sunder müegen . ir snelleclîchez rüegen wart dem vürsten rîch verseit . sî vorhten tôdes arbeit nâch dem er vesteclîche warp . ie der man ungerne starp, der arme als der rîche, unde müezen doch gelîche nemen toedemige ger, der keiser als der betteler, der rîche als der blôze, der kleine als der grôze, der alte als der junge . aller sprâche zunge, juden kristen heiden, ân allez underscheiden müezen zinsen unser leben, got würmen unde der erde geben daz sî uns verliuhen hânt . vür den tôt sô wart nie pfant unerlôst gesetzet . sîn gewalt ie schetzet ze jungst mit toedemiger art, swaz ie lebendiges wart, unde waenen in doch vliehen unde von der noete ziehen hin verre vil lânge vrist . unde muoz doch sîn; swenn ez joch ist, sô mac im niht entwenken . dar an der vürst gedenken konde ze allen zîten . in stürmen unde in strîten er sich lebendes verwac . < allein ich niht gevaren mac .> sprach er < unde wil doch sicher dar . nement einer sache war, daz krût ist mîn unde ouch daz schif, die vüer ich hin, iuch muoz der grif des steines êweclîchen hân, ir gebent mir denn drîge man die mit mir in die wâge geben wellen lîp unde dâ zuo leben, des ich doch lützel angest habe . ân daz krût sô mügent ir abe des steines hoehe niemer kon . ir müezent sterben, seht, dâ von sönt ir alle drâte werden hie ze râte, ob ir gerne lânge lebent, daz ir mir drî knehte gebent ald zem minsten zwêne, die mich dâ diu sirêne ist snelleclîchen bringen, ald mit keinen dingen mügent ir sicherlîch genesen, unde wil ich doch sicher wesen daz wir har in kurzer stunt komen wider schôn gesunt .> 
Dâ von sô huop sich jâmer grôz . die hêrren macheten ein lôz unde die knehte die der kiel dar hatte brâht, ûf swel ez viel, die müesen snelle sunder sparn mit dem ûz Sahsen lânden varn hin dâ der tôt in wâge lac . des lôzes man dô snelle pflac, unde swel ez traf von dirre schar, die gap man disem vürsten dar nâch dem als sîn wille bat . der vürste rîch mit listen hât ein wunderlîchen sin erdâht der im unde in half daz sî brâht wurden wider schier gesunt . unde wie der was, daz tuon ich kunt: er möht niht anders sîn genesen, waer al diu welt an im gewesen, ân disen listeclîchen rât . einen lângen boum er hât gesetzet in daz kleine schif, des lenge unde sîn hôher grif was wol sehzic schuohe lânc . des tôdes vorht den vürsten twanc unde diu sorgen rîche pfliht daz er im selb getriwet niht umb ein dannenkêre . sîn sin der gab im lêre ze wunderlîchen sachen, die ich iuch hie machen wil unz ûf ein ende bekant . er lie sich binden al zehant mit starken riemen vesteclich, alsô daz er niemer sich mohte hân enbunden dâ von ze keinen stunden, obnân an des boumes ast . der sleht unde ouch der lânge mast gienc über sich vil hôh enbor, unde was der unverzagte vor ûf den boun gebunden . swaz sî erdenken kunden dâ mit er sich iht lôste dan, daz wart an den werden man geleit mit starken banden . man umb unde umbe wanden mit seilen unde mit riemen, daz in lîhte nieman mocht in kurzen stunden dannen hân enbunden, der ez joch gerne het getân . alle sîne lider man bant an êren ougen munt . er müese êweclîche stunt sîn selbes halp dâ sîn gewesen, wan er, als ich hân gelesen, was dar an geflohten, daz sich niht enmohten kein sîne lider rüeren . die kneht die in dô vüeren solden ûf des meres vluot, zuo den sprach der vürste guot: < ir sönt hôhes muotes sîn . varent reht die rihte hin dâ von der Sýrênen sanc der kiel hiut unde guot ertranc, unde nement des vil rehte war, sô ir eben koment dar, sô tuont die widerkêre . vernent waz ich iuch lêre: hânt dâ niht lânger sûme . wir söllen snelle rûme tuon der süezen stimme, ê sî mit tôdes grimme mich unde iuch begrîfe . ob ûf dem mer iht slîfe seltsaens vür iwer ougen, daz sönt ir sunder lougen snelleclîchen vliehen unde mit dem schiffe ziehen von der stat unde wider har .> die knehte trûreclîchen gar gelobten swaz der hêrre hiez ze tuonde, wan ir keiner liez sîn ein wort nie under wegen . mit spîse sô sach man ir pflegen wol, ir was dâ überrât . unde dô man schôn enbizzen hât unde der vürst gebunden wart, er hiez mit listeclîcher art den Persân sînen lieben knehten schôn verschieben diu ôren umb unde umbe . vil minre denn ein stumbe mohten sî gehoeren . ob ein krach mohte stoeren al die welt unz ûf ein ort, er mohte von in niht gehôrt umb ein brâwe werden . von des steines erden wart alsus gestôzen . dem kiuschen wandels blôzen manic weinen nû beschach, dô man in niht erwinden sach . 
Diz tâten die die dâ beliben . vil trûreclîcher klage getriben ûf der jâmerlîchen vart nâch dem werden vürsten wart von den hêrren beiden, dô sî sich muosen scheiden . der vürste doch niht abe liez, ûf daz wilde mer man stiez hin dâ diu Sýrêne was . diu marhte an dem ruore daz aber ein schif mit liuten kam . in hôher wîse wunnesam mit süezen noten schoenen begond sî aber doenen in minnenclîcher wîse . von êrsten huop sî lîse unde sang ie heller unde ie baz . der vürste rîch wol hôrte daz unde nam sîn eigenlîche war . swaz nâtûre ie gebar ald luftes twanc von doenen, daz kond überkroenen der Sýrênen stimme . alles goldes gimme unde aller steine güete gap niht sô hôh gemüete sô ir güftic hoeren . sî kond ez hôh erboeren nâch senfteclîchem valle . ich waene wol daz alle kunst von armonîe unde süeze simphonîe hie gên was als ein wicke . swaz noten von mûsicke ie wart geschriben ald erdâht, gên dirre süezen stimme ez brâht hette kranke loene . ir minnenclîch gedoene hôrt er sô süeze ûf güften . die vogel in den lüften, die vische in meres wâge loseten untrâge dem güfteclîchen dône . swaz ie in waldes krône von kleiner vogel zungen doene wart gesungen, daz wac niht umb einen snal gên dirre stimme diu sô hal daz sî sinne stôrte al dem sô sî hôrte, zam unde wilde . ich mac daz unbilde von süeze niemer vollesagen . der vürste wert begunde klagen daz er an den stunden sô vaste was gebunden, wan er mocht niht dannen kon . sîn stimme ouch lützel wart vernon von den die in dô vuorten, wan sî staete ruorten iemer vür sich ûf den sê . der vürste jaemerlîche schrê daz sî hüeben stille . ez waer sîn guoter wille lûterlîchen wol gewesen daz ir keiner waer genesen, sô gar wart er betoeret, niwan daz er gehoeret die stimm mocht hân ein wîle . daz schif mit balder île vuor ûf dem tiefen wâge ûz des tôdes lâge, daz wider sînen willen was . die knehte hôrten wênic daz er sî bat belîben . dô mocht ouch er geschîben sich niht von dem boume nider . daz schif wart gekêret wider von den die lützel hôrten, wan in allen orten diu ôren warn verbunden, daz sî nie befunden den süezen sanc, des hêrren schrei . des möht sîn herze im enzwei gebrochen sîn von noeten, wan der schrei in loeten wolte nâch der stimme . er hette tôdes grimme willeclîchen dâ erliten, waer daz daz schif het gebiten ein unlânge stunde . er mohte noch enkunde von dem boume nider komen . sîn drô sîn vlêh wart nie vernomen von den die in dô vuorten . alsus sî dannen ruorten, ez waer im liep, ez waer im leit . hetten sî die schônheit des dônes ouch gehoeret, sî waeren sô betoeret daz sî beliben waeren dâ . der vürste wart wol halber grâ einer kleinen stunde, daz er niht enkunde noch mohte dâ belîben . im tete daz dannen schîben vil wirs denn ein sterben . solt er dâ verderben, daz waer ein minneclîcher tôt . genesen was sîn meiste nôt, sterben ein kurzewîle . mit senfteclîcher île waer er gern gewesen dâ . diu Sýrên vuor alles nâch mit alsô zarter wîse diu mit süezem prîse gab in den wolken widerduz . ich waen ez lebte Orphêus, er waer vil lîht ouch hie beliben, swie wir von im haben geschriben daz sîner lîren doene gaeben solhe loene daz berc unde stein steck stûden stam walt vogel tier geloufen kam, swenn er die seiten ruorte . der wolf daz schâf dar vuorte vridelîch ân arbeit, als man an Klaudîânô seit mit vabellîcher tiute, sîn stimme mocht beniute dem dône hie gelîchen . der schal sô minneclîchen daz ez was ûz der mâze . al ûf des schiffes strâze vuor sî mit ir dône nâch . des schiffes louf was alsô gâch daz siz niht mocht beziehen . unde dô ez ir enphliehen wolte sunder iren danc, über daz wazzer sî sich swanc unde lie sich selben schouwen . nâch einer schoenen vrouwen was sî geformieret . ein guldîn krône zieret ir minneclîchez houbet . swer daz niht geloubet, dem rât ich daz er kêre dar unde nem mit den ougen war: sô weiz er daz ich sage wâr . als ein gespunnen golt ir hâr was, des den vürsten dûhte . krôn hâr unde varwe lûhte nâch wunsche in ein ander . ich waen künec alexander ie kein sach sô waehe bî sîner zît gesaehe sô diz vrömde wunder was . unde seit man doch von im daz er sunder tôdes rüere ûf in die wolken vüere, dar truogen in zwên grîfen schôn . dâ sach er wie gamalêôn der vogel sîniu eigen birt, unde wie im ûf dem rugge wirt sîn vruht schôn ûz gebrüetet . swenn er sich missehüetet daz er nâch zuo der erden kunt, sô ist er tôt der selben stunt, wan er ûf erden hât kein ner . swaz er ouch wunders in dem mer ie gesach, daz was ein niht gên dirre seltsaenen gesiht die er an dem bilde kôs . obwendic gürtels was sî blôz unde was ir minneclîcher lîp ûf alle mâze als ein wîp gescheffet unde gestellet . sî würde wol gezellet zuo der wol getânen minneclîch yrkânen an lîbe unde an gelâze . sô gar ûz der mâze durliuhtic schein irs lîbes vel . ir blânken arm, ir hend, ir kel was nâch minne lüste, hôh unde kleine brüste strozzende unde sinewel . under dem gürtel was ir vel geschüppet, wan ez was ein visch . sî spranc ûf von dem wazzer vrisch dem kiele nâch untrâge . mit maneges dônes lâge hette sî daz selbe schif verleitet gern in tôdes grif .... daz schif sô snelleclîchen gienc daz sî ez muose lâzen . des tages wart verwâzen ûz des vürsten munde mê denne ich iemer kunde iuch gesagen lânge stunt . der wîse list unde ouch der vunt daz er sich hât gebunden dort unde daz sîn schrîgen niht gehôrt mocht von den knehten werden, ze trukenlîcher erden waern sî ân daz niemer komen . iedoch wart der vunt genomen, wan im dûht in hât dâ vorUlixes ûf der verte spor
 dô er Achillem suohte, ob er ze strîte ruohte vür Troie mit im kêren . wie Schýrôn zôch den hêren, ein halp ros, ein halber man, wie in Têtis dannen nan unde leit im vrouwen kleit an sich unde vuort in in die minneclichLicomêdes vrouwen schar,
 dâ von dem vürsten wert gebarPirrum Deidamîe,
 unde wie der wandels vrîeUlixes hie den werden vant,
 der ûz Kriechen dar gesant von Agmennôn dem keiser was, wan der prophête calcas ûf den schanden vrîen sprach sîn prophecîen unde zeiget in dâ er dâ was, swer ûf ein ort wil wizzen daz von anevanc unz an daz drum, der sol lesen statîumAchillêides, dâ er
 hie von vint sînes herzen ger . 
Daz ist mir sicherlîch bekant . ûf dirre vart Ulixes vant den selben vunt, ist mir geseit . daz was disem vürsten leit daz er ie wart vunden . im was an der stunden niht leider sô daz er genas . des schiffes louf der was niht laz, wan ez begunde nâhen dem stein . die hêrren sâhen daz schif gên in har rüegen . sî wisten niht daz müegen daz dem von Brûneswîc dô war . diu Sîrêne offenbar vuor iemer mê dem schiffe nâch . ir was ze singende sô gâch, dô sî daz schif entrinnen sach, daz ir in dem lîbe brach von überdon daz herze . sô bitterlîcher smerze twanc sî inwend des lîbes brust umb die schedelîch verlust der sî sicher wânde sîn . solich nôt ist dicke schîn in gîteclîchem orden ûf dirre erden worden, daz ein herz begerte dar dâ manz ungewerte, swie daz daz dinc niht waere sîn vor, sô wart im dâ nâch schîn doch sô jâmerlîchiu nôt daz sîn sin an vröude tôt vil lîht lânge stunde was . gîtekeit diu schaffet daz, wan sî niht benüeget . nû hât sich gefüeget, als ir dâ vor hânt vernomen, daz der tôte lîp was komen dem schiffe alsô nâhe, daz dâ mit sneller gâhe ân des hêrren willen vlôch, daz der strum der bilde zôch nâch im hin biz an daz lânt . ûf dem steine man bevant von Brûneswîc des hêrren kunft, unde daz er mit sigenunft dem tôde was entrunnen . von vröuden sî niht kunnen wizzen wie in ist beschehen . ir munt ein wort niht kunde jehen vor vröuden rîchen schricken . der vürst bat sich entstricken trûreclîch unde sorgen ân . daz muose sîn, ez wart getân balde unde snelleclîche . von Persýâ der rîche vrâget in der maere, waz im beschehen waere . unz ûf ein ort seit er im daz, waz im war ald waz im was unde wâ von er die klage treip, durch niht wan daz er niht beleip dort bî dem süezen dône . swie im doch dâ ze lône niht anders waere worden denn toedemiger orden, sô stuont sîn sin doch wider dar . er seit in ûf ein ende gar, waz er gehôrt, wie im beschach unde wie er die Sýrênen sach, wie minneclîch sî lûhte, des in nâch wâne dûhte, an houbet unde an lîbe, wie sî nâch einem wîbe bildic geformet waere . < ich trag iemer swaere sunder missewende, daz ich niht nam mîn ende,> sprach er, < bî der vil reinen .> siufzen unde weinen man den ellentrîchen sach . der Persân trôst in unde sprach: < 
Gewunnent ir ie mannes muot, ungelîch dem sinne tuot iwer ritterlîcher lîp . ob iuch minne unde werdiu wîp gefröuten ûf der erden ie, ungelîch tuont ir dem hie, daz ir sô gerne waerent tôt . ob iuch ie kein mündel rôt gap minneclîchen lieben kus, dar an gedenkent: tuont alsus niht, sint vrôlîch hôhgemuot . ob iuch daz leben trûren tuot, dâ bî ist mir wol bekant daz ir liebes niht enhânt, ob ich ez tar sprechen . pfî, went ir triwe brechen in iwers herzen sinne an minneclîcher minne, der lôn vür alle süeze trift ze glîcher wîse als der gift vür hôhe arômat niuzet . iwer sin ouch sliuzet in sich arc unde lât daz guot . pfî, tuont hin den boesen muot, ob iuch ie liebe wart bekant .> bî disen worten wart ermant sîn sin der wol getânen minneclîch yrkânen diu sîn mit ganzen triwen pflac unde im ouch in dem herzen lac mit liebe ungemezzen . hât er ir hie vergezzen ein wîl, daz was kein wunder . sô kam der minne zunder nû ân sende riwe . ein viur vrisch unde niwe sî in des vürsten herze stiez, daz in dâ von niht enliez vergezzen der vil klâren . man sach den helt gebâren baz denne er vor taete . daz gedenken haete iu ein teil ze sinnen brâht, wan er hât sich vor verdâht an die süezen stimme, daz er tôdes grimme hatte gahtet kleine . nû wart im hie diu reine in sinnen lieber vil denn ê . sîn herze senete sich nû mê nâch ir denne ez taete vor . swer von rehter sache spor tritet ûf ein swachez pfat, swenn sich der erkennet hât unde er wider gekêret, sô wirt daz reht geêret von im mê denn ez tete ie . alsus beschach dem vürsten hie . 
Dô er ze sinnen wider kam, in sînes herzen sin er nam nû liep, nû leit, nû diz, nû daz, biz im der sin ie baz unde baz kam ûf sîn alte strâze wider . tûsentvaltic lieber sider im diu minneclîche was denne ê daz er ir vergaz . daz treip rehte liebe zuo . waz nû dirre vürste tuo, daz wirt iuch offenlîche kunt . er hiez an der selben stunt ûf die vart bereiten daz schif sunder beiten unde wolten ab dem steine varn . sî muosen aller habe arn von grôzem guote scheiden . der kristen unde der heiden unde ir kneht die hetten kleit, als iuch dâ vor wart geseit, gesniten von des krûtes kraft . mit baste was in manic haft gegeben hinden unde vor, dâ von sî ûf der verte spor diu kleit niht ensûmden . den stein die vürsten rûmden . an den selben stunden wart diu Sýrêne vunden tôte bî dem schiffe ligen . ir süezer dôn was gar geswigen mit toedemigem valle . die hêrren liefen alle zuo der halben vrouwen unde zuo dem visch durch schouwen, daz sî diu wunder saehen diu got mit listen spaehen an dise sache hât geleit . reht als ich vor hân geseit, was sî sunder hazzes kîp halber visch unde halbez wîp, schoene unde minnesam alsus die hêrren schieden dan bî liehtem sunnen glaste . nû seiten sî dem gaste, dem zühte rîch ellenden, sî wolten wider senden im daz schif, daz ouch beschach . dô man sî êrst ze lânde sach, dô santen sî ân sunderscheit daz schif hin wider unde diu kleit diu sî mit in brâhten dar . des steines kraft der hette ir var anders ouch gesûmet . der magnes wart gerûmet alsus von in allen sant . dô sî kâmen an daz lânt, sî lepten vrôlîche . von Ejulât der rîche wie sîn gesinde was ouch komen . sî hatten nû mit in genomen swaz ir kiel ie brâhte dar . alsus kam diu blôze schar des lîbes vrisch, des guotes ân . der magnes wolte dannen lâzen in ûf aller erden niht . swaz ie îsenlîche pfliht mit ruore hât berüeret, des was daz schif gefüeret dannen alles guotes bar . alsus die hêrren wâren gar vrisch unde noetic alle sant komen ûf daz trucken lânt . an den selben stunden die knehte sî dô vunden unde ir gesind gemeine, grôz unde dâ zuo kleine, daz sî ûf den strâzen hinder in gelâzen hatten mit rîlîcher zer, die wîl die hêrren ûf dem mer durch âventiure wân gewesen, als ir dâ vor hânt gelesen: die vunden sî gemeine gar . die vürsten hiezen bringen dar ros pferît kleider . golt silber beider werten sî den von Ejulât, unde swaz gesindes er bî im hât, von guote unde von kleiden . ob sî dâ vor ze leiden durch nôt wâren gestricket, des wurden sî erkicket hie mit grôzem solde von silber unde von golde, von pferît rossen liehter wât . des seit in der von ejulât mit reinem sinne grôzen danc . bî in beleip der helt unlânc unde kêrten hein ze lânde wider . nû hoerent wie die hêrren sider ouch hein ze lânde kâmen . ir gesind sî nâmen unde vuoren mit vroelîcher schar den selben wec den sî dô har zuo dem steine wân geriten . sî kâmen dar dâ dô gestriten wart, als ich iuch seite vor . nû liuf ein garzûn ûf ir spor,den vrâgeten sî maere
 wes gesinde er waere, ald war sîn vart sich kêrte . dô sprach der wol gehêrte: < ich hân sicherlichen lânde vil erstrîchen in mînes hêrren botschaft . von Ascalôn des küneges kraft ist sô grôz unde alsô wît daz im nû ze dirre zît nieman gelîchen mac an maht . sît er mit strîte übervaht von Assyrî den künec rîch, sô mac im nieman sîn gelîch an gelte noch an guote . an lîbe noch an muote lebt iezent niender sîn genôz . iedoch an die êre grôz hulfen im, als man uns seit, zwêne helde, dô er streit: die kâmen helfelîchen dar unde striten under sîner schar mit alsô starker manheit die man noch iemer von in seit die wîl daz disiu welt gestât . al die êre sô er hât die hât er sus von disen zwein . die hêrren ûf dem agestein sint waen verdorben leider . des hoeret man ir beider mit klage vil gedenken, wan ir tôt kan krenken vröude in allen rîchen . sô rehte ritterlîchen hânt sî hie geworben . an in ist verdorben sô hôhgeloptiu ritterschaft, sô manlîch ellent unde kraft daz ez ist übel iemer . ritterschaft wirt niemer der verlust ergetzet noch redelîch ersetzet an den vürsten beiden . ein kristen unde ein heiden die hergesellen wâren . ir ritterlîch gebâren wirt ouch niemer vollesagt, dâ von sî al diu welte klagt die niwan hoerent von in sagen .> der Persân sprach < nû lâ daz klagen umb dirre beider rîter tôt . sî lebent noch ân alle nôt, des wil ich sicher sîn dîn wer, unde hânt noch lebelîche ger, wan sî sint vrölîch unde gesunt . stolzer knappe, tuo uns kunt mit endelîcher wârer sage, wan dîn vart dich ûze trage, ob eht diu sach ze sagende sî .> er sprach < dâ lît hie nâhe bî mit êren wirdeclîche schôn der rîche künec von Aschalôn . sîn widersache ist bî im hie . vürsten hêrren, alle die vromen unde schaden kurn, die gewunnen unde verlurn ûffen beider sîte vernent an dem strîte als ich iuch vor tete bekant . nû hât mîn hêrre mich gesant ze wîten rîchen verren nâch künegen vürsten hêrren, daz sî komen zuo im har . von Assyrî der künec gar unde er die went sich slihten . die sache nieman rihten mocht in lânger zîte ê daz sî mit strîte ein ander hie versuohten . vriden noch tages ruohten sî an dewederre parte, biz daz der strît verscharte von Assyrî des küneges maht . sus ist ze beiden sîten brâht der krieg einhelleclîch dar an . von Ascalôn sô nimet man des küneges kint, hân ich vernun, von Assyrî des küneges sun . diu maer sint offenlîch erkant . des hân ich durch manic lânt gerüefet hôhen hêrren har, die der suone nemen war, des vriden unde der mahelschaft . ich waen von hêrren solich kraft ie mê ze samen kaeme, ald daz ie genaeme man wîp sô gemaeze . swer den hof versaeze, der waer an muote gar verzagt . diu sunn belûht, der tac betagt sô manegen vrumen rîter nie als ze disem hove hie, des man wol gelouben sol . künec Artûs ze karidol mües der schar benüegen . ir sönt iuch dar vüegen,> sprach er, < vromen rîter wert . swes iegelîches herze gert, ez sî mit ernest ald mit schimpf, aller hande kluoc gelimpf, des vint man dâ mê denn ze vil . von Babilôn der bâruc wil ouch ze disem hove komen, wan daz wir sider hân vernomen, ez sî wendic worden von strengen jâmers orden den er staete in herzen treit . der rîter, von den ich ê seit, was einer sîner tohter kint, die dâ noch verloren sint bî dem agesteine .der hôhgemuote reine
 gewaltic was in Persýâ . des hoert man staeteclîche dâ nâch im trûren unde klagen . nû hôrt ab ich iuch ieze sagen daz sî lepten noch gesunt . würd daz maer vür wâr hie kunt, daz mahte vröuden überlast manegem hôherbornen gast, der har ist durch hovieren kon .hânt ir von in iht vernon,
 daz tuont mir, lieben hêrren, kunt, durch daz mîn lîp iuch alle stunt welle ze dienste sîn bereit . ist iuch von in iht geseit, daz sont ir mir bescheiden .> des antwürt der heiden: < 
Jâ, wilt du den persân schowen, sô solt du mich an sehen; sô ist diz der helt der manegen tôten hât ervelt in dînes hêrren strîte . vor noch sît der zîte was über alle heidenschaft an einem manne solich kraft gesehen noch in kristenheit .> als diz dem knappen wart geseit, er spranc von vröuden hôh enbor . er liuf den rossen verre vor, wan er niht was zen vüezen laz . er seit dem rîchen künege daz die hêrren beide waeren komen . daz maere schiere wart vernomen wît über alles heres rinc . daz dûht ein saeleclîchez dinc alle die dâ wâren . man sach sî gebâren alle sant gelîche sô schôn unde sô vroelîche daz dâ von nieman kan gesagen . ir bitterlîchez sendez klagen was in liep verkêret . der künec sich niht behêret noch keinen vürsten ungelogen . in wurden pferît dar gezogen snel in kurzen zîten, unde wolten alle rîten gên disen vürsten beiden . der kristen unde der heiden wâren ouch sô nâhen komen daz sî hatten wol vernomen wer gên in durch saluieren kam . dâ von sî beide wunder nam wer ez sô schiere het geseit, wan der bote niht enreit dem siz gesaget hâten . mit snellen sprungen drâten lief er hin, daz tete im nôt . ich waene im rîche botenbrôt wurden von den maeren . wer sî nû alle waeren die gên den vürsten kâmen, dô sî ir kunst vernâmen, des weiz ich niht: ich was niht dâ . einre vor, der ander nâch durch salûieren kam gerant . geste unde dâ nâch allez lânt mit drâteclîcher île wol ein halbe mîle man gên den hêrren zogte . von Aschalôn dem vogte sô rehte liebe nie beschach denn dô er die vürsten sach beide vrisch unde schôn gesunt . er kust sî bêde an ir munt vor liebe minneclîche . ich waene sô vriuntlîche man ie geste enphienge . der al die welt durgienge, sô vünd man sô vil vröuden niht als hie von diser lieb geschiht, daz man die hêrren lebende sach . von Aschalôn der künec sprach < wol mich daz ich ie wart geborn . lieber wolt ich hân verlorn zepter unde krône in allem aschalône denne iuch hôhen vürsten wert . swes mîn herze ie hât begert, daz hât ez nû vunden hie ze disen stunden an iuch tûsentvaltic; wan daz ich bin gewaltic an lîbe unde an guote, an sinne unde an muote, daz hât ervohten iwer hant . herze lîp guot liut unde lânt sol iwer beider lidic sîn . ez ist iwer unde niht mîn von wol verdienter sache . ich mües der êren swache iemer heizen unde sîn, waer mir niht worden helfe schîn mit ritterlîchem trôste von iuch diu mich ouch lôste von grôzen arbeiten .> die hêrren beide seiten dem vürsten rîch der rede danc . sî wurden ouch an sorgen kranc, dô man sî sô schôn enphie . allenthalben dort unde hie wart gên in gestaphet unde schôn ûf sî gekaphet mit vröuden rîcher schouwe . nû kam des lândes vrouwe, diu alte unde diu künftic brût . mit irre künfte hôrt man lût manegen twinclîchen luft doenen schôn mit süezem guft iu misselîch er wîse, der hôhe, dirre lîse, daz ez in leit zertrante . ir quinte unde ir discante gienc ûz mit süezem schalle . nâch der valseten valle octâv sich in die quarte zôch unde klam denn senfteclîchen hôch vür die octâv mit volle . bêdûre unde ouch bêmolle wart nie baz bedoenet . luft anger heid gekroenet wart mit disen nôten . sî möhten einen tôten hân halber widerkicket . nâch dirre schar erblicket er die küneginne . nâch vollem lust der minne was sî geschephet unde gemaht . von golde unde pfeller hât verdaht ob ir der sunnen glesten . ûz reit sî gên den gesten wol mit vier hundert vrouwen . diu junge brût sich schouwen ouch lie in hôher wirde . nâch gerndes herzen girde was al ir lîp gestellet . mîn sin der hât gezellet kint muoter iegenôte ze Ysôt unde ysôte den zwein von Ýrlânden . ich hân mich enstanden daz dis lîht schoener wâren . wan von sô vil jâren wart nie sô wol getâne mensche ân eht Yrkâne, der âventiure vrouwe . diu was in solher schouwe daz ir niht mocht gelîchen an schoene in allen rîchen . 
Alsus die vrouwen kâmen . von Adâmes sâmen wuohs schoener massenîe nie denn diu selbe rotte hie ân die ich hân vor genant . ir krône ir schappel ir gewant, des sage ich niht, mir waer ze laz mîn zunge, solt ich künden daz: sô rîch sî wâren unde sô guot . die vürsten beide hôhgemuot wurden von der angesiht . ob kein küssen hie beschiht? jâ, ze tûsent stunde wart munt ze rôtem munde durch werden gruoz gedrucket . ob ie dâ wart gelucket der minneclîchen minne in keines herzen sinne? ich waene ez waere niht dar ân, doch mocht ez der schoen yrkân an dem vürsten niht geschaden . man sach vor vröuden ougen baden in heizer trehen vlüete, wan von hôhgemüete manic siufze dô beschach, dô man eigenlîch verjach wie sî vuoren, wie sî strîten, waz sî noete hânt erliten ûf dem agesteine, wie der süeze reine hôrt die Sýrênen singen . diu maere kunden bringen der welte kurzewîle . mit vröudenrîcher île vuorte man die hêrren dan, daz ûf der erde nie kein man die êr gehôrte noch gesach diu disen vürsten hie beschach von armen unde von rîchen, von klein von grôz gelîchen, kunden unde gesten . nû vuoren zuo die besten die man vant in der hêrren schar unde wolten dise sache gar slihteclîch vollenden . diu sache muos sich wenden, wan sî die stunt niht vür sich gienc . daz was des schult, man vant niht hie den der der suone houbetman was, als ich gehoeret hân . 
Daz was der vürst von Babylôn, den man jâmerlîchen dôn hôrt alle stunde schrîgen nâch dem valsches vrîgen sînes kindes kinde . sîn leit daz mohte linde ûffen dirre erden nâch im niemer werden, wan er vröuden sich bewac . des was er ûf disen tac ouch des mâles niht enkomen, als ir dâ vor hânt vernomen . sus diu tegeding entsluoc . vürsten hêrren was dâ gnuoc, die rieten ûf ein rihten . < möht manz ân in verslihten,> sprâchen sî, < daz waere guot .> nû stuont aber der hêrren muot die diu sache ouch âne gienc daz sî in wolten haben hie ald ez waer gescheiden diu sache under in beiden unde würd verslihtet spâte . sus wurden sî ze râte, man solde nâch im senden . < sît ân in niht verenden diu suone mac, er kumet har . man sol im ouch enbieten dar daz sîn ander kint sî komen . swenn er diu maere hât vernomen, er kumet sunder bîten har in kurzen zîten: des mac in nieman wenden .> hôhe boten senden sach man dem werden vürsten rîch . nacht unde tac sî snelleclîch vuorn gên Babylône . die wîl sî lebten schône die vürsten rîch mit vröuden hie . diz lâzen sîn, nû hoerent wie diu süeze minneclîche kiusche saeldenrîche milte wol getâne hôhgelopte yrkâne die wîl in jâmer swebte, wan sî mit sorgen lebte nâch dem der dâ ir spiegel was unde des sî selten ie vergaz . 
Diu lac die wîl ze Brûneswîc . ze vröuden brugge wec unde stîc was ir verwüestet unde verhagt . sî hât sô vaste sich verklagt daz sî benamen waere tôt, wan daz ir trôstlîch helfe bôt der ginge irre vrühte, unde daz mit grôzer zühte grâve Arnolt der getriwe sî von strenger riwe dicke mit süezem trôste nam, als sînen zühten wol gezam: dâ von diu minneclîch genas . diu zît sô nâhe komen was daz sî begunde wahsen .Westevâl unde sahsen
 vröuten sich der maere . was in gewesen swaere umb des hêrren hinevart, des wolt diu minneclîche zart sî hie wol ergetzen . man hôrt sî dicke schetzen die zît der hineverte . der grâve ir dicke werte daz sî sô vast iht senete sich . alsus sô lebt diu minneclich nâch grôzen ungenâden wol . ein mensche in leide im selben sol mit senfteclîcher güete ouch leiben hôhgemüete ze etelîchen stunden, ald ez wirt überwunden mit sorgenrîchem laste sô grimme unde sô vaste daz es sîn iht muoz sterben, wan man niht anders werben siht denn mit trüebem sinne, unde aller meist von minne der mac gewinnen eitikam . dâ von der zuhterîche nam die minneclîche vil dar abe, daz sî dik lie ir ungehabe durch sîne vlêhelîche bete . von ir selben sî ouch tete durch kurzewîle diz unde daz, daz sî ir swaere ouch vergaz unde hatte vröudenrîchen muot . vür senedez trûren nie sô guot keinem siechen herzen wart sô daz ez sich alle vart lâz in muoze schouwen . des sach man dise vrouwen würken beide wilt unde zam mit der nâdel in der ram . unde swie man solich sache sol würken, daz konde sî wol, daz man niht reiner würken vant denne ir minneclîche hant, diu des mit künsten überflôz . sô sî vil lîhte des verdrôz, sô tete sî aber etewaz, wan sî vil dicke an buochen las von hôher âventiure . hie mit gap diu gehiure den sorgen underlîbe, wan dem zarten wîbe wart manic kurzewîle gemaht mit balder île mit vogeln unde mit hunden . man sach sî under stunden ziehen schâhzabelspil . harpfen rotten hât sî vil, psalterien videlen gîgen .ravenne zitollen swîgen
 hôrt man unlânge stunde, wan diu süeze kunde ûz den selben sachen ir selben vröude machen mit slahende unde grîfen . lie sî dâ zuo slîfen ir engellîchen stimme, ich waen irs herzen grimme dâ von gesenften würde . alsus des jâmers bürde wart ir gelîhtert dicke, daz sî der sorgen stricke von disen zîten vil vergaz . sus sî vertreip die zît, biz daz diu stunde kam unde komen was daz sî eins kindes genas . 
Daz was, als ich gehoeret habe, ein alsô minneclîcher knabe daz sît der zît noch ouch dâ vor nâtûre ûf rehter vorme spor an mannes bilde nie getrat . daz kint man alsô schône hât daz ich dâ von niht sagen kan . diz liebe maere kunte man durch Sahsen unde durch Westevâl . der lânde vürsten sunder twâl ze der toufe kâmen, dô sî diz dinc vernâmen, unde wâren vroelîch unde vrô . daz kindel wart getoufet dô mit keiserlîchen êren . der minneclîchen hêren pflac man verre baz denn wol . grâve Arnolt was sô triwen vol, sô vürbedaehtic unde sô wîs daz er allen sînen vlîz an daz eine leite, wie er sich garbeite an allem dem spât unde vruo daz der vrouwen hôrte zuo an êre unde gemache . man dorft umb keine sache in manen noch ouch bitten . nâch kristenlîchem sitten nante man den jungen nâch sînes vater zungenReinfrit sunder beiten.
 man huob in unde leiten sô zartlich unde sô schône . solt er ze Rôme krône getragen hân, es waer genuoc . swar man den jungen vürsten truoc, dâ wart menglîch hôhgemuot . ez was sô schoen unde was sô guot, sô lieplich unde sô rehte zart daz allez daz erfröuwet wart daz ez mit ougen ie gesach . süeze handelunge beschach dem kinde alle stunde . vor liebe man enkunde mit im nienâ belîben . swer sîne zît vertrîben wolt mit kurzer wîle, der hatte niwan île hin dâ der junge vürste was . der mahte daz man gar vergaz, ob ie kein man wart ungemuot . man hât daz kint in bezzerr huot denn Terramêr het Rennewart, der im hie vor verstolen wart gar in kintlîcher zer unde wart brâht sider über mer dem roemschen vogt Loýsen, der durch die schoen alýsen mit sant Wilheln mit grôzer maht sît wider sînem vater vaht unde aller heideneschen diet . der markîs sigelîchen schiet von der helfe sîn von dan . des küneges tohter er sît nanAlýsen schôn mit vrîger ger.
 von ir unde im wart malfer ouch sît riwelîch geborn, unde wart als Rennewart verlorn, wan Alýse an im starp . dâ von sô riweclîchen warp al daz volc gemeine, dâ von Malfer der kleine ouch wart verstolen sunder wer unde wart brâht hin über mer sînem anen Terramêr . dâ von sô herzeclîchiu ser sîn vater Rennewart gewan daz er ein kutten an sich nan unde widerseit der welte hie . nie kein mensche wiste nie, wâ hin ald war er komen was, biz daz Terramêres haz dem markîs aber wart bekant . der suoht den helt, wan er in vant in münches wîs nâch lânger zît . er vuort in aber in den strît gên sînes vater reise .Malfer sîn sun der weise
 was worden dô antsaezic . sîn lîp was risenmaezic gewahsen bî der selben zît . in hât ouch in den selben strîtTerramêr gefüeret dar.
 kint unde vater kâmen gar an ein ander unerkant . dô aber Malfer bevant daz Rennewart sîn vater was, enîn unde anen haz truog er vür die selben zît . gelâzen wart des vater strît gên sînem kinde sunder wer . dâ von muose über merTerramêr wider strîchen
 mit vlühte zagelîchen: daz mahte hie des kindes vunt . mir ist âne zwîvel kunt, kint unde vater waeren nie verloren, het man ir als hie des kints genon mit huote war . alle kurzewîle gar vant man hie vruo unde spâte . nû wurden schier ze râte des lândes volc gemeine, man solt dem vürsten reine brieve unde boten senden, er solde wider wenden sîn vart gegen Sahsen lânt . man solt im rehte tuon bekant, wie sîn leit was zerstoeret, wan in got erhoeret hât an dem kinde unde al daz lânt . der tac diu stunde wart genant an dem kindes sî genas . vierzehen stunt zwênzic tage ez was dar nâch er von dem lânde schiet . die hêrren sûmden sich des niet, ez wurden boten ûz gesant nâch im in daz heilic lânt mit reinen brieven schôn geschriben . ensît mers was er beliben wol ein jâr, als man uns seit, dô der bote von hûse reit . 
Als ich vor gesprochen habe, zuo dem vrônen gotes grabe der bote eben snuorte . vier briev er mit im vuorte von Sahsen unde von Westevâl, von Brûneswîc ouch sunder twâl, daz diu minneclîch erkant den vierden brief im dar gesant, als ir bevindent wol hie nâch . dem boten was der verte gâch, wan er daz lânt hie rûmde . niht lânger er sich sûmde, er vuor unde vuor mit balder maht beide tag unde dâ zuo nacht, sô er drâtest kunde . ern sûmde eine stunde sich an dirre verte nie . sîh drâte snelle vart diu gienc die rihte an des meres vart . ob er joch dâ gesûmet wart, daz was sînes willen niht . iedoch ez sicher wol beschiht daz ein man muoz offenbâr belîben lîht ein halbez jâr ê daz er vinde rehte var . dirre bote was ouch dar ze unrehter zîte komen unde muose, als ich hân vernomen, lânge ligen stille: daz was niht sîn wille . 
Diz muose durch nôt alsô sîn . nû wart im eines tages schîn ein maere daz im wol geviel . über mer sô was ein kiel komen mit grozer rîcheit . dô daz dem boten wart geseit, er lief dâ hin untrâge niht anders wan durch vrâge umb sînen hêrren unde sîn schar . dô wart im gekündet gar daz nie hêrre gefüere baz . man seit im sicherlîchen daz der helt saeldenbaere unde der soldân waere schôn verslihtet beide sant, unde daz er daz heilic lânt hette gar gewalteclîch,Jêrusalêm unde al daz rîch,
Galylêâ unde nazarêt
 swâ got ie gewandelt hêt, daz grap die stete unde daz lânt hât er gar in sîner hant, seiten sî, vridelîche . < der werde vürste rîche het alsô dort geworben daz sîn lop unverdorben ist hie der welt unde dort vor got . der soldân selbe sîn gebot tar umb ein hâr niht übertreten . er wart der suone kûme erbeten, als man in dem lânde seit . der soldân swuor im einen eit unde mit im hôher künege vil daz sî ûf ir tôdes zil mit dienste wesen soln bereit an helf unde schirm der kristenheit . daz übervaht des vürsten hant .Brûneswîc unde Sahsen lânt
 wirt dort sô wît genennet unde ist lîht baz erkennet denn hûze in tiuschen rîchen . nieman mac gelîchen dort jensît mers dem vürsten wert . sîn vrîge hant unde ouch sîn swert hânt solhiu dinc ervohten daz alle keiser mohten nie lânger zît betwingen mit deheinen dingen . 
Alsus ez umb den hêrren stât . sîns gebotes marsche gât, als ich dâ gehoeret hân, verre über den jordân unde ziuhet har biz an daz mer daz mit scheidelîcher wer uns unde die heiden teilet . lîp unde leben veilet der werde vürste hêre durch kristenlîche êre, durch got unde durch der welte prîs . dar an leit er allen vlîz beide nacht unde dâ zuo tac . mîn zunge halbes niemer mac gesagen daz er gerwe hât begangen unde daz er begât guotes alle stunde .> < wist ich wâ ich in vunde,> sprach der bote, < ich wolte dar, wan ich mit botschefte var von Brûneswîc unde Westevâl, von Sahsen unde ouch sunder twâl von sîner werden vrouwen . ich wolt in lâzen schouwen minneclîchiu maere, ob ich bî im waere, von lânden unde von wîbe . ich waen daz er belîbe niht lânge, swenne er mich ersiht unde ich im der maere pfliht ûf ein ort durgründe unde endelîchen künde: sô stât sîn wille mit mir dan .> nû sprach des kieles houbetman < daz wil ich dir tuon bekant .Jêrusalêm unde al daz lânt
 heizt der vürste biwen wider, swâ ez was gevallen nider unde von unrât zergangen . diz hât er angevangen hiure dô ich dannen schiet . ich liez in dâ, sûmst du dich niet, du maht in noch dâ vinden, ob du niht wilt erwinden du wellest zuo dem hêrren dar .> nû hât ein kiel sich ûf daz var bereit an kostelîcher zer unde wolt mit koufschatz über mer: dar an der werde bote kam . urloup er zuo dem hêrren nam der im diu maere hât geseit . er sprach < ob iuch iemer treit iwer vart nacht oder tac dâ ich iuch gedienen mac mit lîbe oder mit muote, werder hêrre guote, des sont ir an mich sicher sîn . ir hânt von dem hêrren mîn sô liebiu maere mir geseit daz mîn herze vröude treit dâ von unde al mîns lîbes sin .> der bot vuor in dem kiele hin mit vröuden vroelich unde vrô, dô er diu maere erhôrte dô . 
Nû wart der luft sô linde unde kâmen senfte winde sô milteclîch gewaeget daz dâ von zerblaeget manic grôzer segel wart . dâ von ûf der rehten vart der kiel stille niht beleip . der wint lusteclîch in treip gar snelle unde vil drâte, wan er nâch wunsche wâte, des die marner jâhen . sîn loufen unde sîn gâhen was mit sneller île . manic hundert mîle möht er eins mânôts strîchen . sî sungen vridelîchen die wîl sî wâren under wegen . gelücke wolt der verte pflegen, dâ von in ouch wol gelânc . alsus in rehter mâze lânc wâren sî ze stade komen . der bote hât ze im genomen swaz eht zuo im gehôrte . er galt bî einem orte ob er ieman iht schuldic was . daz kielgesinde bat got daz sîner verte pflaege . der knappe was untraege, wan er von dannen zogte . hin zuo dem werden vogte von Sahsen sô stuont im der muot . er tete niht als manc bote tuot der durch swache trâgheit sich dicke an die ruowe leit die wîle er hât zerunge . hie tete der knappe junge niht alsô getelle . mit maneger verte snelle vuor er hin biz daz er kam in daz lânt dâ er vernam daz sîn hêrre solde sîn . nû maht er ouch mit vrâge schîn wes dâ sîn wille ruohte oder wen er suohte: daz tete der knappe schier bekant . kurzelîch er wol bevant daz der vürste was enwec . des was im hôher vröuden stec in jâmer tief versunken . herz unde sinne sunken im in ungemüete . < ei got, durch dîne güete .> sprach er, < nû gip mir lêre war ich der lânde kêre dâ ich den vürsten vinde . niemer ich erwinde, ich ende mîne botschaft, ald mich muoz des tôdes kraft mit tôde wenden under wegen .> jâmers unde sorgen pflegen er dâ von begunde . nû wart im an der stunde ûf ein ort durhgründet unde endelîch gekündet wie der werde vürste vaht unde wie sîn ritterlîche maht daz lânt hatte erloeset, unde wie sîn lop geroeset dâ von ob allen hêrren was . swaz man im vor geseit hât, daz was ein troun gên vrümekeit gên dem daz man im hie seit unde er ouch mit den ougen sach . wie ieclîch sache dâ beschach, daz seite man im offenbâr, wie er hât mit strîtes vâr bî nacht den heiden an gesigt, waz manheit sîn herze pfligt, als er dâ nâch erscheinde, dô der hôh gereinde mit strît den Persân überwant: dâ von ir sorgen gar verswant . daz wart dem knappen sunder wân kunt unz ûf ein ort getân unde allez daz er ie begie . sî sprâchen alle < er ist hie lânt unde liut gewaltic . daz hât sîn manicvaltic ritterschaft errungen . man sach den zarten jungen,> sprâchen sî, < hinnen kêren mit dem stolzem hêren jungen künec von Persýâ . im vuoren al die rîter nâch die er brâhte mit im har . wol aht hundert wart ir schar, der einre bî uns nie beleip . sît enbôt er uns noch schreip nie eines mâles diz noch daz . ob er durch vriuntschaft ald durch haz daz lâze, des wizzen wir niht, ald von weler hande geschiht sîn kunst sô lâng sich sûmet . daz er daz lânt hie rûmet, diz wizzen wir wol wârez, daz ez driu vierteil jâres sint sider oder vil lîht mê . wie ez umb den werden stê, diu maer wir nie vernâmen, wan uns nie boten kâmen von im weder sus noch sô . doch waenen wir man vinde in dô in Persýâ dem rîche . dar solt du snelleclîche hin zuo dem vürsten kêren . ich weiz daz groezer êren nie liuten wart enbotten denn im unde sînen rotten .> 
Von disen maeren hât der knabe alsô grôze ungehabe daz ich dâ von niht sagen sol . ein ieclich mensche, merket wol, hette ez sunder schande erstrîchen sô vil lânde unde vunde ez denn sîn suochen niht, im wüehse trûreclîchiu pfliht unde möhte kûme wesen vrô . alsô beschach dem knappen dô: der wart trûric unde unfruot . iedoch gab im hôhen muot daz im dô was worden kunt, der helt lebte schôn gesunt in keiserlîchen êren . er bat sich wîsen lêren die strâze hin gên Persýâ . schier daz beschach, unlâng dâ nâch wart diu reise sîn gespart . er huop sich aber ûf die vart durch manic strâze wilde, berge tal gevilde, der er sicherlîchen gar vil muos erstrîchen vor er den hêrren vunde . er vuor lânge stunde snelleclîch untrâge nâch lêre unde nâch vrâge biz er kam gên Persýâ . nû lac diu ritterschaft noch dâ unde des werden vürsten diet, die er, dô er dannen schiet, hât hinder im gelâzen . ze sîner verte strâzen nam er kûm zwênzic ûf sîn spor, als ir hôrtent wol dâ vor . die andern alle blîben hie . des lândes vogte hatten die zerteilet unde gesundert . dâ ahzic sehzic hundert in einer veste lâgen, die kurzewîle pflâgen biz daz sî vernaemen wenn die hêrren kaemen mit irre widerkêre . iedoch sî liten sêre unde angestlîche swaere daz sî nie rehte maere vernamen von den hêrren sider oder wenn sî wolten wider hein ze lânde kêren . des lebten sî in sêren unde in grôzer bitterkeit, daz in nie kein maer geseit von in wart vür die stunde . nieman in ouch kunde gesagen war sî waeren komen, wan sî hatten niht vernomen war ir vart mit willen stuont . des tâten sî als alle tuont die bitterkeit mit sorgen tragent unde ir rehten hêrren klagent . 
Alsus der bote zuo in kam . er hôrt ir klage unde vernam wie ez was ergangen . sîn herze wart bevangen mit bitterlîcher swaere . < nû waer mir alse maere,> sprach er, < sicher ich waer tôt, sol ich alse grôze nôt nâch mînem hêrren hân verlorn .> er seit in wie im was geborn ein kint, ein minneclîcher knabe, als ich dâ vor gesprochen habe, unde daz in sus ân allen wân diu schoene minneclîche yrkân ze boten habe dar gesant, 
Brûneswîc unde sahsenlânt unde al daz volc ûz Westevâl, zuo dem hêrren sunder twâl umb der gebürte botenbrôt, unde daz er keiner slahte nôt noch sach sich lâze sûmen . < er solle balde rûmen daz lânt ân aller slahte sparn unde wider hein ze lânde varn, daz solt ich künden offenbâr . ez ist mê denne ein ganzez jâr daz ich von mîner vrouwen schiet . leider nû vind ich sîn niet, des mîn herze ruochet unde den mîn vart hie suochet . 
Dâ von muoz ich sorge tragen unde iemer mê ân ende klagen mîn verlorne arbeit .> er sprach < wart iuch nie geseit war die hôh geêrten mit ein ander kêrten?> < nienâ,> sprâchens alle sant . ei wie bitterlîche want der kneht dô sîne hende . < ich wil in dem ellende,> sprach er, < iemer strîchen, biz ich den zühte rîchen helt ie von Sahsen vinde . niemer ich erwinde, ich kome zuo im sunder wân . nû gênt mir rât unde râtent an war ich der lânde kêre . wan ich wil iemer mêre durhvaren aller lânde kreiz die wîl ich kuntlîchen weiz niht umb sîn lieb noch umb sîn nôt . ob er sî lebent oder tôt, daz wil benamen ich ervarn . ich wil niemer tac gesparn mîner verte reise . ich wil der vröuden weise iemer ûf mîn ende sîn, mir wert denn offenlîchen schîn wie ez im ergangen si .> sî wurden alle vröuden vrî, wan sî gemeine trûrten . ir liep sî understûrten mit senelîchen riwen . swer noch pflaege triwen, der sorgte umb sînes vriundes leit, wan eins vriundes herze treit lieb unde leit übel unde guot, ein munt, ein sin, ein lîp, ein muot, mit dem in rehter vriuntschaft an daz ez staeter triwe kraft unde jenz an ez geheftet hât . swâ ez dem einen übel gât, daz ander lebet ouch deste wirs: diz ist ie wâr, geloubent mirs . 
Sus disen helden ouch beschach, wan man sî alle trûren sach mit riweclîcher meine . der valsches muotes reine bote aber zuo in sprach, dô er sî sô trûren sach, < wie stâtz umb iuch? wie vert ez wol?> < jâ, als ez billich varen sol .> sprâchen sî dô alle mit gemeinem schalle . < wir wurden hôhgemuoter nie, hetten wir den hêrren hie: des hân wir manegel unde niht mê .> nû hatten sich die hêrren ê allesant in einer schar gesament die dâ wâren har von etwie manegen enden komen, dô sî hatten êrst vernomen daz der bote komen was . diu sache vuogte sicher daz er sî hie bî ein ander vant, alle die von sahsenlânt mit im über mer hât brâht ân die der ich dâ vor gedâht hân, die dâ bî im wâren . man sach dis hie gebâren nâch im riweclîche . < nû râtent an gelîche,> sprach der knappe aber dâ, < war sol ich kêren oder wâ hin sol ich mich rihten? wan ich wil mich pflihten von iuch ûf der reise vart .> kurzelîch gerâten wart von in allen schône, er solt gên babylône snelleclîchen strîchen zuo dem werden rîchen soldân sunder underbint . < der Persân sîner tohter kint,> sprâchen sî, < bînamen ist . der vindet etelîchen list wâ man die hêrren suochen sol . tuo durch got unde uns sô wol, ob du iht von in hoerest, daz du mit botschaft stoerest unser leit unde unser nôt . tuo uns sîn leben ald den tôt, sô du ez bevindest, kunt, dar umbe daz wir alle stunt dir wellen willeclîche dienen staeteclîche swa zuo uns dîn herze gert .> er sprach < des solt ir gewert von mir sicherlîchen sîn . sîn tôt sîn leben wirt iuch schîn swenn ich diu rehten maere ervar . ich sende ald kume selbe har unde sag iuch wie ez ist gevarn . got durch sîn güete sol bewarn den hêrren, iuch unde mîne vart .> vlîzeclîch gewünschet wart des dâ sunder lougen mit weinenden ougen von in ûz der mâze, alsus ûf die strâze der bote sich aber rihte mit trûriclîcher pflihte unde maneger klage dône hin gên Babylône . 
Er vuor unde vuor ie über maht beide tac unde dâ zuo nacht, daz er ruowe nie genam, biz er vür den bâruc kam den er in grôzem jâmer vant, wan mit im trûrte al daz lânt unde hatten ungemüete, mit leides überflüete, alle stunt nacht unde tac . nieman dô keiner vröuden pflac noch keiner gemelîche hie . der knappe trûreclîche gienc vür den hôhen vürsten rîch . der gruoste in gar zühteclîch mit senfter rede untrâge . zuo im sô was sîn vrâge wan er lândes waere ald durch waz hande maere er waere komen in daz lânt . der knappe tete im reht bekant sîn vart durch maneges lândes stîc . er sprach < ich bin von brûneswîc unde Sahsenlânde komen har . nâch einem vürsten rîch ich var, wan zuo dem sô bin ich gesant unde hân erstrîchen manic lânt nâch dem den ich niht vinden kan . jensît meres seite man, er verte bî dem vrônen grabe . gesuochet ich den vürsten habe dâ ân aller slahte sparn . man seite mir er waer gevarn dannen hin gên Persýâ . dar vuor ich ouch, er was niht dâ, wan ich sîn leider niht envant . nieman kond mir tuon bekant wâ ich in suohte vürbaz . sîne rîter rieten daz . den dâ ist vröude gar verzigen unde die man trûreclîch siht ligen ûf sîne kunst mit sorgen gar, ich solde zuo iuch strîchen har: alsô bin ich zuo iuch komen . ob ir von im iht vernomen unde von dem mit dem er vert, der ze kinde ist beschert iwerm werden kinde, hânt daz ich bevinde von iuch wâ hin ich kêre, zuo im iemer mêre var ich biz in mîn ouge siht . er sî denn lebendiger niht ald ich sterbe under wegen, sô mac ich niemer ruowe pflegen ê ich bevinde sîne nôt, ob er sî lebent oder tôt .> 
Dô disiu rede alsus beschach, der vürste trûreclîchen sprach < owê mir armen, ach owê . sîn vart muoz mich iemer mê unde sîns gesellen krenken . swenn ich ir hoer gedenken, sô dulde ich alsô grôze nôt daz mir waeger vil der tôt mit senfter île waere . die bêde vürsten maere vuoren hin gên kaukasas unde wolten dâ beschowen daz goltgebirge wie ez lac, des dâ mîn kint vür eigen pflac, der hôhgemuote Persân . von geschiht ez alsô kan, hân ich sider wol vernomen, daz sî beide wâren komen in der Pigmêî rîchez lânt, des ouch gar mit vrîger hant der Persân eigenlîchen wielt . dîn herr dâ einem risen spielt lîp unde sêle, hôrt ich sagen, wan er wart von im erslagen unde beleib er wol gesunt . dâ nâch bî unlânger stunt sach man sî dannen rîten . nû kriegten bî den zîten zwên künege mit ein ander dâ . den beiden was ze strîte gâ unde wâren mit mehtiger schar ze velde bêde komen gar . unde reht ûf der selben zît, dô sich haben solt der strît, sô kam ouch der hêrre dîn unde der vürste, dem man mîn ander kint mit wârheit sprach, die wîl man in lebenden sach, unde vuoren in den selben strît . von Ascalôn diu swacher sît was, ûf die hielten sî sich unde vâhten dâ sô ritterlich daz man muoz iemer von in sagen . zwên rîter hôrt man nie bejagen sô hôhen prîs als dise hie . der werde vürst von Sahsen vie von Amazûn die künegîn unde tete sô manlich ellen schîn daz man noch iemer von im seit die wîl diu erde menschen treit . 
Waz sol ich dir machen kunt? sî vâhten an der selben stunt sô ritterlîchen unde sô wol daz man sî iemer prîsen sol mit werdes lobes dône . dem künec von aschalône hulfen sî des siges dô, der iemer mêre müese unfrô unz ûf sîn ende sîn gewesen, ob er joch tôdes waer genesen: daz wanten im die vrîen . dâ von die assyrîen êre unde sigenunft verlurn unde schedelîchen val erkurn, als ich hân gehoeret hie . unde dô daz strîten sô ergie, der vürsten sin gemeine stuont zuo dem agesteine: dar wolten sî bînamen komen . sider hab ich niht vernomen umb ir tôt noch umb ir leben . dâ von muoz mîn herze sweben in jâmer êweclîche . mîn sinne unzwîvellîche kündent mir sî sîgen tôt . ouwê klagelîcher nôt, wie sol ez mir denne ergân? mîn rîch unde allez daz ich hân gaebe ich vür die zuoversiht . sî waeren alsô lânge niht gewesen, ob sî lebten . ir sinn har wider strebten, daz weiz ich sunder wâne . nû sint sî lîbes âne, daz ist mir an den maeren schîn, mîn kint unde den hêrren dîn niemer ouge mê gesiht, waen ich, in lebendiger pfliht: dâ von muoz ich trûren unde in sorgen sûren mîne zît verswenden .> mit ougen armen henden er grôzez jâmer koufte . er sluoc sich unde roufte sô vaste daz diu swarte ûf houbet unde an barte sich dâ von erlufte . der knappe sêre erklufte von der senden ungehabe . mit trôste het er in dar abe ein wîle gern genomen . dô hât in hinderkomen daz leit alsô vaste mit unmaezigem laste daz er niht vrôlich mohte sîn . bart unde hâr leit jâmers pîn, wan er daz wênic sparte . sin guldîn kleit er zarte vor nider unz hin ûf den vuoz . dem knappen wart ouch vröuden buoz, als er dâ wol erscheinde . vil bitterlîch er weinde sînen lieben hêrren dem er ûz lânden verren durch suoche was gestrîchen nâch . dem was ze sorgen ouch sô gâch daz er viel nider ûf daz lânt in unmaht unde daz im geswant . 
Dô daz der vürste rîch ersach, daz sîn herze niht enbrach von leide, daz was wunder . nû kunt ein bote under den selben zîten in geriten gar mit snelleclîchen siten: der brâhte guotiu maere . sin vrâge was wâ waere der hôherborne vürste rîch . den vant er dort jâmerlîch bî dem knappen gar verzagt . sî hatten beide sich verklagt daz ez âne mâzen was . diz sach der bote, doch durch daz liez er niht er traete dar . sîn nam der rîche vürste war unde hiez in willekomen sîn . der kneht im neic unde tete im schîn sîner boteschefte brief . der wart mit grôzen siufzen tief entslozzen von des vürsten hant . er las den brief, dar an er vant daz die hêrren waeren komen . als er diz maere hât vernomen, vor vröude im wart, geloubent mirs, tûsentvalteclîche wirs denn im vor leide ê waere . von liebe ê denn von swaere seit man daz man sterbe, wan daz leit daz werbe ze senftes trôstes gingen . lieb wil sich überspringen, ze vröuden denn ez vâhet . daz herz sich wol vergâhet an unmaeziger vröude grôz, daz ez im selben tuot den stôz mit snelleclîchem gufte nâch vröuderîchem lufte der im gât ûf sîn ende vor . daz mac ûf trûreclîchem spor niht gesîn, dâ sinket nider herze unde alles lîbes lider mit bedaehteclîcher klage . alsus von wârlîcher sage stirbet man von vröuden wol unde ê, ob ich ez sprechen sol, denn von rehtem leide . liep unde leit diu beide dem vürsten gâben grôze nôt . er waere von dem leide tôt sicherlîchen dô gewesen, ob er den brief niht het gelesen, daz senftert sîne swaere, sô weiz ich daz er waere vor rehten vröuden tôt gelegen . hett er des jâmers niht gepflegen, daz hette in sô gekrenket unde alsô gar versenket, dô diu hôhe vröude kam, daz die sîn herz ze hûse nam in zwîvellîchem wâne: sus wart er tôdes âne von liebe unde leide, wan die sache beide den tôt ein ander irreten, sîn sinne sô verwirreten daz sî vielen hin noch har . alsus in sînem herzen war leit sich in liep unde lieb in leit unde wart vor tôdes arbeit sus wunderlîch behüetet . daz guot daz boese güetet, ouch gît swach dinc bî guote dicke guote huote, als disem vürsten rîch beschach . nâch lânger guoter wîle sprach er, < knappe, ist diz maere wâr? daz solt du künden sunder vâr, sô liep dir mîn hulde sî .> < ich sach beide, ich was in bî,> sprach er; < sî sint schôn gesunt . iuch solt der brief ouch machen kunt, ob ir in rehte hânt vernomen, daz zuo eime tage komen die künege beidesament sint unde sint entslagen umb diu kint, dâ mit ir kriec sol ende hân . der brûtlouf mac niht vür sich gân, ir sîgent denne selbe dâ . von beiden sîten wart ich nâch iuch vil hôher vürst gesant .> als er diu maere reht bevant, er wart vrô unde mê denn vrô . < wol mich,> sprach der hêrre dô, < daz ich zer welt wart ie geborn . mîn kint wânde ich hân verlorn unde hân den lebenden vunden hie ze disen stunden: dâ von verendet ist mîn nôt .> dem knehte rîche botenbrôt hiez er balde bringen dar . er sprach < die vart ich gerne var durch ir beider bete dôn, von Assyrî unde ( von) Ascalôn, mit ganzem volleiste, unde doch aller meiste durch mîns liebes kindes sehen sol diu vart dâ hin beschehen .> 
Als daz der knappe erhôrte dem aller vröuden porte was verletzet unde verspart, der dâ ein sô verre vart nâch sînem hêrren hât getân, er sante balde sunder wân hinder sich gên persýâ zuo den die trûreclîche dâ umb iren hêrren lâgen unde sîn mit warte pflâgen, daz sî balde kaemen, sô sî êrst vernaemen dirre maere botschaft, ob sî den vürsten tugenthaft vroelîchen wolten schouwen . der tôt het unverhouwen noch sîn vröuden rîchez leben . got hât gelückes vil gegeben uns an disen stunden, daz wir in gesunden unde vroelîchen noch haben son . als der bote zuo in kon, sî wârent vrô, mê denne vrô, unde rusten sich vil schiere dô alle sunder bîten ûf ein snellez rîten gên irem hêrren dâ er was . unde dô der soldân hôrte daz die rîter kaemen ouch gevarn, er hiez sîn vart dest lânger sparn durch daz sî kaemen sament dar . nû was diu ellende schar hin gên Babilonje komen . der vürste hatte daz vernomen wol, dâ von er ûf die vart snelleclîch bereitet wart unde vuor mit disen gesten dan . vil maneger leige seite man in von grôzen maeren, wie die hêrren waeren ûf dem agesteine gesîn unde wie der reine vürst ûz sahsenlânden sich hiez mit starken banden an den mastboun binden, durch daz er wolt bevinden wie diu Sîrêne sunge, unde wie der zarte junge ir stimme hôrte unde sach, wie der Sýrênen herze brach nâch im, dô ir daz schif engie, wie der magnes an sich vie des vürsten kiel ûz Ejulât, wie ez ûf dem steine stât von âventiure wilde um diu êrînen bilde unde umb diu kostbaerlîchen tor, wie sî lânge zît dâ vor von vorht gestanden wâren, ir trûreclîch gebâren, unde wie lâng sî dâ beliben, waz an dem buoche was geschriben dort bî Savilônes grabe, als ich vor gesprochen habe, daz wart in al gekündet sus; wie von Mantouw Virgilîus, der vürste wandels vrîe, buoch von nigramancîe von êrste von dem stein gewan, wie er dar unde dannen kan: daz wart in allez gar bekant; wie er in dem glase vant des tiuvels geist verrigelt unde meisterlîch versigelt mit eines kleinen brieves schrift, wie er in lie unde ûf der trift in balde kündeclîch betrouc, daz der ungefüege bouc sich wider in daz kleine glas . ze Aschalône seit man daz der hôhe bâruc kaeme dar . des wart manic grôze schar bekünbert an den zîten ûf ein gegenrîten dem werden Babilône . künege vürsten schône, grâven vrîgen unverzeit, rîter wurden schier bereit gên dem hêrren ûf die vart . von Brûneswîc dem vürsten wart ouch geseit daz al sîn schar kaemen ritterlîchen dar . 
Daz was im liep, er was sîn vrô . die hêrren alle vuoren dô mit offenlîcher melde schône ûz ze velde mit maneger kurzewîle mê denne eine mîle gên dem werden vürsten rîch . der kam, nû wart er keiserlîch enpfangen von den hêrren hie . den tohtersun er umbevie mit armen minnenclîche . er wart gar vröuden rîche, daz sîn lîp wol erscheinde . von grôzer liebe weinde er unde mit im manic man, dô er den werden persân sach lebendic unde schôn gesunt . dem von Brûneswîc er kunt mit liebe an der selben stet manic vriuntlich küssen tete, wan er im holden willen truoc . im wart vil mê denne gnuoc gewünschet minnenclîcher jâr von rîchen armen offenbâr unde allen sô dâ wâren . trûreclîch gebâren sach man in den zîten dô nieman, sî wâren alle vrô von ietweders künfte . mit vröuden rîcher zünfte vuoren sî von dem velde hin . des vürsten rîter gruosten in ouch mit reinen sinnen . sî brâhten in wol innen daz ir herze triwen wielt . der bote kûme sich enthielt daz er dem vürsten maere niht seite waz im waere enboten von den lânden sîn unde von der werden künegîn, ê er ze herberge kan wider in . nû seite man den hêrren allen sunder wân daz sî drâte solden gân, er waere heimesch oder gast, ûf des küneges palast . 
Diz wart getân, wan ez beschach . manegen hôhen vürsten sach man hie vroelîchen staete, mit keiserlîcher waete bekleidet unde behangen . waz hulf ob ich mit lângen worten gienge umbe? sî nâmen har die krumbe sache unde macheten sî sleht, sô daz der junge künec reht von Assyrîe solde nên wîp, unde solde im die gên von Aschalôn des lândes wirt . gên unde nên man niht verbirt, wan ez dâ bî der zît beschach . aller menschen zunge sprach, der ôren ez ie hôrten, daz an allen orten diz dinc gemaeze waere . ir herzen hazzes laere wurden, diu sich lânge vor niht rihten wan ûf hazzes spor mit kriege unde mit strîte . diz hatte bî der zîte diu mahelschaft erwendet . dâ von wart gepfendet manic herz an sorgen, daz âbent unde morgen um den kriec was kunberhaft . alsus kan der minne kraft vîgentschaft verrihten unde krumbe sach verslihten unde ungemeine einen unde trüebe herzen reinen unde alliu dinc verkêren . daz minre kan sî mêren, daz merre kan sî minren . den ûzern kan sî inren; sinnen gît sî hôhen muot . dô alsus von den hêrren guot diu sache vereinbaeret was, künege vürsten vrîgen saz vil dâ an dem ringe, die zuo der tegedinge verre wâren dar besant .Reinfrit der vürst ûz Sahsen lânt
 was an dem râte ouch gesîn . nû bâten sî in machen schîn waz im wunders waer beschehen unde waz sîn ougen heten gesehen ûf der ellenthaften vart . von ende unz ze ende wart geseit in waz er ie gesach, waz in ze lieb ze leid beschach ie ûf dirre verte . lützel er sich werte, er maht inz ûf ein end bekant . die hêrren sprâchen allesant daz kein rîter lepte des lop sô hôhe swepte sam des vürsten reine . mit gelîcher meine sî alle dar an kâmen, dô sî reht vernâmen al sîne ritterlîchen tât die der helt begangen hât mit vestem muote sunder wanc . manic minnenclîcher danc wart im des gesprochen hie . mit disen dingen balde gienc der bote von Brûneswîc hin vür . der werde vürste sprach < ich spür, mir sint niwiu maere komen .> daz wart offenlîch vernomen von den hêrren über al . man sach den boten in den sal vür sînen werden hêrren gân . er sprach < werder helt, ich hân nâch iuch durstrîchen manic lânt, wan mich hât ze iuch gesant diu süeze wol getâne minnenclîch yrkâne hôhe küneginne, unde wizzent daz ir sinne nâch iuch kumber lîdent, dâ von daz ir mîdent sô lâng die widerkêre . werder vürste hêre, daz bat sî mich iuch machen kunt . ich lie sî vrisch unde wol gesunt, daz ir guotes niht gebrast, wan alleine daz sî gast iwer leider wesen muoz . anders ist ir sorgen buoz unde lept gesunt ân alle nôt . ir sont mir ein botenbrôt ouch gên ze mînem teile von des gelückes heile daz got der guote hât getân an der minnenclîch Yrkân: sît ir von dannen sint gewesen, sô ist diu reine ouch genesen eines minnenclîchen knaben, den wir ouch geheizen habenReinfrit nâch iuch sunder vâr.
 daz disiu maere sîgen wâr, daz ziuget hie des brieves schrift . den lesent, dâ stât al diu trift an, wie ez dâ heime stât . diu minnenclîch Yrkâne hât gesendet iuch in verriu lânt: sî schreip in mit ir selbes hant .> 
Sus bôt er im daz brievel dar . von vröuden wart der vürste gar geschicket als er waere tôt . nâch grüener bleiche wart er rôt unde wunderlîch geschicket . sîn herze wart gestricket ze vröuden sô unmaezic grôz daz im daz bluot wallende vlôz von nasen unde von munde . er viel an der stunde von vröuden in sô tiefez leit daz sî tôdes arebeit sich al an im versâhen . sus konde sich vergâhen sîn herze in dem lîbe nâch dem zarten wîbe unde von den vröuden ouch, daz got sîn vil götelich gebot erzöugte an der vrühte sîn . von liebe wart im jâmer schîn sô übermaezic unde sô starc daz sîn leben kûm verbarc sich hie vor tôdes lâge . sî hatten ûf die wâge den hêrren gar gesetzet: sô vaste wart geletzet sîn herz von lieben maeren, daz im lîht von swaeren leiden mohte niht beschehen, als ir mich vor hôrtent jehen . 
Alsus sô lag er lânge stunt daz im niht in sinnen kunt was übel guot, diz noch daz . er stuont lânge, lac unde saz alsus unversunnen . sîn munt sîn sinne kunnen sich niht gerihten har noch dar . nû nâmen des die hêrren war unde erschrâken von der nôt, wan in sîn swaere smerzen bôt unde nâmen in mit vuogen abe der vil süezen ungehabe diu in sô hât entrihtet . lieplîchez leit vernihtet wart hie mit vröuden rîcher pfliht alsô daz er der maere niht ze sinnen alsô vaste nam . bî einer wîle wider kam im der sin unde ouch der muot . < ei got wie bist du noch sô guot,> er ûz hôhem muote sprach, < wie kanst du leit unde bitter ach sô schier in vröude schîben . ob du lâst belîben dînen vriunt ein wîle in leit, mit balder île kanst du ins ergetzen unde vröuden rîcher setzen denn er selb künne erdenken . swer dir ân zwîvels wenken lûterlîch getriwet, ich weiz daz dem erniwet wirt vröud unde hôchgemüete . an mir dîn götlîch güete hât hôhen trôst erzeiget . des werdent dir geneiget ze dienest al mîns lîbes lider, ob dîn hôhe gnâde wider mich ze lânde sendet . dar umb ich verellendet mich habe, des bin ich gewert . swes mîn sin ie hât begert, daz hât an mir vollebrâht got mê denne ich hab gedâht ald iemer könd erdenken . des kan sîn güete krenken mir in sinnen jâmer grôz .> ein guldîn ingesigel slôz den brief der im dâ was gesant . den brach er ûf, dar an er vant geschriben, daz tuon ich iuch kunt iezent hie an dirre stunt . < 
Künd ich von hôhen sinnen, von liebe unde von minnen, wol schrîben unde dihten, sô wolt mîn herze rihten sich ûf ein minnenclîchen brief, nû sint aber mîn sinne tief verletzet unde versunken in jâmer unde ertrunken nâch im dem ich schrîben sol . daz mîne sinne sich niht wol dar umb entstânt, daz tuot mir wê . ei künd ich als benelopê durchgründen rehter liebe mez, dô sî dem helt ulixes brief unde boten sante, daz er wider want von Troye sîne widervart, der sî doch entweret wart, wan der künste rîche starp ûf dem mer dâ er verdarp, sô wolt ich schriben ouch alsô . ald kund ich joch als dýdô schreip Enêâ dem vürsten wert, des sî ouch leider wart entwert, dâ von sî sich verbrande .Brîsêidâ diu sande
 ouch minnenclîche botschaftAchillî der mit grôzer kraft
 vor Troie ritterlîchen vaht .Pillis in grôzer liebe aht
 schreip dem helt Demesticô .Hêlên von Kriechen schreip ouch sô
Parîdê vil schône.
Medêâ schreip jasône
 ouch minnenclîchiu maere . ob nû mîn herze waere listic gên der minne vür ir aller sinne in den ie staeter muot beleip ald von minne minnenclîch geschreip ie der werd Ovidîus, daz wolt ich al an einen kus mit gedihte schrîben . ob von reinen wîben ie manlîch herz erfröuwet wart ald ob ie ritterlîchiu vart in wîbes dienest wart gebant, des würde hie der helt ermant dem mîn herze triwe giht unde den mîn sin in slâfe siht unde anders niht, des muoz ich jehen . mîn herr, mîn vriunt, mîn liep an sehen, ob dîn triwe sunder schranz gên mir sî beliben ganz, des ich doch kleine sorge hân, mîn einic hort, gedenk dar an, wie du in mînem herzen stâst, wie du mich erarnet hâst mit hoher ritterschefte unde ellenthafter krefte, unde lâ mich sô verweiset niht . ob mir al der welte pfliht waer eigenlîchen undertân ân dich, ich wolt ê mit dir hân niht wan wazzer unde brôt . wende, hêrre, mîne nôt mit dîner künfte zuoversiht . wilt du durch mich komen niht, des triw ich kleine dîner zuht, sô kum aber durch dîne vruht die ich von dîner minn enpfie ze jungest dô du waere hie: diu hât mîn leit zerstoeret . wan got hât uns erhoeret mê denn nâch wunsche ungelogen . mir ist der valke noch enpflogen den ich verlôr in troumes pflege . des kan ich brugge noch die stege ze hôher vröud gewinnen . mir lît noch in den sinnen daz klagen unde daz klöuwen von der verlust des löuwen, unde vröut mich doch ze maneger stunt des kleinen jungen löuwen vunt den mir der alt in slâfe lie . der alt ist hin, der jung ist hie, daz merk ich nû offenbâr . beide troum sint worden wâr an valken unde an löuwen . got lâz schier erfröuwen mich gên dîner künfte . mîn sin wil mit vernünfte nâch dir sterben sunder wer . in jâmer grôz nâch dir ich zer beide leben unde lîp . über mich ellendez wîp vröudelôsen armen solt du dich erbarmen, daz du wider kêrest unde mîn herze lêrest vröude der ez wênic kan . dir vil saelden rîcher man kan ich gruozes schrîben niht . mîn sin mîn muot mîn herze giht dir eigenlîches willen gar . lâ, hêrre, werden mich gewar ob mîn minnenclîcher munt dir ie tete lieplich küssen kunt mit hôher triwe schône . gedenk daz ich die krône ze Tenemarke durch dich lie . lâ mich niht alsô einic hie sus ligen unde verderben, wan zwâre ich muoz sterben, gît mir dîn kunft niht balde trôst . doch triw ich wol, ich werd erlôst von dir gar in kurzer stunt, swenn dir der bote machet kunt mîn unde ouch der lânde klage, die dîn wartent alle tage mit jâmer daz sî rüeret . du hâst vollefüeret wol die hôchgelübde dîn unde hât ouch sîn gnâde schîn got uns beiden wol getân . ich bit dich aber sunder wân daz du âne sûmen diu lânt wellest rûmen der wilden heidenschefte . mîn lîp mîn herz ich hefte an dich sunder valschen list, swâ du in der welte bist sunder meines schande . dâ von sô vüer ze lânde mîn riwic herze unde ouch dich, wan ich muoz mich staeteclich nâch dir helt ellenden . got der ruoche senden sunder sorgen leide uns ze lânde beide, dich mir, mich dir, des bit ich got unde sîn götelîch gebot, des kraft wol alliu dinc mac geben . mîn herz unde dîn ellendez leben bevilh ich der drîvaltekeit diu einlich drî persônen treit ân anevanc unde endes rinc, ân ende unde ân ursprinc drîvalteclîch ein einic got, daz sîn götelîch gebot uns sunder missewende beid schiere wider sende vroelich sunder riwe . ich man dich aller triwe, aller liebe vriuntschaft unde aller süezen minne kraft, daz mîn habe dîn komen aht sô du iemer baldest maht . hie mit wil ich dîn werdez leben got unde der muoter sîn ergeben . des bit ich unde anders niht, sô weiz ich daz mir wol beschiht .> 
Dô er den brief alsus gelas, der palast voller hêrren saz, als ir dâ vor hânt gehôrt . nû hôrten sî biz ûf ein ort den brief lesen alle . mit gemeinem schalle lopten sî des brieves schrift . sî hatten alle ûf solhe trift süezer wort gehoeret nie, dâ von die hêrren dort unde hie rûnden disiu maere unde sprâchen daz ez waere schoeniu âventiure, dem vürsten rîch gehiure hôrt man dar umb vil zarten daz sîn leben warten kond ûf sô hôher minne lôn . den vürsten rîch von babilôn unde dâ nâch al die hêrren gar, die sich gesament hatten dar, wer diu vrouwe waere, sî dûht ein süezez maere ir lîp ir nam ir schoen ir art, vil dar nâch gefrâget wart . daz mahte man den hêrren kunt von anegeng unz ûf den grunt, wie er ir lîp mit kanpf ervaht . an disen maeren nâmen aht die hêrren, wan in wart wol schîn daz er mocht unde konde sin ein hêrre wîter lânde, wan man in niht erkande dennoch als man in sider tete . dô man ein lânge stunde het geret von disen maeren sô, der knappe bôt im aber dô von Westevâl des lândes brief, die mit vlîzlîcher bete tief den rîchen vürsten hêren bâten wider kêren durch rehte nôt dem lânde, ob er die triw erkande der ein hêrre alle vrist lând unde liuten schuldic ist: des manten sî in sêre . dem werden vürsten hêre bôt der knappe aber dar den dritten brief, dar an man gar ouch wunder schrift mit bet erkôs, daz der vürste wandels blôz ze lânde wider kêrte unde dâ mite êrte sich selben liute unde lânt . dirre brief wart dar gesant von Sahsen mit kleglîcher bet . dennoch der knappe einen het von Brûneswîc, den bôt er dar . der was volleschriben gar mit strâfendem bitten . < ir tuont nâch hêrren sitten niht,> sô sprach des brieves schrift, < daz ir alsô lânge trift wîp kint lânt liute mîdent . ob ir dâ mit versnîdent werdez lop, daz ist mir leit . ob iwer herze triwe treit mit werken unde mit sinnen gên der küneginnen die ir sô tiur erarnet hânt, wir wen geswîgen umb diu lânt, dem tuont ir hie ungelîch . ob alliu kristenlîche rîch iuch eine waeren undertân, bezzer aht soltent ir hân der wîten lânde der ir pflegent . daz ir diu sô ringe wegent unde wîp unde kint, daz stât niht wol . wirn wizzen waz man merken sol dâ bî denn staete riwe, unde daz ir kleine triwehabent gên der künegîn
 an der wir jâmerlîchen pîn nâch iuch alle stunde sehen, wan ir liehten ougen brehen nâch iuch niht tuot wan riezen . sî solde baz geniezen gên iuch der hôhen triwe daz sî sunder riweTenemark die krône vlôch
 unde sich von lând unde liuten zôch mit iuch in daz ellende . ei got wie dick ir hende sich nâch iuch, hêrre, windent . ob ir sî niht enbindent mit iwer kunft von dirre nôt, sô wizzent daz sî schiere tôt lît von den arebeiten . des sont ir sunder beiten ir nôt unde unser stoeren . sô daz ir erhoeren ruochent swes wir bitten mit vlêhelîchem sitten, daz ir wellent kêren ze lânde unde uns mêren unde iuch dâ mite saelikeit . in allen tiutschen rîchen treit kein einic man sô hôhen prîs als ir, wan ritterlîcher vlîz hât iuch daz errungen . von alten unde von jungen hoert man daz offenlîchen sagen . sô lebet ouch bî disen tagen kein vürst sô rîch an guote, an liut an lânt an muote, an gelt an vriund an mâge, wan daz ir alsô trâge iuch zuo dem iwern ziehent unde vriund unde mâge vliehent: diu sache tuot uns allen wê, unde beswaeret uns vil mê der süezen küneginnen leit denn anders iht, sît daz sî treit nâch iuch bitter sorgen âbent unde morgen mit weinlîcher stiure . werder helt gehiure, daz wendent schier unde koment har .> man sach der lânde brieve gar keiserlîch versigelt, verslozzen unde verrigelt mit ingesigel silberîn . als im die brieve wurden schîn unde er ir schrift vil gar durlas, verdâht ein lânge stunt er saz biz er wol zuo im selben kan . sunder er sîn rîter nan unde vrâget sî der maere waz im ze tuonde waere . 
Die rieten al die heinvart . etlîcher der maere wart vrô in herzen offenbâr, wan sî wol drithalbez jâr von lânde wâren dô gesîn . der vürste tete in volge schîn unde wolt sich rihten wider hein . vroelîch ir aller herze schein von der widerkêre . sî dûhte daz sî êre dâ hetten gnuoc errungen . diz maere schier erklungen was vür der hôhen vürsten schar die alle dennoch offenbar in dem palast sâzen . sî seiten unde mâzen des vürsten lop vil verre . < zwâr er mac ein hêrre,> sprâchent sî, < wol heime sîn . daz hât wol gemachet schîn des werden knappen botschaft . sîn maht diu mac wol grôze kraft unde kost erziugen manicvalt . man hoeret wol daz sîn gewalt gât über driu wîtiu lânt . dar zuo hât sîn vrîge hant sô ritterlîche tât geworht in der vrömde daz ervorht sîn maht ( diu) mac wol heime sîn .> mit disen dingen sô gienc în der vürste rîch gedrâte unde die an sînem râte dâ gewesen wâren . vroelîch man gebâren dâ manegen vromen rîter sach, dô man in dem râte sprach, sî solden wider kêren, wan sî heten nâch êren geworben mê denne vil . nû gienc der vürste an dem zil vür die hêrren alle stân . er sprach < ich unde mîn rîter hân uns berâten des daz wir hein vil schier, dast unser gir, wen ze lânde kêren .vröud unde saelde mêren
 sol got unde hôhe êren die wir hinder uns nû lâzen hie: den wünsch ich die wîl ich lebe, daz mir got die saelde gebe daz ich lebe noch die stunt daz mir iwer boten kunt werden in den lânden mîn . an den wolt ich machen schîn daz mîn dienest waer bereit mit willeclîcher arebeit iuch mit triwen sunder wân, wan ir hânt êren mir getân mê denn ich ie wirdic würd, dâ von sol girdic mîn herz in iwerm dienste sîn . möht ich daz wol machen schîn sô gern als ich ez taete, ze vrüeje noch ze spaete möht mir diu zît niht werden, die wîl eht ich ûf erden mac geleben eine stunt . ich taet iuch danc mit dienest kunt, ob ich möhte, sunder wân, umb die zuht sô ir getân hânt an uns ellenden . ich wil ze lânde wenden schier unde al die rîter mîn . daz lâzent mit iwern hulden sîn: des bit ich vlîzeclîche . diu lânt sich jâmerlîche nâch mir gehabent der ich pflige . dâ von ich ungerne lige lânge hie; mîn vart wil sich ze lânde rihten snelleclîch .> 
Die hêrren alle tâten schîn ir zuht unde sprâchen < daz mac sîn niht, ir sont belîben . ir müezent hie vertrîben bî uns dise hôchgezît . sô diu mit vröuden ende gît; sô sont ir varen unde niht ê . got gebe daz ez iuch ergê nâch wunsches ordenunge .> alt unde dâ zuo junge bâten des alle bî der zît . alsus behuoben sî den strît, wan der vürste rîch beleip biz man die hôchgezît vertreip diu sich dâ huop mit koste grôz . manic grôze rotte vlôz dâ zuo mit ritterlîchen scharn . von allen lânden dar gevarn kâmen hêrren rîter vil . dâ von an dem selben zil kam dar von liut ein michel welt . burc stat anger michel velt von liuten wart behûsent . manic hundert tûsent menschen kam zem hove dar von rîchen unde ouch armen gar durch gâbe unde durch schouwen . von hêrren unde vrouwen was dâ sô grôziu rîcheit daz mîn zunge niemer seit die halbe zierde diu dâ was . ez möhte niht gehelfen daz ich iuch seite maere waz grôzer koste waere an daz briutlîche kleit von steinen silber golt geleit: dâ von sô lâz ich ez sîn . mîn zunge noch die sinne mîn ez mügent niht voldenken . truhsaezen unde schenken geborn ûz küneclîcher art wâren von der schoenen vart ir lêhenreht verdienet hie . schoener groezer hof wart nie bî dem künec Artûse . hie vor ein stat hiez sûse die dâ mit rîcher ahte der künec Aswêrus mahte mit hôher koste eigenlîch, des gewalt unde sîniu rîch sich wîtenen zertrande . von Indîâ dem lânde unz an ethiopîam ( von dannen er wider kam an daz wazzer Eufratên) mocht sîn gebiet geleite gên den lânden gar gewalteclîch . über hundert künege rîch driu unde zweinzic, daz ist wâr, truog er krône offenbâr, tuot uns diu biblîâ wol schîn, er kund unde mocht wol hêrre sîn vür ander hêrren sunder nît . der selbe hât ein hôchgezît dâ sich sîn wîp vergâhte... vast, wan sî niht zuo im kam, wan der künec Aswêrus nam sî mit êlîcher huote, sô daz sîn guldîn ruote ir wincte minnenclîche . swer vür den künec rîche ân der ruoten urloup gienc, der hât den tôt verschuldet ie . 
Diu hôchgezît der er dô pflac disem hove kûme mac ald niht sich wol genôzen . man sach die schanden blôzen sô grôze kost ze hove tragen daz mîn munt ez vollesagen niemer völleclîchen kan . sorg unde ungemüete lân was armen unde rîchen . sî lepten sô vrîlîchen mit lîbe unde mit guote, mit sinne unde mit muote, daz eines punkten niht enbrast weder dem heimschen noch dem gast sî lepten sunder krangel vroelîch, des was kein manegel gên armen noch gên rîchen . ich waene sô vroelîchen ie hof an gevienge der doch mit liep zergienge, unde zergienc doch alsô niht . sî muosten trûreclîche pfliht hân sunder missewende . iedoch wart daz ende ze jungest vroelîch unde guot . gewisheit uns der wîse tuotSalomôn in sîner schrift
 daz sich von des valles trift ein herze dick erhoehe . bî vröuden rîcher zoehe lît jâmers angel dicke . bî liehtes rôsen blicke stât scharfer dorn verborgen . alsô huop sich ein sorgen ouch hie, bî vröuden ungemach . wâ von unde wie daz beschach, des wil bescheiden iuch mîn munt .diu âventiure tete iuch kunt
 dâ vor wie die vürsten rîch, der Persân unde Reinfrit, gelîch ein ander haz verswuoren, unde wie die hêrren vuoren von Kaukasas dem berge unde wie die kleinen twerge die held enpfiengen schône, die Persîâ der krône mit dienste wâren undertân, wie von Kananêâ kan der grôze ungefüege, wie in der vürste slüege, war um, wâ von, daz hânt ir wol gehoeret, dâ von ich niht sol mê sagen von dem strîte . diu maere bî der zîte gên Kananêâ wâren komen unde was endelîch vernomen wie ir hêrre was erslagen . dâ von huop sich grôzez klagen unde vil bitterlîchiu nôt umb des grôzen risen tôt der des rîches krône truoc . sî hôrten sagen daz in sluoc ein rîter der was kleine . klag unde manic weine nâch dem grôzen wart erhaben . wie er geholet unde begraben von dem lânde würde, daz waer ein grôziu bürde ze sagende der zungen mîn . dâ von wil ich lâzen sîn ze sagende diz maere . mir würde gar ze swaere der anevanc unde ouch daz trum, wie sîn epitaffîum wart in des sarkes stein ergraben unde wie kostelîch erhaben waer sîns lîbes bilde ob im mit koste wilde von golde unde gesteine, des wil mîns herzen meine verswîgen unde wil sagen wie sî ir dinc an viengen hie nâch der klegelîchen vart . dô der helt begraben wart mit maneger klage jâmerlich, des lândes vürsten buten sich alle an ein gespraeche unde sprâchen, swer niht raeche den hêrren, daz waer schande dem vürsten unde dem lânde unde waere laster unde mein . sus kâmen sî dô über ein alle an der stunde . mit gemeinem munde hôrte man sî sprechen, man solt den hêrren rechen . 
Sus stuont ir aller wille . offenlîch niht stille wart ein reise dô gesworn unde wart stunde nie verborn niht, wan sî geleistet wart . snell sich huoben ûf die vart wol driu tûsent grôzer risen, der lîp in ringe lieht gebrisen wâren unde in îsenwât . iederman ein stangen hât von stahel grôz unde dâ bî lânc . was ir lîp an krefte kranc, des geloub ich kleine . ir aller sin gemeine stuont an den goltrîchen berc dâ diu armen klein getwerc schôn mit hûse sâzen . ir herzen gar vergâzen sorgen vil unde ungehabe, wan sî wânden wesen abe des zinses den sî vür ir leben hatten an die stunt gegeben dem ungefüegen grôzen . sus kâmen sîn genôzen snelle sunder trâgen, wan sî die burc belâgen gar an allen sîten . nieman an den zîten den kleinen mocht ze helfe kon . von disen maeren unde dâ von sî muosen werden sigelôs . ir widerparte was sô grôz daz ir kraft wênic iht vervienc . dâ von ir dinc uneben gienc, wan sî ûf gnâde sich liut unde lânt gar eigenlich gâben den ungefüegen . ob sî ir keinen slüegen? nein, des wil ich waenen niht . mit gevanclîcher pfliht unde in mürdigem sinne die kleine küneginne unde den künec sî nâmen, unde swaz des kleinen sâmen sî vunden dâ von hôher art . mit in daz gefüeret wart unsenfteclîch unde ouch unschôn . sî wolten gegen aschalôn varen mit der kleinen schar, wan sî wisten wol daz dar die vürsten wâren beide komen, von den ir hêrre het genomen strîteclîch sîn ende unde der des milten hende die kleinen dienen solden . dâ von die risen wolten niht enbern sî vüeren dar mit grôzer unde mit kleiner schar sunder vlühte wenken . ze laster wolten henken dem vürsten sî die kleinen dâ . kurzlîchen schier dâ nâch kâmen sî gên Aschalôn, die alle vrîlîch unde schôn in hôhem muote swepten . rîch unde arme lepten vrô gar sunder hazzes nît bî der schoenen hôhgezît . 
Dô sî sus vroelich sâzen unde leides gar vergâzen, dô wart ir liep zerstoeret, wan dâ wart gehoeret ein jâmerlîchez maere . waz dirre sache waere, daz wirt schier von mir vernomen, wan die risen wâren komen dar mit stahelstangen unde brâhten ouch gevangen den kleinen künec unde sîn wîp . sî wolten leben unde lîp stoeren an in beiden . des muos von vröuden scheiden swel ez ie vernâmen . alsus die risen kâmen mit tobelîchem wüefen . ir brehten unde ir rüefen was tiuvellîchen starc unde grôz . berc tal in ein ander dôz von dem lûten schalle . des erschrâken alle die dâ ze hove wâren . ir vroelîch gebâren wart geleit in trûren von den strengen sûren maeren diu sî hôrten . an der veste porten die ungefüegen liefen . sî schriwen unde riefen in bitterlîcher grimme mit griwelîcher stimme nâch dem held ûz Sahsen . dâ von muose wahsen den inren grôziu swaere . sî vrâgeten der maere die ungefüegen sâ zestunt, die in schiere tâten kunt sunder brahtes stillen irs herzen sin unde willen, unde was ir aller sprâche < wir sîn har ze râche ûf einen veigen vürsten komen, von dem unser künec genomen hât wunderlîch sîn ende . dâ von wir vröuden pfende nâch im müezen iemer hân . gênt har ûz den selben man ald ir müezent lîden nôt . unser hêrre ist von im tôt, er muoz ouch von uns enden . swer uns des wil wenden, dem sige von uns widerseit . sîn lîp sô grôze schulde treit daz er muoz verderben, ald wir wellen sterben dar umb al gelîche . sît unser vürste rîche von im tôt ist gelegen . sô hân wir uns ouch gar verwegen lîbes unde guotes . wir sîn eines muotes alle hie gemeine, daz disiu schar vil kleine muoz bî ir kempfen hangen . jo beginnet uns belângen wenn ir in wellent har ûz geben . zwâr ez gât iuch an daz leben allen sament dinne, ob wir in mit unminne von iuch söllen bringen . ir sûment an den dingen iuch unde uns ze sêre . wir wolten widerkêre schier hein tuon ze lânde unde wen umb unser schande niht wan des vürsten sunder nît swer uns den niht gerne gît, iedoch wellen wir in hân, wan zwâr ir müezent in uns lâzen: er mac uns niht entwenken . wir wen den veigen henken durch rîchelîche meine . mit im sô muoz diu kleine schar ouch sicher hangen . der rât sol sîn ergangen: gênt in sunder râten har, oder zwâr ir müezent gar alle dar umb sterben unde von uns verderben .> 
Von disen maeren wurden dô leidic trûric unde unfrô alle die dâ sâzen, wan sî gar vergâzen, wart ir sin ie vröuden rîch . wîp unde man sich dô gelîch der maere übel gehabten, wan sî gar erstabten an sinnen unde an witzen . ûz liehten ougen glitzen sach man trüeber sorgen trehen . < wâfen, wie ist uns beschehen!> sprâchen sî dô alle mit gemeinem schalle in verstumten sinnen . nû liefen an die zinnen balde hin durch schouwen hêrren unde vrouwen umb daz vrömde wunder . nû sâhen sî daz under der mûr die risen wâren . ir tiuvellîch gebâren sî alle sant erschrahte, wan ir geverte mahte die inren alle zwîvelhaft . ir übermaezic grôziu kraft tete die inren gar verzagen . dâ von jâmer unde klagen wuohs ûf der einen sîten . sî torsten mit in strîten niht, des wolten sî enbern . sô gâben sî ouch ungern den helt hin an die marter . rîcher got vil zarter, wie sol ez im nû ergân?Witolt unde rise Asprîân,
 ris Orte unde Velle,Grimme sîn geselle,
Kuprîân unde Ülsenbrant,
 der grôze stet unde bürge slânt, wâren niht sô griwelich sam dise: in mohte sicherlich niht gelîchen sunder vâr . die risen mit den Goldemâr, daz rîche keiserlîch getwerc, den walt vervalte unde den berc hie vor den wülfingen möht mit keinen dingen sich disen hie gelîchen . swaz man hie vor den rîchen hôherbornen ruother sach risen vüeren über mer, daz was ein ungelîchez mez gên disen hie . enschelades unde Atlas den lângen, den dâ hât gevangen 
Jovis bî lânger zît hie vor, dô sî an der himel tor sich alle wolten ûfen, berc ûffen berge hûfen man sî gewalteclîchen sach, als Pfenstis vabellîchen sprach, gên der wandels vrîen juncfrowen Alacîen: die hetten an den stunden wol ir genôzen vunden under disen liuten hie . dâ von wiste nieman wie man solde leben oder tuon . man mohte weder vrid noch suon gemachen eine stunde . dâ von nieman kunde guotes hie . erdenken . hôhgemüete krenken konde ez manegem herzen unde vüegen tiefen smerzen umb des werden vürsten lîp . nû was des tôten risen wîp dâ mit trüebem sinne . des lândes küneginne was sî, als ich gehoeret habe . von ir was ein junger knabe geboren, doch des lîbes grôz . zwischen sînen ougen kôs man nasen zweiger schuohe breit . ist allez daz wâr daz man seit, sô was diz ein grôzez kint, wan sîner jâre niht mê sint denn siben, als ich hân gehôrt . kint unde muoter schriwen mort ûf den getouften vrechen . sî wolten an im rechen des ungefüegen küneges tôt . dô man in den niht balde bôt an den galgen vür daz tor, unlânge stuonden sî dâ vor, wan sî hin nâher trâten . sî dröweten unde bâten, daz sî doch wênic iht vervie . diu grôze ungefüege gienc, ich mein die vâlendinne, des risen küneginne, mit jâmer unde mit trûre hin nâher ze der mûre, daz sî durch drô noch vorhte liez . mit dem vuoze sî dô stiez der mûr ein grôze lâhe nider mit sneller gâhe unde wolte zuo in in die stat . die wîl ouch sich der vürste hât unde al sîn ritterschaft bereit schôn in wâfenlîchiu kleit mit ellentrîcher selde . < ir hôhgemuoten helde,> sprach er sunder wenken, < ir sönt hiut gedenken daz ir mîne rîter sint, dâ heim an wîb unde ouch an kint, an liut lânt êre unde guot, unde sint hiute hôhgemuot mit ritterlîchen sinnen . wir mügen wol gewinnen êre unde guot, lob unde prîs . ob ir legent staeten vlîz an hôhe sinne unverzagt, sô wirt hiut von uns bejagt lop daz niemer mê zergât . swer in dirre nôt gestât, dem ist iemer mêre werdez lob unde êre mit wirde ûf gebunden . wir hân wol befunden, swer zagelîchen wirbet, daz der ân wer verdirbet: des sol aber niht hie beschehen . man muoz uns ritterlîchen sehen hie mit strîte werben, genesen oder sterben: daz sön wir hin ze gote lâzen . werden wir hie lîbes ân, sô ist diu sêle dort genesen, diu sol êweclîche wesen dort in himelrîche vor gote êweclîche unde sîne koere zieren . ist daz wir verlieren, sô haben wir gewunnen . wellen wir verbunnen uns selben dirre êre? nein, wir sön tôdes sêre in gotes namen dulden, daz wir sînen hulden geben bezzerunge hie sô, ob unser keiner ie gegen im habe missetân, daz wir des hie werden ân .> 
Die rîter sprâchen alle mit gemeinem schalle, sîn tôt der waer ir sterben . < wir wellen alle werben swie ir uns gebietent . swes ir iuch hêrre nietent, des wellen wir uns nemen an . ez muoz uns als iuch ergân, wan swâ ir went, dâ wen wir wesen . mit iuch sterben unde genesen sîn wir alle sant bereit, wan swâ ez iemer würd geseit von uns, daz waer schande, ob wir in vrömdem lânde iuch in noeten liezen . ob ir uns dâ von stiezen, wir wellen mit iuch swar ir went .> die wîle ein bote wart gesent den risen von dem Babilôn, daz sî in zorne vüeren schôn, unde bat umb suone unde umb vride . < swer uns gît an einer wide .> sprâchen sî, < den veigen man, der diz mort uns hât getân, sô mac ein vride werden schîn, anders, sönt ir sicher sîn, ist niht suon noch vrides stunt .> diz wart den vürsten allen kunt, wan sî diz maer erschrahte unde grôze sorge mahte daz sî verstummet sâzen unde vröuden gar vergâzen . 
Dô sprach der werde persân < swaz hie übels mac ergân, diu schuld ist mîn, daz wil ich sagen . dirr würd umb anders niht erslagen wan denn umb mîn eigen lânt . al die krôn die mîner hant eigenlîch sint undertân wolt ich ê willeclîchen lâzen ê disen vürsten trôstes bar, wand er von mînen wegen gar ist gevallen in die nôt . ê wil ich bî im ligen tôt unde iemer vröude mîden . liep unde leit ich lîden mit im wil, swie ez ergât . dâ von gib ich einen rât, ob ich wol gerâten kan allen den die diz dinc an niht gât noch dâ bî went sîn, daz die suon unde vride schîn vüegen gên der grôzen schar die ûf unsern schaden har sint komen mit unminne . wir wen belîben hinne unde wen uns unde die veste wern die wîle wir uns mün ernern, daz sî iuch hie vor geseit . swen niht sîn herz ze strîte treit, daz er wâgen wil den lîp, der sol hin ûz, ouch sont diu wîp enwec, die sont niht hie bestân .> der rât beschach, ez wart getân, wen dâ wart ein vrid gemaht den vollen tac unde ouch die nacht alsô swer dar ûz wolte, daz der haben solde vrid unde suones hulde ân die die in der schulde an dem tôde wâren . des sach man gebâren wêlîch manic werdez wîp unde ouch stolzer rîter lîp die dâ von verzagten . got unde der welt sî klagten daz dirre helt ie wart geborn von dem sî wânden sîn verlorn . 
Des tâten doch die vromen niht . die argen man verzagen siht noch, alsô beschach ouch dâ . swer ûz wolt, der gienc: dâ nâch wart ritterlîchez spil getriben von den die dar inne bliben, wan die wâren hôhgemuot . kein zage niemer vrîlîch tuot swâ man den beren vellen sol . torst ich ez tuon, ich zeigte wol sumelîch schürpfaere den bî den vriunden waere ein jâr kurzer denn ein stunt bî vîgenden dâ man in kunt taete hazzelîchen pîn . ich waene, waeren die gesîn hie an dirre verte wal, sî hetten ê genomen val über ûz der zinne ê daz sî waeren hinne bî dem vürsten wert gesîn . zagheit tuot ir tücke schîn, ouch birget vromer sin sich niht swâ man den helt in noeten siht . 
Alsus beschach dem hêrren hie . bî im beliben alle die die muotes wâren ellentrîch . die andern wâren al gelîch mit den vrouwen hin gevarn . nû sach man sich die hêrren scharn an ieclîchem orte, an zinnen unde an porte, mit steinen unde geschütze . unde swaz in mohte nütze sîn ze wer in strîtes pfliht, des wart dâ vergezzen niht, wan man solt unde muos ez haben . umb die veste drîe graben schôn beslützet giengen, die werlîch umbeviengen die stat mit hôhen mûren . ob ir herzen trûren, dem tâten sî doch ungelîch . die porten wurden ritterlîch mit grôzer huote schôn bewart, beidiu verletzet unde verspart, swâ man ez nôtdürftic vant . die graben hatten alle sant ûf gênde brugg unde hôhiu tor . die ungefüegen die dâ vor mit grôzem hazze lâgen, niht wan zornes pflâgen unde vîgentlîcher sinne . aber die hêrren dinne hatten sich ûf strîtes pfliht schôn unde ritterlîch geriht ûf türnen unde an zinnen . nâch rehte noch nâch minnen mocht man gestillen disen haz . alsus diu nacht vollendet was . 
Der vrid was ûz, der tac erschein . manic ungefüeger stein ûf tor unde zinnen wart getragen . hie mit begond ez hôhe tagen, wan man den liehten morgen kôs . von den risen huop sich grôz drô unde ungefüeger schal daz man velt berg anger tal hôrt dâ von widerdiezen . unminneclîch sî stiezen an des êrsten graben tor . sô herter sturm wart sît noch vor als ich waene sicher nie gesehen . nû hatten sich hie die inren gar mit wer bereit . ûf daz êrste tor geleit sô hât sich ein michel schar . die ungefüegen drungen har mit maneger starken rotten grôz mit steinen warf man unde schôz in sî grimmeclîche . die helde muotes rîche ir leben vrîlîch zerten, wan sî sich selben nerten mit ritterlîchem prîse . wer harnesch unde spîse hatten sî mê denn genuoc . umb die stat diu mûre sluoc sô hôhe mit den zinnen daz sich sîn die dar innen lâgen vröuten sêre . sî hetten iemer mêre die stat vor ir genôzen erwert . nû was der grôzen kraft sô übermehtic daz ez was untrehtic unde ist noch mînem sinne . diu veige küneginne, daz vertâne grôze wîp, halsberc unde harnesch an ir lîp hât sî geleit durch strîtes guft . verunreinet solt der luft von dem schalle werden unde von den geberden sô sî hie begiengen . waz sî nû âne viengen, daz lâzent mich iuch machen kunt . die grôzen hatten an der stunt sich geriht ûf einen sturn, unde zogten alle an den turn des tor die graben hât verspart . mit steinen grôz geworfen wart ûf helme stangen schilte, daz etlîchen bevilte ze lebende in den sorgen . diz triben sî von morgen nâhe biz gên âbentzît daz sô sturnlîcher strît vil lîht ûf erden nie beschach . manic rise tôdes ach von schozzen muose lîden . doch sach man sî niht mîden den sturm, wan er volfüeret wart, biz daz diu brugge wart gezart nider unde dâ zuo daz tor . die ûf dem turne hôh enbor sich ritterlîchen werten, helm unde schilt man scherten von ir grôzen würfen sach . dâ von manic herze brach in ungefüegen lîben . hin durch daz tor in schîben sach man die risen alle mit ungehiurem schalle unde jâmerlîchem brahte . sî hatten lützel ahte wer dâ verdarp ald dâ genas . ie swele der êrste was, der dranc von êrsten an den sturn . nû liezen jene ûf dem turn ein schuztor nider vallen, daz den risen allen ungefüege sorge bôt, wan dar under lâgen tôt wol zehen die sîn swaere traf, daz ir maht unde al ir saf des herzen muose swînen . dâ von sach man sich pînen manegen tiuvellîchen man der dâ von sîn ende nan, wan ez galt ân sterben niht . daz valletor was sô geriht daz ez ûf die bruggen sluoc, unde von der swaere sô ez truoc diu brugge alle gar zerbrast . von der risen überlast was sî geladen daz sî brach . alsus man mit der bruggen sach vallen manegen grôzen man in den graben daz er nan sunder missewende dâ von lîht sîn ende ald ez maht in lide schart . sus ein grôzer hûfe wart von den veigen lângen . ez was in missegangen, wan maneger waere wol genesen, waer er eine dâ gewesen: sô mocht er lîht sîn komen wider . einre sluoc den andern nider mit ungefüegem valle grôz, daz sî alle kreftelôs unde unbesinnet lâgen . die ûf dem tume pflâgen ûf sî sô grôzer würfe . ob man sî manen dürfe umb werfen ûf die veigen? nein, sî konden zeigen in âne manen grôzen haz . nû was der schal sô grôz dâ daz nieman den andern hôrte . die inwendic der porte mit gewalte wâren komen, der hât einer niht vernomen disen toedemigen haz der hinder in beschehen was umb die des tôdes pflâgen unde in dem graben lâgen . 
Des wisten sî vil kleine, wan ir aller meine stuont niht wan vür sich in die stat die man vor in ouch sô hât beidiu verletzet unde verspart daz ir keiner inne wart wie ez hinder im ergie . des lâgen dise in jâmer hie unde stuonden jene in sorgen grôz . der ander grab vol wazzers vlôz hôch wol zweiger schefte tief, der dennoch einen umbeswief tief unde tief ouch wazzers vol . die ûf dem êrsten turne wol sâhen daz die lângen wâren sô gevangen daz sî mohten hin noch har, unde nâmen des die grôzen war kleine, wan sî wisten niht die vil wunderlîch geschiht diu sich nâch in hât erhaben . alsus zwischen disen graben stuonden die vil lângen mit schilten swerten stangen unde mohten weder hin noch har . man warf unde schôz eht iemer dar in sî reht als in vûlen mist, alle stund unde alle vrist, daz sî mit keinen listen sich tôdes mohten vristen, wan ir was dâ an dem zil bî ein ander alsô vil daz einre vor dem andern niht sich mocht gerüeren: diu geschiht tete sî hôher vröuden bar . nû drungen sî eht alle dar unde zarten ouch die bruggen nider unde daz tor, dâ was niht wider, ez würd ûf gestozen von den veigen grôzen unde wânden sig ervohten hân . ob dem tor sach man nû lâzen grôze steine hin ze tal . der swaere krefteclîche val manegem dô sîn sterben bôt . hie was angest unde nôt, des wil mîn waenen sicher sîn . dô der grôzen risen în aber vil bekâmen, die ûf dem tume nâmen lâgestein unde valletor . ze glîcher wîse als die dâ vor tâten, sô beschach ouch hie . tor unde steine brâchen die brugge daz sî dar zerbrach . dâ von man die grôzen sach mit jâmerbürde überladen . in dem wazzer sach man baden manegen sunder dunken . ich waen ir vil ertrunken . alsus sach man die veigen zuo verlust sich neigen hinden mitten unde dâ vor . diu brügge an dem dritten tor was ganzlîchen ab genomen, dâ von die grôzen niht enkomen mohten vür noch hinder sich . des huop jâmerlîch gerich sich an den tiuvels mannen . sî waeren gerne dannen, dô was diu brugge ab gevalt . mit stein unde schozzen ungezalt sach man zuo in râmen . sus des tiuvels sâmen muosen sterben âne wer . nû hât daz ungefüege her des grôzen jungen knaben lîp, den daz ungefüege wîp diu küneginne mit ir dar hatte brâht, alleine gar verlâzen ûf dem velde dort, biz daz sî daz grôze mort des küneges hie gerechen unde stat unde burc zerbrechen sunder vlühte wenken . sî wolten al die henken die sî dar inne vunden . sî hatten ouch gebunden diu wilden twerc vil kleine unde hatten die gemeine ouch bî im gelâzen ligen . unde dô in sigenunft verzigen wart an irre reise, des wist der grôze weise lützel an den stunden . sîn tumpheit hât enbunden diu getwerc von iren banden . er hât mit sînen handen sî lideclîchen gar verlân . des sach man sî sunder wân alle sament vliehen unde balde von im ziehen . 
Alsus wart diu gevangen schar lideclîch gelâzen gar unde die lidigen lângen wâren all gevangen âne turn unde âne bant . nû kâmen snelleclîch zehant diu kleinen lidigen getwerc mit vluht an einen hôhen berc dar an ein rîchiu veste lac . der der werde künec pflac von Aschalôn mit eigenschaft, der die übermaezic kraft har der grôzen risen vlôch . an der vlühte mit im zôch von Babilôn der bâruc har unde manic vürst in einer schar . 
unde dô die êrst vernâmen daz die kleinen kâmen mit vlühten gên dem walde, man sante nâch in balde unde vrâget sî der maere wie ez ergangen waere . die konden nieman niht gesagen, wer lebte ald wer was erslagen, wem lieb ald jâmer überflôz . der schrei was ie dô alsô grôz daz ez vröude stôrte unde man ir brehten hôrte mê denn ein halbe raste: sô tobelîchen vaste wart von in geschriwen . des wart hie ze riwen manic man gesetzet unde vröuden vil geletzet umb diz maere zwîvellich, ob die inren werten sich ald ob sî waeren sigelôs . dâ von muos ir vröude grôz nên an hôhem muote abe . die kleinen seiten wie der knabe sî in kurzen stunden selbe hât enbunden unde wie sî kâmen dannen . < von wîben unde von mannen,> sprâchen dô die kleinen, < liezen wir alleinen in sitzen ûf dem velde dort .> dô diz maere wart gehôrt daz er alters eine saz unde doch der risen künec was, des nam sî michel wunder . nû sach man sich dar under der hêrren vil bereiten . dô disiu alsô seiten als ich vor gesprochen habe, sî dâchten < sô würd uns der knabe . er würd den ellenrîchen guot den man sô grôz unminne tuot .> sî vuoren an den stunden vür die stat unde vunden den knaben sitzen eine . doch was er nie sô kleine daz in kein pferît möhte tragen . sî sasten in ûf einen wagen, der sî an dem selben zil vunden dâ mê denn ze vil, die sî mit in brâhten dar . dannen was ir snelle var hin ûf die rîche veste guot . nû stuont der vâlendinnen muot durch râche iemer in die stat . dâ von sî den jungen hât gelâzen âne huote hûz . doch tete ir blicken manegen schuz iemer zuo dem kinde dar unde nan sîn in den noeten war, dâ von ir leides vil beschach, wan sî den knaben vüeren sach dannen sunder alle wer . wer sî nû vor dem tôde ner? niht wan der tiuvel unde sîn kraft, wan sî was ouch sîn geschaft, des mich wol muoz dunken . ir hôhen sinne sunken mit tiefen sorgen hin ze tal . ir munt der grein, ir zunge bal in zorne sam ein grimmer hunt . ir wart sô grôzez jâmer kunt daz sî nider ûf daz lânt dicke viel unde ir geswant niht einest, mê denn tûsent stunt . diz maere wart den inren kunt . mit schozzen unde mit steinen dar liefen sî mit maneger schar unde wurfen ab der zinne ûf die vâlendinne daz nieman mocht bî ir gesîn . des wart grôzez jâmer schîn an den ungefüegen . swie gerne sî sî trüegen dan, man wolte sî niht lâzen: ez torste nieman zuo ir gan .
Sus wurfen sî biz sî verdarp.
 unde als diu küneginne starp, dô sach man ouch die grôzen schar an kreften blôzen, wan sî dâ von verzagten . die künegîn sî klagten, den alten künec unde daz kint . alsus sî alle sament sint in jâmer unde in sorgen . biz an den vünften morgen hât diz stürmen hie gewert . sumlîches vriden wart gegert von den starken lângen . sî wolten sich gevangen alle eigenlîchen geben durch niht wan daz man lieze leben sî unde ouch den jungen helt an den daz guot mit erbe velt, der nû ir hêrre wesen sol . dennoch wisten sî niht wol, ob man den jungen lângen erslagen ald gevangen hât ald war er waere kon . mit dirre sache unde dâ von sî alle vriden bâten . < des wen wir uns berâten,> sprâchen die ûf den zinnen . < gên suone unde gên minnen sol man vrid verzîhen niht .> riet ir gemeinlîche pfliht sunder missewenden . < iedoch sol man senden hin ze den werden vürsten rîch, daz sî alle gar gelîch kaemen har unde rieten wie man die sach verslihte hie .> 
Der rât ergie, ez wart getân .Reinfrit der sprach < ir sollent hân
 vriden zweiger tage zil, als ich iuch bescheiden wil: wir wen har in in unser lânt vier die besten sô ir hânt gevangen nên ze pfande, daz ir uns noch dem lânde iht vüegent schaden in der vrist, sô der vride gemachet ist . wir wen ouch swenn der vrid ûz gât, ob ez unversüenet stât, daz ir iuch har zwischen die graben dâ wir iuch ouch iezent haben, antwürtet al gelîche . wir wen ouch snelleclîche hin zuo den hêrren senden . sol unser kriec sich enden, daz muoz mit irme râte sîn . den boten sönt ir ûz unde in vridelîchen lâzen . man sol ûf allen strâzen von uns unde iuch den vriden hân .> daz wart gelobt, ez wart getân swaz man dâ vor gesprochen hât . vier antwurten sich in die stat die besten gar gevangen . nû pruoften êrst die lângen waz in schaden was beschehen unde begunden rehte spehen wie vil verviel unde wie vil starp, waz in dem graben dort verdarp unde waz daz tor mit valle sluoc, unde wel grôzer unfuoc ertranc in dem graben dort, unde den unzallîchen mort den man hatte sunder wân mit schuzze unde steinen dâ getân ab türnen unde ouch ûz der stat, wie sî der graben mûre hât zerteilet, als ir hânt vernon, daz einre mocht ze helfe kon dem andern niht umb sterben . < wir müezen hie verderben .> sprâchen sî, < wirt ez niht geriht . dâ von sön wir lâzen niht, swes sî an uns künnen gern, des sön wir sî schôn gewern ê wir sus verderben . liezen wir ouch sterben den hêrren unserr lânde, daz waer ein grôziu schande uns swâ man uns erkande . die sich ouch hânt ze pfande vür uns in die stat gegeben, der dinc stüende ouch niht eben, liezen wir ez süenen niht . dâ von swes man uns vergiht, des sön wir alle jehen nâch .> diz was ir aller meinen dâ . 
Nû hatte der ûz sahsenlânt unde der Persân hin gesant zuo den hêrren maere . wie ez ergangen waere, hiez man in schône machen kunt, unde daz sî in kurzer stunt alle zuo in kaemen unde rieten wie sî naemen suone mit den lângen . der bote wart wol enpfangen, dô sî diu maere hôrten, wan sî sorge stôrten in allen bî den zîten . nû wart ein gaehez rîten von in hin gên aschalôn dâ sî wirdeclîche schôn wurden ouch enpfangen . von kurzen unde von lângen wart in êre vil erboten . man vlêhte sî von bêden roten daz sî gên suone gaeben rât . diu grôze schar genomen hât sô überlesteclîchen schaden daz sî waeren überladen mit jâmerlîchem sinne . aber die dar inne hatten sich ervohten dô daz sî suon ouch wâren vrô, wan sî wâren nâch erlegen von der wer der sî dô pflegen muosen vür den grimmen tôt . diu müede in ouch jâmer bôt . 
Alsus die hêrren wâren komen . von beider sît sî wol vernomen hatten waz sî meinden . dâ von sî in erscheinden vrid unde suonlîche pfliht . wie diu sache wart geriht, daz wil ich iuch machen kunt . der junge künec wart an der stunt vrî unde lideclîch verlân . krôn unde zepter er enpfân solt von dem ûz Sahsenlânt . er solt ouch lidic lâzen daz lânt daz wider reht unde âne danc sîn vater zinsen im betwanc: dâ von er ouch wart erslagen, als ir dâ vor hôrtent sagen . alsus sî solden suone jehen . swaz anders iemen was beschehen bî der selben zîte an dem sturmlîchen strîte . daz was allez sament abe . schaden vromen ieder habe dâ nâch als im worden sî . swel beliben tôdes vrî, die wâren vrô: ir lîp genas . alsus wart vollefüeret daz mit triwen unde mit eiden unde wart sît von in beiden staet gelâzen sunder wân . die viere sach man lidic lâzen unde daz ungefüege kint . alsus die risen komen sint unde wolten liute unde lânt enpfâhen von des vürsten hant . des er sî willeclich erlie unde sprach < ir sönt dem vürsten hie von Persîâ sîn undertân . den wil ich iuch ze hêrren lâzen . wan ich mîn vart schier hinnen ziuch . ir hânt ze mir unde ich ze iuch gên helf unde rât ze verre . sô mac iuch dirre hêrre gehelfen unde gerâten wol . an mîner stat er lîhen sol krône zepter liut unde lânt: daz setz ich in sîne hant .> 
Des seite man im lobes danc . tür den werden Persân dranc diu lânge ungefüege schar unde enpfiengen alle gar ir lêhen von des vürsten hant biz der junge über daz lânt gewalt an alter unde maht mohte hân . der vürste straht sîn hant, er lêch unde lêch unde lêch, wan er nieman niht verzêch . 
Alsus diu sach verslihtet wart . diu ungefüege grôze art nâmen an den stunden swen sî tôten vunden unde begruoben die zehant . swen man aber siechen vant, dem wart rât mit vlîz getân, biz er wart siechtagen ân, mit vlîzeclîchem sinne . man nam die küneginne unde vuorte sî hein in ir lânt dô man diu maere dô bevant wie ez was ergangen daz die grôzen lângen verderbet wâren unde tôt, sich huop angest unde nôt von alten unde von jungen . doch was in gelungen nâch grôzen ungenâden wol . swie man ein küneginne sol begraben unde bestatten, daz schuofen unde hatten sî dirre vrouwen ouch getân . alsus sön wir sî lidic lâzen unde hoerent vürbaz aber wie ez dem vürsten dort ergie . 
Dô sî sus wân erloeset, ir vröude êrst geroeset wart mit hôhem muote, dô sî von tôdes huote sô saeleclîchen wâren komen . diu maere wurden schier vernomen in allem lânde wîte . bî der selben zîte samneten sich alle die vor bî disem hove hie gewesen wâren, dô zerstôrt ir vröude wart, als ir gehôrt hânt, von der grôzen schar dâ vor . ir vuoz ûf hôher vröuden spor aber wart gesetzet . wâren sî geletzet an minnenclîchen vröuden ê, sî hânt nû wunne deste mê, wan liep nâch leide tuot vil baz denn dâ nie sorge wart noch haz . alsus den hêrren ouch beschach . den luft man aber zieren sach mit trunzen dürrer schefte . von ritterlîcher krefte wart gebûhurdieret . mit noten süez gezieret wart heid unde anger schône . gap leit ie liebe lône, des wurden sî hie wol gewar . man sach sî allenthalben gar in vröuden leben über lût . der briutegum unde ouch diu brût dâ hôher wünne pflâgen . ungemüete trâgen sach man dâ in allen . vröuwen unde schallen hôrt man dâ manic herze daz toedemiger smerze hatte vor begriffen . leit unde sorge sliffen hin unde reis in vröude zuo . des hôrt man spâte unde vruo niht wan vröuden rîchen dôn . des lândes wirt von aschalôn unde ouch diu küneginne herze lîp unde sinne mit willen dar an leiten wie sî gearbeiten sich umb der rîchen gest gemach, wan alse hôhe vürsten sach nie kein ouge sunder nît bî sô schoener hôhgezît als hie, des wart ir wol gepflegen . man lie nihtes under wegen swaz wirtschaft ist unde heizen mac . alsus wol vierzehen tag wart sô vrîlîch hie gelebt daz groezer vröude nie geswebt in reiner herzen sinne . nû kam aber diu minne in daz herz des von Sahsen . des muose iu im wahsen sende jâmerunge . der stolze vreche junge sich aber hinderdâhte . daz gedenken brâhte im minnenclîche swaere, wan er gerne waere gewesen lîht ze brûneswîc dâ der minne meigen zwîc bluote mit der vrühte . sîn sinne pflâgen vlühte dar unde was sîn lîp niht dâ . ei süeziu minne, sag an wâ was sîn herz gebunden an? < ze der minnenclîch Yrkân,> sprach sî, < von Tenemarke: diu twang im alsô starke sinne herz ân alliu bant daz in nieman vroelich vant, swenn er begunde nâch ir senen . sus konde er rine sinne wenen .> 
Des mocht im nieman wîzen der hof begunde slîzen nâch maneger hôhen vröude grôz, wan allez daz dâ überflôz daz wonne unde vröude wesen sol . der sal wart schiere hêrren vol die vür die vürsten kâmen unde alle urloup nâmen ûf ein dannenkêre . ez wart groezer êre vor noch sît erbotten nie sô grôzen rotten als ze disem hove hie . jene dort, dis unde die sich rusten ûf die hinevart . swie daz in ungerne wart diu dannenkêre erloubet . sô wart doch geroubet der hof an manegem gaste . nû dô sî sich vaste dannen wolten scheiden, sô kunt ein wilder heiden snel in bolzes wîs gerant . den hât von Indîâ gesant ein künec ûz verren lânden dar . sîn bart sîn hâr daz sluog im gar vür diu knie hin wol ze tal . gerispelt reit unde dâ bî val waz ez reht als ein sîde . sô waehe noch sô blîde kleit wurden niht mê gesniten als er nâch heidenischem siten roc unde mantel vuorte . hin vür den künec er snuorte mit sîner reise snelle . in lûter wîse helle bat er den werden vürsten rîch daz er die geste algelîch baete dâ belîben unde eine stunt vertrîben biz er in seite maere wan sîn reise waere dar sô snelleclîche gesant durch manic rîche . daz muose sîn, ez wart getân . er sprach < vil werder vürst, ich hân dir durch manic wîtez lânt har brâht einen prisant von eime künec ûz Indîâ . des vrîger wille stuont ie nâch dînen werden hulden, wan du kanst verschulden daz man dir grôzer êren giht . des wolt mîn hêrre lâzen niht, sîn prisant waer dir teilic, sît lîp unde guot ie veilic dir was unde ist umb êre . des sol iemer mêre dîn lop wesen wît erkant . zwêne lebendic helfant bring ich dir, vürst unverzeit, ze prisante unde ein kleit, daz ûf al der erden nie mocht sô guotes werden noch niemer wirt, des waen ich wol . dîn vrîger wille mac unde sol ez nemen willeclîche . solt man ein kunicrîche allez gên umb ein gewant, daz waer an disem wol bewant, als ich wil lâzen schouwen hie rîter unde vrouwen .> 
Von disen maeren über al wart der hof unde ouch der sal von alten unde von jungen vol, wan sî alle drungen durch losen ze dem maere . waz dirre sache waere, hetten sî alle gern vernon . nû sach man kurzlîche kon die helfant starc grôz unde hôch . an ketten vuort man unde zôch sî gezogenlîche . arm unde dâ zuo rîche, hêrren rîter vrouwen, liefen ûz durch schouwen diu vrömden wilden wunder . der bote seit in hie under wie man sî ziehen solde, swer sî haben wolte, mit spîse unde mit lîpnar . in wart geseit ouch offenbar wie er in wazzer sîniu kint gebirt, wan in nâtûre bint dâ zuo sunder gâhen . ir zammen unde ir vâhen hôrt man in ouch erscheinen, sô sich daz tier wil leinen durch sîne ruowe an einen boun, unde wie sîns grôzen lastes soun den boun mit vall zerschrenzet, der vor ouch was engenzet mit listen von des jegers hant . umb daz tier ist ez gewant daz ez alle wege stât, ez slâfe, ez wache, wan ez hât nienâ ein geleichic lît daz ez möht gehelfen mit ûf im selben, kaeme ez nider . alliu sînes lîbes lider sint sleht sunder triegen erstabt ân allez biegen . 
Dâ von swenn ez ruowen wil nachtes tages alliu zil, sô ez müede niht mê lât, zwischen zwêne boum ez gât . stênde slâfet ez dar an . der in wil vâhen, sô hât man einen boum, als ich wol habe gehoeret, halp geseget abe vor vil tougenlîche . daz tier vröuden rîche waenet slâfes sicher sîn unde leit sich an die boume hin . der boum der brist, ez nimet val in dem slâfe hin ze tal unde mac denn wider komen niht . sîn schrei wirt grôz, von der geschiht siht man sîn genôzen komen, alle die ez hânt vernomen, unde went im helfe machen kunt mit ir nasen an der stunt, diu hât gelit unde nihts niht mê . sîn val der tuot in allen wê . dâ von tuont sî im helfe schîn . mac er ûf die vüeze sîn komen, sô ist er genesen . ob aber des niht mac wesen, sî varent hin unde lâzent in ligen, wan im helfe wirt verzigen von in allen offenbar . sô gât der jegermeister dar mit kündeclîcher wîse unde gît dem tiere spîse alle zît spât unde vruo . nû aber ouch gât er dâ zuo biz er daz tier erziuhet, daz ez sich niht mê schiuhet von sîner kunst: ez ist ir vrô . sît daz man den helfant sô in sîner nôt mit güete zamt, sô nint mich wunder daz sich schamt ein unverstanden mensche niht dem vil helfelîche pfliht in sînen noeten wirt getân unde ez gedenket niht dar an . 
Diz ist aber der welte louf . umb grôze helfe smaehen kouf gît man ieze manege stunt . swenn gewischet wirt der munt, sô sint diu mursellî versluht, sô hât man aber vürbaz vluht unde tuot dem êrsten spottes pfliht . in al der welt ist anders niht wan alleine, wizzent daz: swer niht tuot guot, dem trag ich haz, ob er bedarf zen noeten mîn . der selbe lôn wirt mir ouch schîn mit glîchem widergelte . sus gât ez in der welte: verdarb ich dich, verrât du den . den vater sînem kinde nên siht man, daz kint den vater lât ouch âne helf unde âne rât, swie wol er im doch hât getân . ein ieclîch krêâtiure kan gedenken an guottaete baz denn der mensche sunder haz . 
Daz wirt an disem tiere schîn, ez waenet im sölt alsô sîn unde vürhtet den der im tuot guot . sus wirt sîn grimmer wilder muot gezamet über lânge stunt . der jeger mit vil liuten kunt unde vüeret die durch schowen dar morne hiut unde denn ein schar: alsus gewennet er daz tier . dar nâch bî rehter zîte schier wirt ez gehabt ûf sîniu bein . der jeger vüert ez mit im hein unde pfliget sîn mit spîse wol dâ nâch als er sîn pflegen sol: alsus wirt ez gewennet unde in arbeit gespennet, als mir von im ist geseit . sô übermaezic kraft ez treit daz man ûf dem ruggen sîn tuot grôzen bû mit holze schîn, wan sîn kraft treit wol ein hûs . sich huop manic starker grûs von den liuten allen . diu tier konden gevallen in wol durch die seltsaene . swer einen braeht, ich waene sîn wurd ouch hie geluoget vil . dâ von ich zwîveln niht enwil, die liute naemen sîn dort aht . von grüenem samît überstraht hât man sî beid durch schônheit . der bote den hêrren wunder seit von gemellîchen maeren, wie disiu tier hie waeren gesant dem künec von Aschalôn, dâ von wan sînes lobes dôn sô verre unde wît erschollen was sider von dem tage daz im was gelungen ûf dem strît dâ von wart sîn lop vil wît unde verre gekündet durch diu lânt . der bote bôt im daz gewant daz im ouch was gesendet . dâ von wart gepfendet sîn herz von swaerem sinne, daz im durch vriuntlich minne sô grôzer schatz gesendet wart von sô vrömder verrer vart . 
Daz dûht in ein gelücke . der kleider wân driu stücke, zwên röcke unde ein mantel wît nieman wiste bî der zît, weler varwe ez solde sîn . ez gap sô wandellîchen schîn, brûn rôt gel wîz grüen unde blâ . ez brach enkein varwe dâ mit glaste vür die ander . die wilden salamander hatten ez gespunnen in viur unde was gewunnen ûz Ethenâ dem viure . diu selbe krêâtiure niht anders wan in viure lebt, wan sî staet dar inne swebt . 
Nû mohte man mich zîhen, ich wolte aber lîhen der welte wunderlîche trüge . man mohte sprechen daz ich lüge: < wâ wart ie krêâtiure lebende in dem viure ân erden wazzer unde luft?> ez mohten maneges spottes tuft die tumben ûf mich lâzen unde sprechen, ich solt mâzen mich an solchen dingen . die wîl ich inne bringen der wârheit sunder underbint . der elementen viere sint, von der conplexen stiure hât alle krêâtiure lîp unde lebelîche pfliht . ân ir temperunge niht mac lebende sîn ûf erden . ez mocht noch kond ûf werden krût holz loup noch stein ân diu elementen rein diu sô in ein sich vlehtent daz sî staete vehtent mit zwilîcher nâtiure . dürr heiz ist an dem viure, viuht unde kalt daz wazzer hât, kalt unde dürr diu erde stât, heiz unde viuht sô hât der luft . ieclîches elementen kruft pfligt einer lebendigen art diu lebendes muoz werden schart, swenn ez in ein anderz kunt . ein herinc in des meres grunt lebt sunder sterben âne nôt . luft viur erde sint sîn tôt, ieclîchez sunder, bin ich wer . in der erden lebt ein scher lânge sünder noete . luft wazzer viur in toete, ân diu sô lebt er schône . in luft gamaleône ist wol ân erden wazzer viur . sô lebt diu vierde krêâtiur ân wazzer erden unde luft unde hât lebelîchen guft in viure unde niht anders . von des salamander hâr diz kleit gespunnen was . swenn daz kleit an schoene laz von keiner slaht unreinekeit wart, der ez denn schône leit in ein grôzez viur, zehant diu unreinekeit gebrant wirt dâ von gar sunder schranz unde was êweclîchen ganz daz kleit âne brennen . hitzic nâtûre erkennen hie künde wol sîn glîche art, wan diu wolle gespunnen wart von der krêâtiure in dem wilden viure mit hitze unde mit brinnen . reht alsam die spinnen die ûz luftes gestüppe webent breite wüppe, sus spinnent sî ûz hitze . man muoz mit grôzer witze ûz dem starken brinnen hâr unde daz tier gewinnen mit grôzer kost unde noete vil . sô man daz tier vâhen wil mit listelîchen sachen, ein grôzen hûfen machen mit dürres holzes stiure bî des berges viure tuot man, dar inn daz tier sich nert, wan nâtûr im hât beschert diz wilde wunderlîche wesen, daz ez niht mac ân viur genesen . der hûfe ist niht kleine . von dem wirt aber eine gemachet, doch unverre dan . vier ald vünve machet man, als vür wâr ist mir geseit . von eime an andern wirt geleit mit listeclîchen sachen holz unde dürre spachen alles von dem berc hin dan . den êrsten hûfen brennet man an allen orten snelle . daz viur brinnet sô helle heiz unde in gar schoener pfliht . als daz der salamander siht, sô ziuht er durch die hitze dar, wan daz helle viur in gar tuot an allem lîbe vrisch . als ein gevangen wîgervisch, sô der kunt in vrischen vluz, ze glîcher wîse reht alsus tuot hie der salamander . der hûf verbrinnt, der ander hûf dâ nâch enpfahet . daz tier balde gâhet dannen in den verren, wan ez lât den erren sô er mit heize brinnet . ez würket unde spinnet alsam die würme sîden . staete hitze lîden ist sîn nâtûrlich sitte . der hûf verbrinnt, der dritte enpfâhet von der hitze gar . daz tier loufet aber dar unde ist dâ ouch biz er zehant wirt in eschen schôn verbrant . sô louft ez aber vürbaz dem viure nâch iemêr biz daz holz vil gar verswindet unde niht mê viures vindet: sô hôrt ez ze dem berge wider . nû mügent sînes lîbes lider ân viur vliegen loufen gân . des muoz ez lîbes werden ân . wan die hûfen sint verbrant, unde mac niht wider in zehant komen in des berges viur . alsus wirt diu krêâtiur trugelîch benoetet, gevangen unde ertoetet . 
Man vint daz ez gespunnen hât, swenn daz viur sîn brennen lât, unde werdent dar ûz rîchin kleit . der bote in eigenlîchen seit, sî darf nieman weschen mit lougen noch mit eschen, niht wan in viur ez reinet sich . die hêrren hatten eigenlich von dem boten dô gehôrt den anevanc biz an daz ort, wie man vieng den helfant, sîn zammen, unde wie daz gewant in viure wart gespunnen, unde wie ez gewunnen wart ûz dem viur mit listen, unde wie daz tier sich vristen dar inne kan unde anders niht . disiu wunderlîch geschiht bar in allen hôhen muot unde dûht die werden hêrren guot vrömdiu âventiure . der werde künec gehiure gap dem boten rîchen solt, ros kleit silber unde golt, unde seit im sîner verte danc . < dim hêrren soltu sunder wanc sagen mînes dienstes gir umb sîn tugent diu an mir ist unverdienet hie beschehen .> der bote wolt sich niht lânger sehen dâ ze hove lâzen . ûf der verte strâzen wart er bereit, er vuor dâ hin . in dûhte sicherlîch daz in der werde künec von aschalôn het mit grôzer gâbe schôn gerîchet wol nâch êren . man sach in dannen kêren nâch manegem urloup daz er nan . manic werder hôher man ouch gerte dannenkêre . dem künec wart grôzer êre gedanket unde lop geseit . er gap daz wunderlîche kleit dem vürsten wert ûz sahsenlânt unde dâ zuo einen helfant unde ander rîch presenten vil . er sprach < ich sol unde muoz unde wil iuch ze dienste sîn bereit mit willeclîcher arbeit die wîl nâtûre mich lât leben . ir hânt sô hôhe vröude geben mir mit helfe stiure, werder helt gehiure, daz ich iuch dienestlîchen muot trage, dâ von hânt ver guot dise gâbe kleine . wizzent daz mîn meine ist tûsentvaltic merre denn ich, werder hêrre, iuch iemer müge machen schîn . lîp unde guot sol iwer sîn, gelt liut unde dâ zuo lânt . er gap den andern helfant dem vürsten rîch ûz Persýâ . sô grôze gâbe er dâ nâch gab ie dem rîter sunder, daz sî nam alle wunder, wan daz guot im möhte kon, wan sî wâren ungewon biz dar solicher gâb gesîn . willigen muot tete er in schîn, dâ von diu gâb vil rîcher wart . swaz reine tugentlîche art mit willen âne hazzes nît vrô unde willeclîchen gît, er sî arm oder hêrre, diu kleine gâbe ist merre âne zwîvels widersatz denn dâ der karge grôzen schatz gît hin unde sich ze milte bint . swer des milten gâbe nint, der vröuwet sich dâ umb sîn nên . der milte vröut sich umb daz gên unde tragent beide vröuden pfliht umb kleine gâbe, des tuot niht der karg, wan er niht geben kan . swie vil er gît, iedoch verban er dem nênden swaz er gît . sô treit der nênde ouch hazzes nît gên im hin wider, wan er siht daz er im gan der gâbe niht . 
Alsus trûret der gênde: sô spottet sîn der nênde, swie vil im gegeben wirt . alsus des kargen gâbe birt niht wan lasterlîche mâl, gaeb er von im des wunsches grâl, wan sîn hant âne willen gît . sî tragent beide ein ander nît sunder zwîvels underbint, der dâ gît unde der dâ nint, swie grôze joch diu gâbe sî . sô gît der milte valsches vrî sîn gâbe vrîlîch unde vrô . hant muot gâb mit dem hêrren dô gên, diu kleine gâb ist rîch . der milte gît sî milteclîch, der nênde vröude leit dar an, wan er siht daz man im ir gan . daz milte herz ist vröuden vol, swenn ez gît unde geben sol, dâ von sô ist sîn gâbe guot, unde tuot den nênden hôhgemuot, swie klein sî in der welte sî . sô ist der smaehe êren vrî, der boese unde der arge lasterhafte karge, mit nîde unde hazze überladen, swen er siht gên ân sînen schaden, daz ist im leit, ez tuot im wê . tûsentvalteclîchen mê tuot im wirs sô er geben muoz . diu gâbe vrühtet dankes gruoz niemer, wan ez ist niht gên . milte gâbe vröuwet den der dâ nint unde der dâ gît . betwungen gâbe haz unde nît stiftet an dem gênden unde ouch an dem nênden, wan sî ist unmilteclîch . von Aschalôn der künec rîch gap hie mit dem guote, mit henden herzen muote, mit willen unde mit sinne, durch liebe unde durch minne: sîn gên niht wan êren gert . daz gên was tûsent gâbe wert . 
Sus wart sîn guot zerteilet hie . hêrren kneht noch rîter lie er sîner gâbe wesen vrî . willic herze was dâ bî, dâ von sîn gâb in êren schein . die geste wurden des inein . sî wolten dannen scheiden . der kristen unde der heiden vür den vürsten kâmen beide, wan sî nâmen urloup von dem Aschalôn . von hêrren unde von vrouwen schôn wart ir dannenkêre gegert . ungern sî wurden des gewert unde wart in doch mit nôt gegeben . hôher muot unde vroelîch leben wart in vil gewünschet nâch . von Babilôn dem bâruc gâch wart umb ein urloup ouch von dan: daz wart gegên, dâ von sach man slîzen dise hôhgezît . von breiten verren lânden wît nam manic vürste unde hêrre dâ urloup, wan sî sich dâ nâch schieden hein ze lânde . swer zuht ald êre erkande, der muose sprechen unde sprach dâz man in al der welte sach nie sô schoene hôhgezît vor den jâren unde ouch sît mit lieb zergân als dise hie . jene hêrren, dis unde die hein ze lânde mâzen . sus wart der hof gelâzen mit hôhgelopten êren . hein ze lânde kêren sach man manegen vürsten guot vroelîch unde hôhgemuot . 
Alsus der hof ein ende nan . von Babilôn der soldân ûz Sahsen nam den vürsten rîch unde vuorte den geselleclîch mit im in êren schône hin gên babilône unde liez in wunder schouwen von hêrschaft unde von vrouwen unde von maneger koste rîch . er hatte aller tegelîch bî im zehen künege hêr, niun tûsent rîter oder mê, die ze hove giengen unde tegelîch enpfiengen ir nar von der hende sîn . mir ist eigenlîchen schîn daz hie vor in alter zît niht sô vil künege was als sît, unde ist ir ieze minre vil ouch denn ir waer vor lângem zil, ist ez als ich gelesen hân .Aswêrus einic, schrîbet man,
 rihte mit sîn selbes hant driu unde zwênzc unde hundert lânt diu sîn gewalt alleine hât . nâch im der künec Arfaxât, der Mêden künec, über lânc manic wîtez rîche twanc unde werte daz inz zwelfte jâr .Nabuchodonosor vür wâr
Assirîam daz rîch dô hât
 unde Ninivê die grôzen stat, dâ von er grôze maht ouch truoc . den künec Arfaxât er sluoc ûf Ragan dem velde wît . dem Joachim nam er sît zepter unde dyadêm ze Indîâ, wan jêrusalêm von im ouch zerstoeret wart . der ellenden juden vart gevangen vuor gên Babilôn, wan sî twinclîchen unschôn drîstunt zwênzc unde zehen jâr dâ beliben offenbâr in gevanclîcher art . zerstoeret unde beroubet wart künec Salamônes tempel dô . er wolt mit holofernô betwungen al die welte hân . vür got solt man in beten an, wart ûz geschriben in diu lânt . diu minnenclîche Judith want daz übel, sus hân ich gelesen .Holofern mocht genesen
 von ir niht, wan sî in sluoc umb daz unreht daz er truoc, dâ von der unmilte verdarp . nâch im Nabuchodonosor starp der Daniêln unde diu zwei kint, von den vil grôzer wunder sint geschriben, wolt verderben gar . nâch dem kam sîn sun balthasar der ouch unlânge künec beleip . manes thechel pfares im schreip unsihteclîche an eine want in sîner hôhgezît ein hant die Daniêl im mahte kunt von angenge biz ûf den grunt, wie er umb wol verschulten haz von sîme rîch gescheiden was unde von der küneclîchen maht . dâ von in der selben nacht kam Darîus von persîâ unde sluog in tôt: diu lânt dâ nâch dienden im mit vrîger ger, unz daz Alexander, der zepter unde der krône truoc ze Macedône,Pfilippen sun, als ich ez las,
 der der êrste vürste was dem Kriechen ie wart undertân, in sluoc sunder valschen wân mit strîtlîcher werde . dem wart al diu erde gemeinlîch undertaenic unde was hêrren aenic unz an in nâch der buoche sage . niht lânger wan ûf drîge tage wert sîn keiserlîch gewalt . mit untriwen wart gevalt in tôt sîn vil werdez leben . wan er starp, im wart vergeben mit arger gifteclîcher pfliht . der werde künec hât kinde niht von rehter arte, doch der helt het zwelf knaben ûzerwelt die von jungen jâren wirde erwünschet wâren, den dienden liut unde rîchiu lânt . die zwelf knaben alle sant wolten künege sîn als er . zepter unde dyadêmen ger leiten sî mit schalle gemeine ûf sich alle unde wolten haben küneges namen . dâ von diu rîch, diu vor zesamen wâren schôn geseilet, wurden hie geteilet ie dâ nâch sô geviel daz lôz . nû wart künecrîch nie sô grôz, würd ez zerteilet sunder wân, sîn maht sîn kraft mües zergân . alsus beschach den kinden hie . diu lânt diu Alexander lie, wurden zerteilet unde zertrant . die zwelf künege allesant gewunnen kint, dâ von ir rîch aber wurden wendellîch zerstoeret unde zerteilet sus von der stunt ûf Anthyochus, dem wurzel aller bôsheit .Machabêôrum buoch daz seit,
 waz er tete oder ie begie, wie er die siben bruoder vie mit jâmerlîchen dingen unde wolt die juden twingen daz sî brechen diu gebot diu der minnenclîche got bî sînen hulden schôn gebôt . dâ von liten sî den tôt alle jâmerlîche . sus ist ûz eime rîche von teillîchem orden manic zepter worden unde küneclîchiu krône . sî wolten alle schône in êren leben alle mit küneclîchem schalle, als er an dem rîch daz an vie . dâ von in ir gewalt engie unde mohten wesen hêrren niht . in der welt ez noch beschiht, swâ grôzez guot unde wîtiu lânt werdent zerteilet unde zertrant, swie vil man in der welte hât, man siht ze jungst daz ez zergât, unde an den steten aller meist dâ guot mit boeser volleist wirt gesamnet unde erspart . unz die dritte erbende art, als ich sicher hân vernomen, ist daz erbe selten komen, wan daz selbe ist niht guot . meisterhafter karger muot hât ez tougenlîch verholn . swaz den êren ie verstoln wider rehten sinnen wart, daz wart lasterlîch verzart von den an die daz erbe kam . boes ursprinc nie guot ende nam noch guot leben boes ende sunder missewende . 
Hie an solden gedenken die die ân allez wenken mit guote lasterlîchen lebent . die helfent râtent lîhent gebent nieman durch êre noch durch got . ir guot wirt der welte spot, wan sô sî ersterbent unde lasterlîch verderbent . sô mac daz guot niht mit in kon . der künec Dâvit hât dâ von manc witze manicvalter gesprochen in dem salter unde volget im doch nieman nâch, wan rîch unde armen den ist gâch beide nacht unde dâ zuo tac nâch guot, swie in daz werden mac, sô ist ez schoen unde arges ân . dâ von muoz ez ouch zergân ân êre lasterlîche . swer an erbe ist rîche, ob der bî rîcheit ouch bestât, witz unde êren mê er hât denn der mit armer pflihte gewunnen hât von nihte grôzez guot, wan der gewin gât niht als lîhteclîchen hin als daz man ân arbeit hât . der schatz vil lîhteclîch zergât . 
Alsus hie vor wart manic rîch ûz eim geteilet sicherlîch unde ist nû in disem zil aber künege niht sô vil als man in alter zîte vant . über alle tiuschen lânt vint man lützel künecrîch, der wîlent manegez sicherlîch doch in hôhen êren was . wâ von sich hab gefüeget daz, des kan ich mich niht wol entstân . doch weiz ich wol sunder wân, von toedemigem orden erbelôs ist worden manic wîtez rîchez lânt . diu von Rôme in sîner hant solt ein gewaltic keiser hân . nû ist leider êren ân der minste als der meiste . mit ganzer volleiste hânt buoben burgerlîchen schîn burger die went rîter sîn, rîter die hânt hêrren namen . ein armer hêrre wil sich schamen, treit er niht küneclîche wât . alsus ez in der welte gât durch alliu lânt gar sunder vrist . nieman in sîner mâze ist ein stunt noch wil belîben . dâ von gelücke schîben kan gar wandellîch sîn rat . swer hiure hêrren namen hât mit wirde âne vâre, der dienet hin ze jâre, als ich wol vernomen habe . swie bald ûf, noch balder abe gânt arme unde ouch rîche in al der welt gelîche ân eht in der heidenschaft . der soldân hât soliche kraft daz ie der man nâch sîner maht muoz leben als er ist geslaht . 
Des mac er hêrren hêrre sîn . von Brûneswîc dem vürsten schîn tete er sô hôher êren vil daz ich niht dâ von sagen wil, wan ich kan leider noch enmac . er beleip vierzehen tag mit vröuden dâ, niht lânger mê, wan in twanc sîn altez wê nâch der wol getânen minnenclîch Irkânen, diu lag im in dem sinne . ir minnenclîche minne sô vast im in daz herze kan, daz der vürste urloup nan, wan in nieman kunde erbiten eine stunde dâ belîben vürbaz . den soldân rîch beswârte daz unde muos in doch rîten lâzen . presenten vil unde grôzen krân gab er dem helde maere . zwei lânge dromedaere wurden dem vürsten rîche gegên, die snelleclîche über wisen berge velt sô drâteclîche schôn in zelt giengen, sô sneller île daz man ein hundert mîle het eins tages wol gerîten . er gap mit kostelîchem siten kneht unde rîter âne wân ieclîchem sunderlîchen krân unde rîche gâbe grôze . der vürste wandels blôze wolt sich lânger sûmen niet . mit manegem urloub er schiet von dan mit dem gesinde sîn . ich waene ûf die triwe mîn, im waere wol ze muote . alsus die hêrren guote vroelîch schieden sich von dan . mit im vuor der persân unde was im ze allen zîten bî . ûf daz gebirge Sýnâî, dâ got Môýses gap die alten ê mit urhap, stuont ir sin, sî vuoren dar . ze Ôreb nâmen sî ouch war ûf dem berge underhalp dâ hie vor daz guldîn kalp von den juden wart gemaht . sî nâmen eigenlîchen aht des brunnen der dâ trinken bôt den juden, dô sî wolten tôt durstes sîn gemeine, den dâ ûz einem steineMôýses der guote sluoc
 mit der ruoten sô er truoc von Egipten sunder wer . sî sâhen ouch daz rôte mer dar inn künec Pfaraôn ertranc . in die wüeste sunder danc vuoren sî ân alle nôt dâ got mit dem himelbrôt hie vor die juden spîset . diu biblîâ bewîset uns dirre sache baz denn ich . sî vuoren alle snelleclich in der wüeste ûf unde abe . ûf den berc ze deme grabe sancte katherînen wolten sî sich ouch pînen . sî vuoren hin unde kâmen dar unde nâmen eigenlîchen war wie diu hôhgeborne lac ganz, wie man des grabes pflac, wie öle von irme lîbe vlôz, swer siecher sich dâ mit begôz, daz der gesunt unde schôn genas, wie in dem klôster niht mê was denn zwelf hêrren an der zal, wie zwelf liehter über al schôn brinnent unde reine, unde swenn der zwelver eine sterben muoz unde sterben sol, daz siht man an den liehtem wol, wan einz verliuret sînen glânz . ir zal erfüllet wider ganz wirt schiere bî der selben zît von dem klôster daz dâ lît niden bî des berges vuoz einen hêrren geben muoz man dannen an des tôten stat . sô daz beschiht, diu ampel hât gewunnen wider liehtes schîn, hie vuorte man die hêrren în unde liezen rîchiu opfer dâ . dannen vuoren sî hie nâch hin in daz geheizen lânt dâ man einen trûben vant den hie vor muosen zwêne tragen . milch unde honic, hôrt ich sagen, in dem lânde überflôz . sî sâhen manic wunder grôz von sachen seltsaenen, des mîn sin wil waenen, wan sî ouch wunder ruohten . niht anders sî hie suohten denn seltsaene schouwe . durch die wilden ouwe der wüesten rumenîe wart der wandels vrîe gefüeret wider schône . diu alte Babilône, dâ Babel der turn stât, von dem alliu zunge hât noch wandellîche sprâche, wan got sine râche tete an dem selben bûwe schîn, er solde in den himel sîn gebûwen von der tumben art, dâ von ir sprâch geteilet wart in zwo unde sibenzic zungen, har vuorte man den jungen durch schowen unde sîn rîter gar . die nâmen eigenlîchen war des turnes bû, wie dic, wie starc, wie manic hundert tûsent marc man dar an muose leggen . mit zwein unde sibenzic eggen was gebûwen alsô hôch der turn daz er verre zôch in den luft über sich enbor . sî huoben aber ûf ir spor sich gên tiuschem lânde . swaz man ienâ erkande wunders, daz lie man sî sehen . sî wâren, als ich hoere jehen, an dem tôten mer gesîn . swaz man swaeres wirft dar în, daz swebet obnân alle stunt, unde vellet daz lîht an den grunt . 
Sus seit diu âventiure . von swebel unde von viure mac niht lebendes dâ gesîn . got tete sîne râche schîn hie vor ouch in dem lânde . umb süntlîche schande lac klein grôz alt junc wîp man âne der getriwe lôt der Abrahâmes bruoder was: selbe dritte der genas, zwê sîner tohteren unde er . wie nâtûrlîche ger von in wart an den vater brâht, des wirt iuch hie niht gedâht . ouch brâht ir trugelîche kunst den vater alsô von vernunst daz er beslief sîn beide kint . unde daz sî swanger worden sint . 
In dem hol dâ daz beschach was der vürste unde sach die sûl von salze sunder kîp diu des alten Lôten wîp was, diu wunderlîchen starp, dô Sodom unde Gomorre verdarp mit heileclîcher tôdes rich, unde dô daz wîp sach hinder sich, als ir verboten was dâ vor . sî trat niht eines vuozes spor vürbaz, ir leben daz wart vûl, unde stât noch dâ reht als ein sûl von salz, die hêrren sâhen daz . dâ Sodom unde Gomorre was gelegen, dâ swebet daz mer . der vürst von dannen unde sîn her ouch vuor biz hin gên Persîâ . der werde Persân bôt im dâ noch groezer êre denn im wart ie erboten ûf der vart: mit rittern unde mit vrouwen liez er den vürsten schouwen daz er wol mocht ein hêrre sîn . er tete im kurzewîle schîn mit stechen unde turnieren, mit tanzen unde hovieren, mit allen sachen sô eht man kurzewîle trîben kan: des pflac man dâ mê denn ze vil . aller leige seiten spil man dâ mit dône hôrte . swaz ie sorge stôrte, des vant man hie die überkraftmit schimphelîcher ritterschaft
 unde mit al den sachen dâ mit man vröude machen kan sol unde dâ zuo mac . daz werte ûffen zwênzic tag daz sî hie stille lâgen unde kurzewîle pflâgen mit vröuden als ir hânt gehôrt . nû wâren ûz dem lânde dort, als ir dâ vor hânt vernomen, die kleinen Pigmêî komen zuo dem werden vürsten har unde brâhten schône mit in dar grôzen schatz von solde, mit silber unde mit golde aht starker kemeltier geladen vür des versezzens zinses schaden dem Persân von dem lânde . sunder meines schande man sî wirdeclîch enpfie . den grôzen schatz den gab er hie von Brûneswîc dem zieren mit den kemeltieren gar unde ganz als er im wart ân alle sachen unverschart . 
Des seite man im lobes danc . von Brûneswîc den vürsten twanc aber in dem sinne diu minnenclîche minne unde riet im wider kêren zuo der süezen hêren kiuschen wol getânen minnenclîch yrkânen der er in den gedenken pflac unde diu im staeteclîchen lac in sinnen unde in herzen, diu ouch senden smerzen nâch im endeclîchen truoc . vrô âventiure es gewuoc: lâzent den werden hêren vürsten wider kêren ze wîbe liut unde lânde . man zellet ez vür schande, swâ hôherborner hêrren lîp schiuhent lânge reiniu wîp . sîn widerkêren daz het vuoc . er het ritterlîch genuoc gevaren in der heidenschaft unde hât mit ellenthafter kraft errungen hôher êren krôn . sîn lîp hât vollefüeret schôn swaz sîn munt dâ vor enthiez, wan er niht under wegen liez des sîn zunge ie gesprach . dâ von sîn werdez lop ûf brach vür alle vürsten dô unde sît . er nam bî der selben zît urloup schôn unde wolte dan . daz gab im der persân kûm mit grôzer swaere . er vuort driu dromedaere, diu kemeltier unde den helfant mit im unde daz rîch gewant daz sich mit hôher stiure niht reinde wan in viure, als ir vor gehoeret hânt, daz von Indîâ gesant wart dem werden Aschalôn . ûf sîn vart im wâren schôn bereit mit koste rîche zwên kiele keiserlîche, dar in was spîs unde schoene zer geleit die er ûf dem mer solt haben unde niezen . alsus von lânt sî stiezen ûf des wilden meres strân . den soldân unde den persân mante er dicke an den eit den sî beid der kristenheit getân hatten umb sîn leben, daz sî rât unde helfe geben in solden iemer âne haz . vollefüeret sicher daz wart ritterlîchen âne nôt schône ûf ir beider tôt . 
Der Persân trûric hie beleip . senfter luft die segel treip . von Brûneswîc unde ouch sîn her mit linden winden ûf daz mer die vuoren vroelîche . guotes muotes rîche wân die rîter alle . mit hôhgemuotem schalle sî in vröuden lepten . ûf dem mer sî swepten schôn mit kurzewîle . manic lânge mîle giengen in kleiner stunde die kiele, wan sî kunde der wint nâch wunsche trîben . die marner sî ouch schîben wol konden nâch der sternen brehen . sô sî niht mohten der gesehen weder grôz noch kleine, nâch dem agesteine unde ouch der nâdel îsen konden sî sich wîsen schôn in dem rehten vurte . als man winde spurte, sô wân ir enker schôn bereit sân unde wurden in geleit mit vesteclîchem senken vür der winde wenken . 
Alsus sî vuoren lânge zît âne sorg unde âne nît ûf des tiefen meres var . nû ruoten eines tages har ûf sî wol aht galînen, in den man niht schînen wan gewâpent rîter sach . eines tages daz beschach, diu sunne lieht mit glânze schein unde man an allem himel ein wolken truebe niht envant . die marner beidenthalp zehant ein ander verre sâhen . zesamen was ir gâhen snel unde bald ze beider sît . nû erkanten bî der zît die kiel wol die galînen, wan sî sâhen schînen dar ûz wâfenlîchen glast . zuo den kielen ruoten vast ân brehten sunder schalle die galînen alle, dâ von sî liten swaere . ez wâren roubaere die sô gerueget kâmen .als daz reht vernâmen
 die in den kielen wâren, ir ritterlîch gebaren was vrisch vroelîch unverzeit . ob sî waeren unbereit, iedoch wart ir harnesch gar schier bereit in allen dar unde slouften sich in îsenwât . von Brûneswîc der vürste hât unde al sîn ritterschaft bereit sich in strîtes arbeit gên in die gên in kâmen . ir geschütze nâmen sî gên den küenen vesten ellenthaften gesten die sich ouch gên in rusten, wan von iren brusten sach man manegen liehten schilt schînen, under den gespilt was dicke hôher ritterschaft . nû triben har mit grôzer kraft die galînen ûf dem mer . dise sasten sich ze wer unde liezen zuo in strîchen . hie wart ritterlîchen gevohten unde gerungen . die galînen drungen hie dort allenthalben zuo . waz der helt von Sahsen tuo? niht wan slahen stechen den stolzen werden vrechen sach man den lîp mit strîte zern . lîb unde guot sach man in wern mit hôher krefte sunder wanc . sîn swertes egge sunder danc wart hôh in luft gezucket unde ritterlîch gedrucket mit nît durch manic hirnes vel . die starken slege erschullen hel wît ûf dem mer in lüften hôch . der strît von morgen vruo sich zôch biz nâhe ûf den mitten tac, daz nieman keiner ruowe pflac . 
Sî liten angest unde nôt . swer niht im selben helfe bôt, der wart ouch helfe dâ entwert . iederman alleine gert dâ vehten vür sîn sterben . des sach man verderben manegen dâ der lûte schrei, dem houbet hirne lîht enzwei mit slegen was zerspalten . ûf beider sît sî valten manegen werden tôten . des meres ünde rôten von bluote dô begunde, wan manic scharfiu wunde wart geslagen an der stunt . manic tôter lîp viel wunt nider in daz tiefe mer . in sorgen wâren beidiu her umb sterben unde ouch umb genesen . die rouber wolten sîn gewesen von dâ vil lîht anderswâ dâ niht sô grôze wer als dâ waer gesîn, des waen ich wol . lânge rede ich kürzen sol, wan in wart der roup entwert unde wurden sî ouch verhert mit ellenthaftem strîte, wan bî der selben zîte vier galînen sunken in daz mer unde ertrunken dar inne liut unde dâ zuo guot . die andern vluhteclîchen muot dannen schier gewunnen, wan sî kûm entrunnen den hôhgemuot ellenden . got solt noch billich schenden den der vremdes guotes gert unde einen andern des entwert daz er mit nôt errungen hât . nû sich ich leider daz ez gât niht iezent in der welt alsô . swie vil ein man het, er waer vrô, ob im möhte werden mê wider got unde kristen ê: des ahtet ieze nieman niht . man hoeret leider unde siht manic rihter urteil geben ûf eins armen diebes leben umb boesez guot, der selbe hât mit unreht mê denn der dâ stât unde nienâ mac entwenken . die grôzen diebe henken siht man die kleinen alle stunt . nû wol, ez ist got allez kunt, wer rehte lebt tuot unde vert, wie iederman sîn zît verzert, ez sî übel oder guot . got ez alz ze jungest tuot ebengelîch unde ebensleht, wan er alleine rihtet reht nâch dem als sîn gerihte stât als hie der man geworben hât . 
Alsus verluren dise hie . aber in den kielen die wâren vrî unde hôhgemuot, wan nâch grôzen sorgen tuot vrîger muot unde ruowe baz denn âne leit: daz mahte daz die hêrren vroelîch lepten . ûf dem mer sî swepten unde wâren muot unde guotes rîch . lânge stunt sî vridelîch ûf dem mer sî ruoten daz sî nie gemuoten leit nôt sorge sunder nît . diz werte biz ûf eine zît der ich niht verswîgen mac . swie unwilleclîch ich sag ir grôze bitterlîchez leit, iedoch sô wirt ez geseit iuch an dirre stunde hie von mînem munde, wan ich die wârheit niht verswîg . swaz der helt von brûneswig bî sînen zîten ie erleit, daz ist niht an daz geseit iuch nû von dem zarten wirt . sîn jâmer mir noch swaere birt unde al den die ez hoerent . vrô Aventiur, ir stoerent liep mit senden leiden hie an disen beiden,Reinfrit unde Yrkânen,
 der süezen wol getânen: diu solt sich vröuwen sîner kunft . nû hoert, sich hât ein windes brunft in dem mer ûf geblaeget unde kam dô har gewaeget mit starkem sturmwinde sô snelle unde geswinde daz dâ von nieman kan gesagen . von den ünden grôz geslagen die kiele wurden schier zehant sô verre in ein einlânt daz die marner diz noch daz wisten wie ald wâ man was unde konden sich geslihten, gekêren noch gerihten der lânde weder hin noch har .daz sturnweter tete sî gar
 an lîb unde ouch an muot verzagen . des hôrt man jâmerlîchen klagen sich dô manegen werden man . wîselôs die kiele man lie vliezen unde rinnen, wan sî hât von sinnen brâht daz weter unde der wint . die kiele alsô verre sint geslagen hin daz nieman weiz, in welez lânt der welte kreiz sî solden kêren oder wân . des sach man sî vröuden ân mit jâmerlîcher trûre . ir strenge sorge sûre bar in ungemüete . ûf des meres vlüete die wîselôsen swepten . sî trûrten unde lepten dâ zuo jâmerlîche . alle samt gelîche niht triben dâ wan sendez klagen . wol gên vierzehen tagen wert daz ungewitter; dâ von manic zitter kam in veste herzen die doch tôdes smerzen gerner hetten verre erliten an dem strîte dô sî striten sant den grôzen lângen liuten mit den stangen ald joch mit der heidenschaft . des unweters überkraft beswârte manegen rîtter der in sorgen bitter sich lie von noeten vinden . nû begunde linden der scharfe luft unde stillen ein kleine nâch ir willen die dô in sorgen wâren . des sach man gebâren sî vroelîch ûf den gingen daz sî got wol bringen möht ze lânde schône . nâch scharfer winde dône durch trüebe wolken lûhte diu sunne, des sî dûhte, unde wurden dâ von hôhgemuot . ir schîn der tete als er noch tuot, wan er durch uebel glenzet . er blicket unde schrenzet den trüeben luft mit glaste . alsus begond sî vaste die truobe nider drucken unde den nebel zucken ûf mit snellem gufte . dem weter unde dem lufte wart senftekeit nâch winden sûr, wan ûf erden nie kein schûr gap sô hôher vröuden zer als sturmwinde ûf dem mer . 
Alsus daz weter schôn zergie . die ellenden enwisten wie ald war sî solden gâhen . ein hôhgebirge sâhen sî bî in ligen nâhe gar . die marner sich rihten dar mit sinnen geswinden . sî dâchten liute vinden die in doch seiten maere wâ, man der lânde waere ald war sî solden kêren . diu vart kond sî versêren êrst an hôhen sinnen . ir kiel sî liezen rinnen hin mit sneller rüege . nû was ez dennoch vrüege sô diu sunne ûf stichet unde die wolken brîchet mit ir liehten glaste . manegem werden gaste tete wol ir vroelîch schînen . sî triweten von pînen komen unde sorgen . an dem liehten morgen stiezen sî ze lânde . daz gebirge kande nieman, ez was in unkunt . ir enker wurden an der stunt gesenket durch belîben . sî wolten vertrîben die zît dâ eine stunde unde luogen ob man vunde ieman von menschlîcher art der sî ûf ir widervart könde reht gelêren . alsus sach man kêren die werden rîter allesant ûz den kielen an daz lânt durch ruowe unde durch schouwe . nû was des waldes ouwe begriffen mit unmuoze, wan manic vogel suoze sîn stimme lie dâ hoeren, wan der meige enboeren von abrellen wolte . ieclîch wurz als sî solde liez bluot unde krût ûz blicken . meige schôn in zwicken begunde mit geschelle, wan der viuhte abrelle was ein teil verdrungen . kleiner vogel zungen sich rusten ûf ein singen, die des winters twingen tete in sorgen swîgen: die hôrte man ûf stîgen nû in hôhem lufte mit vröuden rîchem gufte, wan ir sorge was dâ hin . ein teil wâren under in die lîhte sungen vollen sanc . nâtûr ein teil vil lîht ouch twanc daz ir zît niht komen was . doch hôrt man sî ie baz unde baz sich ze sange rihten, als ob sî wolten dihten süeze noten schoene . sus hôrte man ir doene in süezer wîse küttern . verwirren unde verklüttern sach man sich maneger wurzen loup . ûz grüenen bollen schône kloup sich manic minnenclîchiu bluot . swaz ougen êren sanfte tuot, des sach unde hôrte man hie kraft . von bluot unde vogel meisterschaft ûf ir bestez adel traf . aller grüener wurzen saf wâren, als sî solden, in der stammen tolden von erden kruft gedrungen . kleiner vogel zungen unmüezeclîch erschullen, wan ir herzen swullen mit vröuden sigenünfte gên des morgens künfte . 
Dâ von man sî in vröuden vant . die hêrren giengen allesant durch minnenclîche schouwe in dirre wüesten ouwe unde nâmen dirre wilde war . marner unde knehte har unde dar liefen an den stunden, ob sî kein strâze vunden diu sî zen liuten trüege . hie was niht wan unfüege grôz verwüestet wilde, dâ nie keins menschen bilde vor der zît hin komen was . nû hatte sich gefüeget daz der minnenclîche reine vürst was alters eine gegangen in die ouwe . vil lichter bluomen schouwe unde vogel schal im vröude bôt . owê der jâmerlîchen nôt diu im leider nâhet hie! der helt in sîme rocke gienc, einn bogen truog er âne swert unde pfîl, dâ mit der vürste wert durch kurzewîle dicke schôz . aller dinge was er blôz ân eht sîner kleider wât . einen viurgeziuc er hât von geschiht ouch bî im dâ . ein küeler brunne vlôz dâ nâch, des runs gap klingelenden val . durch hürst unde stüden hin ze tal er sich wünnenclîchen lie .Reinfrit der hôhgeborne gienc
 durch kurzewil dem wazzer nâch . im was ze kapfende sô gâch an bluomen bluot unde kriuter smac daz ez verre ûf mitten tac im die gesiht ertôrte . sô süeze stimme er hôrte von kleinen vogelzungen daz den zarten jungen dûht, im waer nie worden baz . alsus sîn selbes er vergaz unde sast sich in die bluomen nider . sîn herz unde sînes lîbes lider hatten von der arbeit sô er ûf dem wazzer leit grôze müede an sich genomen . dâ von ein slâf begunde im komen daz er in die bluomen seic . mit herzen unde mit lîb er neic nider ûf die erden tief . alsus der vürste wert entslief alleine in bluomen unde in gras . ez wiste nieman wâ er was, wan man het niht war genomen wâ hin ald war er was bekomen . 
Alsus der vürste in slâfe lac . owê daz ich niht enmac verswîgen hie den kumber sîn, des muoz ich vür in lîden pîn unde mit im tragen herzesêr . die marner tâten widerkêr unde hatten an den stunden ûf erden niht befunden wan wüesten hac unde wilden walt . des wart an die kiele balt gezogen wider ûf daz mer ...
