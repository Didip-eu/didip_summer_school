 ... <kronen
tragen, alse wir sulen gan
wr unse sele selbe stan .>
Der bote der vur schone
zu dem pabes dâ zu rome;
deme gab er die brieve.
de wâren im enbore libe.
alse er sie rechte âne sach
vil jemerliche daz er sprach
 <
Pater de celis
miserere nobis!>
der pabes boten sante
witene after deme lânde
zu den armen unde den rîchen
allen gelichen,
daz si zu rome quemen
unde sine wort virnemen.
dô sie dare wâren gecumen,
dô sageter in alserz vernumen
hate an den brieven.
her sprach < mine vil lieben,
ich biete iuch ander sunnen
durch die heiligen himel wnne
daz ir wollet ledegen daz grap
dâ got selbe inne lach .>
diez wol getun mugen
unde ouch ze vehtene tugen
alle geliche
arme unde rîche
daz sie âne rue
daz himelrîche buen.
dâ zehove was.
der greve bî im saz
unde manic jungelinc gemeit.
des greven sun was dâ gereit,
der vil biderue rudolf.
al daz lut was im holt
daz in mit ougen ie gesach.
vil minnicliche er dô sprach
zu den boten < sit wille kume!
sal ich u ichtes icht vrumen
hir in mînes vater lânt,
bedurfeter ros oder gewant
oder pfenninge,
daz laz ich u gewinnen .>
der bote dâ vil schone
bat im got lone
durch sines selbes guote
daz er in sine hute
den juncheren neme
wander im wol inzeme.
Der bote der sprach schone
 <dir inbutit dâ von rome
der pabes sine hulde .>
dô gap er im ze stunde
einen brief in die hant.
dô erhup sich michel gedranc.
dô teter in einen ...,
...alser den brief âne sach
 <woldes du sagen
die starken nuwen mere,
wi gerne ich die vor neme .>
Der bote antwerte im dô
 <ich liez dâ manegen unfro
dô ich nehest schit dannen.
der kristenen was gevangen
alsô unmaze vil ir slagen
daz u nieman ne kan gesagen
umme die nôt die man in tud .>
dô wart deme juncheren guot
viel leide an sînem mute.
er sprach < here, durch dine guote
hilf mir wider mînen vater,
daz er wolle mir gestaten
daz ich dir dâ muze dienen.
durch dîner muter liebe,
here himelische got,
nû verhenge niht daz sinen spot
der tuvel mit den sinen habe.
sente marien ich ez klage,
der himelischen küneginnen,
daz si in genedic wolle sin .>
weinender daz wort sprach
sô daz ez nieman nesach.
die trahene im vielen ze tale.
der bote nam sin eine ware.
 ...wol beraten
mit guoten umbe hangen.
ein bette stunt dâ bevangen
mit wizen lachen vil breit.
ein deckelachen was dâ bereit
daz dâ obene ûfe lach;
daz schein des nachtes alsez were tac
von dem edelin gesteine
groz unde kleine
daz dar allenthalben âne stunt.
daz was reine unde guot
alsez von rechte solde
wan ez die grevinnen alsô wolde.
Dâ vore na ein teppet lach
dâ die vrouwe ûf trat,
dâ sie ûf solde sizzen.
daz was mit guoten wizzen
harte wol gemachet.
dâ bî was geschaffet
ein ander teppet, geleget
alse man in manegen enden pfligit,
dâ die vrouwen ûfe sazen.
die schufen unde mazen
pfellil unde cindal
unde ouch ander gewat
des man dâ ze hove bedorfte.
dâ sazen unde worchten
schone megede unde wîp
suckenie unde kursit
 ... <kerten.
wir vingen einen gefertin.
der vurte an sîner hant
eine schone ros . sin hât daz lânt
êre dâ ez inne stat .>
 <habe danc menlicher dat.
machter genesen?> < nein, er niht.
ich hân behalden den diep
wa hie enbore verre bî .>
 <beware daz ez niht zu nahe si .>
dô schufen die helede
ir nacht selede.
der ruwe was in harte nôt;
dô sie solden ezen daz brot,
dô sliefen sie in den stunden
unde haten ez in dem munde.
alda beliben sie dri tage
alsich hân gehort sagen.
dô die wâren irgangen
dô huben sie sich dannen
zu ierusalem vur die stat
alsô der greve rudolf bat.
dô inphienc man die hêrren
mit michelen êren,
arme unde rîche
alle geliche
mit grozeme gelute,
heilictum unde kruce,
mit manicheme harte
Dar nach an dem vunften tage
quam ein bote der begunde sage
von scalun nuwe mere
daz der künec dar ûfe were.
 <waz weistu?> < ich was ta
der selben burch alsô na
daz ich sach in daz lânt;
sô verre hate ich mich vor rant .>
Deme kunige sagete man die rede.
 <wir suln ein nuwez ir hebe
ûfe die gotis gnadin>,
sprach der junge greve.
 <hêrre, mir retet mîn sin,
iedoch ich aller tumbest bin,
dar zu trostet mich mîn mut,
ob ez iuch alle dunket guot,
daz wir schafen unse schare;
wir suln dare vroliche vare
unde in besizzen in der stat.
got durch sin heilige grap
helfe uns daz wir in gelezzen
unde wir in ir gezzen
daz er uns leides hât getân.
er muz uns mê der gisele lân .>
Des sagete im der künec danc.
 <ir sit kumen in daz lânt,
hêrre, durch gotis êre
zu irwegene uwer sele.
ir habet degentlichen mut.
her greve, svaz iuch dunket guot,
daz wil ich mit u âne gan
die wile daz ich daz leben hân .>
dannen über eine wochen
wart ein tac gesprochen.
dô ez quam in daz teidinc
dâ was gereit manic jungelinc.
die wisen mit den tummen
zu den selben stunden
huben sie sich an die vart,
dâ manic man irslagen wart.
Der greve mit den sinen
begunde vur yle;
mit im manic rîter stolz,
die legeten sich nider in daz holz
der selben burch alsô na
daz nieman nemochte ga
noch geriten er abe,
sie ne wurden sin geware.
Der künec reit in daz lânt;
er stifte roup unde brant
vaste an die heidenschaft.
er was des vil wol bedacht
daz er im schaden wolde
alser von rechte solde.
er hete im alsame getân.
dô muste al in ouwe gan:
beide wîp unde kinder
die sluc man alse rinder.
er herete in daz lânt.
dô quam balde gerant
ein bote unde sagete mere
daz die kristinen weren
cumen in mê lânde,
die roubeten unde branden.
daz sagete man deme kunige.
daz geviel im harte ubele.
dô erz rougen gesach
zornicliche daz er sprach
zu eime knechte unde hiez in ge
zu deme edelen man girabobe,
der was ein wise junger man.
er ne wolde nuwet âne gan,
er ne hetes sinen rat;
wender im zu herlicher tat
dike riet mit guoten wizzen.
durch daz solde er sizzen
ûfe der êren banke .-
nû sult ir alle danken
den hêrren die des gerne pflegen,
daz sie sulhe ratgeben
nemen zu irme rate,
die sich vru unde spate
zaller zît des besten vlizen,
den man nie mochte verwizen
untruwe unde tracheit,
unde ire hêrren wisen von der boseit.
Sô laze mich got leben,
sus getaner ratgeben
ist luzel imme lânde.
sie ne raden ê die schande
dan sie tun die êre.
sine solden ire lere
niemer gevolgen.
we, den bin ich harte irbolgen .-
dô sprach der helet girabobe
 <diz ne geschah uns nie mê.
nû wirz aber haben vor numen
unde ez alsô si nû kumen,
nû soldir boten senden
in allen den enden
dâ ir die helfe muget hân.
wir suln sie vroliche bestan,
oder ich vor liese den lîp.
ez ist alsô guot inzit.
alse wie lânger biten,
wir muzen doch mit in striten .>
dô der helt sô gemeit
geschuf daz der bote reit,
dô musten sie alle ûfe die were.
dô quam daz michele here
mit grozer kraft vur die stat
alse der greve rudolf bat.
sie wâren alle wol gare;
zuhant huben sie sich dare
mit sineme vanen vur daz tore.
Girabobe der stunt dâ vore
mit drin sinen gesellen.
die wil ich u nennen:
der eine hiez gaiol gruwin,
der ander agarrain,
den driten nante man agar.
man wurdis dicke wol gewar
daz sie guote helede wâren,
daz sage ich u zvare.
dô irhup sich ein gestrite.
dô slugen wunden wite
die ellenden recken
mit den scharfen ecken.
ouch namen sie michelen schaden.
deme greven beleip dâ irslagen
dru hundert sîner manne.
der strit der werete lânge.
dâ vore lagen sie daz ist war
mê danne ein halp jar
daz sie se niht mochten gewine.
dô schiden sie sich mit unminnen.
die burchere von der veste
die liefen an die geste
eines nachtes under daz here
ê dan sie quemen zu were.
dô taten sie in michelen schaden.
deme greven wart sin volc irslagen
daz is luzel genas;
alzu vurderst er was
harte dicke ander nôt;
doch sluch er gaiol gruwinen dot.
sine sellen wrden gevangen
unde dar nach vil schire irhangen.
daz hiez der greve tun vor die stat.
harte dicke man in bat
daz ers niht tun newolde.
mit silber unde mit golde
wolde man im die hêrren wegen
durch daz er sie lieze leben.
 <
Des hetich iemer schande.
ich hân von mime lânde
mit mir here bracht sol vil
daz ich es unberen wil.
sie haben uns grozen schaden getân.
wollet ir die lânt lazen stan
unde rumen die gote ze êren,
sô wil ich u die hêrren
beide lebende wider geben .>
dô sprach girabobe der degen
 <daz newirdet niemer getân!
aldie wile daz dich daz leben hân
unde sichein svert mac geregen,
sô sul wir aber ein nuwiz eben.
ab is got geruchet,
sô vindit ir daz ir suchit .>
 <
Nû lat u niht sin sô gach.
wir hân u virgolden nach
svaz sô ir uns ze borge hât getân.
daz wil ich an die hêrren lân
die in den herbergen ligent irslagen.
ich wene sie dâ heime niht ensagen
daz sie zu scalun hant gesehen.
daz mac ouch u vil wol geschen.
waz ob ez niht entut?
ich sal noch maneges heiden mut
betruben er ich werde irslagen.
ich wil u werliche sagen
er ich scheide hinnen .>
doch hatten sie von den zinnen
daz volc sô garuwe verlorn
daz sie die wîp hatten geschorn
unde hiezen die âne tun mannes wat.
dit was girabobes rat.
ûf der burch here
ne was niht manne mere
danne wîp al eine.
die andern hetten gemeine
den lîp vorlorn von der kristenen diet.
die ne liezen ir genesen niet
Girabobe der biderue
sprach er nidere
von der burch under daz here
 <her greve, nû sehet wie wir unse were
von prise wol haben bewart.
nune wirt hie niman mê gespart.
diese jungen recken
sie lânt die scharfen ecken.
wiert in die state getân,
sie suln sô vreisliche slân
daz man mit êren mac schouwen.
unde ouch reden vor den vrouwen .>
dô der künec wart in innen
daz sie an den zinnen
des volkes hatten alsô vil,
sinen mut ich u sagen wil:
ein wort sprach er über al
 <ich hore michelen schal
ûfe der burch, ich ne weiz unde waz daz ist.
ich wene nû ist anticrist
den heiden kumen zu helfe,
sie varen sô mit gelfe.
wider den sul wir vechten,
ich gelobez unseme trechtin.
unde wa mochten sie genumen hân
alsô manegen schonen jungen man?
sô laze mich got leben,
die des tores solden pflegen,
die hant vil ubele gehut.
mir ne senfte noch mîn mut,
sô wil ich sie laze virliesen.
an deme galgen suln sie kiesen
den vil bitteren tôt .>
sime hergreven er dô gebot
daz er sie im alle vinge
unde vil redelichen hinge.
Die greve wolde dannen gan,
mit zuchtin bat in dâ bestan
Girabobe der guote,
der stetich gemute.
mit grozen listen er dô sprach
 <her greve, wie liden ungemach.
ir hât uns grozen schaden getân,
daz selbe ne hât iuch niht vor gan.
nû neme wir des einen vride.
waz danne, al se ich geniden
darumme von der starken diet?
dine wiezzen umme arbeite niet.
ez ist ein volch alsô getân,
sine achten niht ûfe man
unde ist ein rechte wilde diet
unde ne ruchen ummez leben niet
unde sizzen an des meres ende
unde heizent volcsvende .>
Der greve antwerte im dô
unde wart vil innelichen vro.
vil gezogentliche daz er sprach
 <ich ne weiz ob ich ez geschaffen mach.
dise rede sagich deme kunige.
gevellet sie im wol oder ubele,
daz laze ich dir schiere sagen
er dan ez morne beginne tagen .>
Der greve zu deme kunige ginc,
vil minnecliche er in enphinc
unde vragete in ware er were,
ob er icht wiste mere.
dô sprach er < ja .> < daz saltu mir sagen .>
 <ich was gegan an den graben
den woldich baz besehen.
nû ist ze sagene mir geschen:
Girabobe der guote,
der stete gemute,
eines vrides gerter an mich.
des sal ich von im biten dich .>
 <ist daz war?> < ja, ez is.
du saltes an mir sin gewis
daz ich dir andirs niht ne sage
wan alsich vornumen habe .>
dô sante er nach sinen holden
die im dâ raten solden.
dô sie zusamene quamen
unde des greven wort vor namen
dô wurden sie innecliche vro.
deme kunige rieten sie dô
daz er vride gebe
unde ouch von im neme.
dô bat er den greven
daz er den vride neme
unde andern sinen vürsten
die dâ wole torsten
raten umme vechte,
ob man im brechte
daz man mit nide
nine keme zu wige.
alda wart der vride gegeben.
doch hete manic man daz leben
virlorn inbeiden siten.
der künec bat riten
sine lute wider ze lânde
mit êren âne schande.
dô sie quamen zu ierusalem
der patriarche von bethlehem
mit manegime cardinale
sie gereiten sich ze male
mit michelem vlize
manichen vanen wizen
beide brun unde goltrot.
der patriarche dô gebot
grozen unde kleinen
allen gemeinen
daz sie sungen gote ze êren
unde enphingen die hêrren.
dô sie enphangen wâren,
zuhant sie ir opher gaben
deme himelischen gote.
dô quam des kuniges bote
zu deme greven dô san
unde hiez in zu sime hêrren gan.
er sprach < du must biten,
ez ist zu verre, ich wil dare riten .>
er hiez im brengen ein ravit,
der gelief alse ob die werlt wit
al sin eigen were.
dar ûf saz der helet mere
unde reit vur den palas,
dar der künec ûfe was.
dô enphinc man den hêrren
mit michelen êren
unde wisete en zu der kemenatin
dâ der künec zu rate
saz mit sinen mannen.
dô quam der helet gegangen,
der helet stolz unde gemeit.
al untat was im leit.
des minneten en die vrouwen
sva sie en mochten schouwen.
des wart im vil getougen
manic blic von den ougen.
sine guote luchten alse ein glas
wan er ir aller spigel was.
Vor den künec er dô ginc,
vil minnecliche er in enphinc;
er bat in bî im sizzen,
er wiste vil groze wizze
an deme kindeschen helede.
sin gelaz was dâ vremede
zu ierusalem imme lânde.
dicke er an im des bekante
daz er zu rechte hovisch were.
mit guoteme gebere
was er wider arme unde rîche
alle geliche.
Der künec sprach dâ zestunt
 <
Rudolf, dir ist wole kunt
umme den keiser von rome?
svenne er trage die krone
sô hât er hogezite.
sin gesidele daz ist wite
an dem velde ûf geslagen.
die im daz svert vur tragen
daz sin edele vürsten.
man saget ioch svene in durste
sô schenke im ein rîche künec
der ist kreftic unde vrumic,
der trage von im die krone.
sô dienet man dâ schone
den armen unde den rîchen
harte herlichen.
Daz sin tugentliche dinc.
dise mere sagete ein jungelinc;
sô mich ir nie vordroz,
nû bin ich doch sin genoz
unde hân lânde genuc,
sint iemer mer hât mîn mut
alsô wan here gestan,
ob ich hete einen man
die mir daz konde gemachen .>
dô begunde der greve lachen
unde duchte en harte gemelich.
er sprach < under windes tu is dich,
daz geruwet dich harte sere,
edele künec here,
unde were dîn schade harte groz,
wande keisers genoz
ne wart noch nie nechein geborn.
dîn lânt were allez virlorn.
doch gebe ich dir guoten rat:
sô sin hus tegeliches stat,
mochtes tu daz ir krigen,
sô la sine hogezit beliben,
dan noch hetes tu michel êre,
daz nie nechein künec mere
sô groze gewan .>
den künec des sere wunder nam.
Daz houbet er dô nider sluc,
alsô der man tut
der vil sere denket.
er wurdes gecrenket
ob er ez niht vol brechte.
doch was sin gedechte
daz er ez vol bringen wolde.
er wiste wol daz er solde
werben nach den êren:
daz konde in wol geleren
der greve dâ von arraz,
die aller tugende meister was.
dô bevalch der künec here
sin lânt unde sine êre
deme greven ûfe sine truwe.
er bat daz er vir nuwe
wolde zer werlt sinen prîs.
 <du bist vol kumen unde wis
aller vrumickeite.
du salt mir bereite
daz dienest durch mînen willen,
des gedanke ich dir mit minnen .>
Der greve tete alser in bat.
dô gebot er an der stat
den vogeden unde den schultheizen
daz mit ageleize
ir ieclich gewnne alser solde
svaz sô er ichtes wolde.
sie taten alle alser sie hiez,
ir nichein des niht ne liez,
wande sie in alle vorchten.
einen vullemunt er dô worchte
den êren in sô kurzen tagen
daz man dar iemer mach abe sagen.
Daz gesidele hiez er machen wit.
weder ê no sit
alsô rîchez nie ne wart.
ich wene dâ niht ne wart gespart
weder daz silber noch daz golt rot.
in alle die lânt man gebot
sver verneme die mere
daz der dare queme,
der wurde wol enphangen.
ein heiden was dar gegangen
von sime lânde ermeliche
unde was doch ein hêrre rîche.
vurlorn heter sinen sun,
umbe den was er ûz comen.
den ne mochter nirgen vinden.
dô ne wolder niht irwinden
er ne besehe daz gesidele;
swenne er widere
queme daz er mochte gesagen
die hogezit was ir haben.
Des greven wizze wâren guot.
nû hete der künec sinen mut
gelazen an den jungelinc.
Appollinart daz schone kint
bevalch her deme hêrren
daz er ez solde leren
die zucht von sime lânde,
wande man an im bekande
daz er zu rechte hovisch were.
sinen site vil lobebere
solder in âne bringen:
den schaft schiezen unde springen,
gevuge behurdiren mit deme schilde,
ze rechte wesen milde
unde wizzen weme er solde vur sagen.
 <dit sal er vil verre haben:
truwe unde otmuticheit.
dâ mite gewinnet er selde unde groze rîcheit .>
Daz kint spilete unde was vro.
daz bevalch der greve dô
Bonifaite sime neven:
 <durch mînen willen saltu pflegen
wisen zu der hovischeit
unde leide im die dorperîcheit.
gevuge behurdieren
daz saltu im lieben,
daz er sich ouch decke mit meschilde,
dar zu wesen milde,
zu stete bringen sinen mut.
daz ist im an den êren guot.
zu den vrouwen sal er gerne gan,
gezogentliche vor in stan
unde ouch bî in sizzen.
zallen dingen sal er wizze
hân nach sime rechte.
sva er guote knechte
horet reden von manheit
daz ne sal im niht wesen leit.
daz sal er horen gerne.
dâ bî mach er lerne
daz im zu den êren wole stat .>
dit was des edelen greven rat.
Dirre michele schal
quam verre über al.
in der heidene lânt
wâren boten ûz gesant.
die sprachen alsi solden,
sver dar kumen wolde
der wurde wol inphangen
von wiben unde von mannen.
 ...al der genoz
die ie man hiezen.
sine tugende in niht enliezen
tun nicheine.
michel was sin edelicheit.
er was harte biderwe.
der künec wisete daz gegen sidele
eime hêrren deme ez wole inzam.
von vlândirn was der edele man.
des kuniges sun bî im saz.
luzzel man ichtes dâ virgaz
daz der hogezit inzam.
daz schuf allez der edele man.
Man dienete vollicliche
deme heren kunige rîche
als man von rechte solde.
sves dâ ieman wolde
des gap man im genuch.
wilt unde zam man dâ vure truch.
er kundiz wol bedenken
umme daz vure gen der schenken
die den tranc trugen,
daz sie mit gevuge
allen vollicliche gaben
die zur hogezit quamen.
dô sie vroliche sazen
unde trunken unde azen,
die heiden dô deme hêrren
santen mit êren
gabe harte vremede
 ...bonifait bat.
behalten er ez sime neven solde
bî dem britel er ez niht newolde,
alser doch ze jungest tete
dannen vart dâ zu stete
engegen den herbergen wart.
des greven knappe apollinart
der wartes verre geware;
er gienc ilende dare
unde vurtiz varis in sin behalt.
daz gereite was ein rot golt
daz ûf dem varis lach
unde was luter alse die tac
von dem edelen gesteine
groz unde kleine.
die nacht ne wart nie sô tunkel
der karvunkel
der neluchte genuch.
daz gesmide daz ez truch
daz was vil lobesam,
deme greven ez vil wol inzam.
daz der stegereif leder solden sin,
dâ wâren bant sidin
geworcht zu einem borten
gewieret zu den orten
mit dem edelen gesteine.
die schellen kleine.
die wâren alle golt rot
alse der ...
 <daz wir icht mugen gesagen
alles des wir gedagen.
sô wesitiz, abe ich ensage u niht .>
 <nein, alse ich u bin liep,>
 <sô saget mir uweren mut .>
 <ja, ob ir mir daz gerne tut,
an aller slachte valscheit .>
des was die vrouwe im unbereit
daz sie saete iren muot san,
svie ubele siez ê hete gelân.
Der greve hup ûf unde sprach.
sîner vrouwen er dô jach
warumme er wart sô rot.
 <vrouwe, harte groze nôt
lidich umme uwere minne.
alle mine sinne
hân ich an iuch gelazen.
ich minne iuch âne maze
daz ich dar abe was na tôt.
uwer minne tut mir groze nôt .>
dô sprach die vrouwe rîche
wider in gezogentliche
 <
Rudolf, du bist mir harte liep.
daz ne mach ich verhelen niht.
ouch tvinget mich die minne.
ich ne wolde dich in innen
der liebe niht bringen .>
 <wol muze uns gelingen,>
sprach der greve guote.
im wart liebe ze mute.
dô bat der helt wise
die maget beatrisen
daz sie schiere wolde senden
in des hovis ende
nach bonifaite sime neven
ich wene der milde kuone degen
die schonen vrouwen kuste.
beide si is wol geluste.
daz gesach beatrise
die hovische unde die wise.
die sprach in ireme mute
 <dise zvei sint sunder hute.
ich wil gan in die pforten stan
daz sie iren willen hân .>
dô der greve vernam
daz dâ nieman ne quam
unde der torewarte
stunt in der warte,
unde sie die state heten,
waz wenitir daz sie teten?
sie spileten mit ein ander.
daz enist nichein wandel,
wande gerne si en gewerte
alles des er gerte.
sie tete alles âne sinne
der was sie âne von minnen.
dô daz spil was ir gan,
die vrouwe gab im âne wan
ein harte guot vingerlin.
daz stiez sie an die hant sin,
unde er gab ire ein ander.
sus ein ander wandel
taten sie beide
mit vrouden âne leide.
nû laze wir die rede stan,
wir suln an den künec van
der einen boten sante
von dem kristenen lânte
Halap deme kunige rîche.
er inbot im minnecliche
dienest unde minne viele.
er hiez in biten daz er im
den greven wolde senden
mit gebunden henden.
 <ob tu mich mit truwen wilt meinen,
sô saltu im bescheinen
unde manen in dirre bete .>
der bote gap dâ zu stete
den brief deme kunige in die hant.
die gienc an eine want.
den selben brief man dô las,
daz dar an geschriben was.
dô stunt an dem brieve
 <vruntschaft unde alle liebe,
minne unde rechte steticheit.
ze ware ez sal dir wesen leit.
Rudolfes untruwe
in mînem dienest laz dich ruwen,
den herzogen unde mînen suon
die er mir beide hât benumen .>
Halap der künec rîche
der sprach vrumecliche
 <mir ist dîn bete vil unliep.
des greven nesende ich im niet.
hât im der greve icht getân
unde willers wider mich tac hân
unde ez bringen zu teidinge,
zu gnaden unde zu gedinge,
ob icht von rechte
wil ieman ûf en vechte,
des roubes sal er entreden sich.
werliche, des verphlege ich mich.
wie mochtich daz verwinden,
daz ich en nû solde binden
unde in dar sente als einen hunt?
sô solde man mich an der stunt
lesterliche vahen,
ûf einen boum hahen.
mir wider gesenden
mit gesundeme libe.
nû wis des âne zvivel,
gewere degen biderue:
gesent dich got widere,
mit guote ich dich irgezze
der angestlichen lezze .>
dô sprach der ellender degen
 <
Bonifaiten mînen neven
bevelich an uwer truwe.
lat iuch an im ruwe.
svaz ir an mir hât getân,
daz lazet im zu staten stan,
hêrre, unde weset im guot.
ob im zu lânde sin muot
her na beginne stan,
sô suldir in geniezen lân
ob ich u ie dienest getete .>
dô entfienc der künec dâ zestete
ûf sine truwe daz kindelin.
daz bevalch er der tochter sin.
er gebot im daz erwere
ir heimlich kemerere.
Urlop nam der greve,
der milde degen geneme,
zu deme ingesinde.
done wolder niht irwinde,
er ne queme zu deme here
daz vor der burch an dem mere
lach mit vil grozer kraft.
einer liste hater gedacht:
er nam zvene boume-
nû nimet dirre rede goume-
die bant er an sine bintriemen
durch daz in ne zige nieman,
er nehorte zu mê here.
dô er alsô na dem mere
quam daz in duochte
daz er entriten mochte,
die boume liez er vallen
daz ez here begunde schallen.
des ranter in daz mere.
daz irsahen die ûfe der were,
daz er des kuniges bote was.
die hulfen im daz er genas.
in die schif sie sazen,
der ruder sie niht vir gazen.
dô quamen sie im zu helfe.
sint wâren mit gelfe
die burgere vomme troste.
von grozer angest sie ir loste
der greve mit sîner manheit.
grozer êren half in sin degenheit.
Halap der künec rîche
der gebot wisliche
groze samenunge
alden unde jungen,
vrunden unde magen
die im willich wâren,
daz sie im zu helfe quemen.
er wolde den genemen
ledigen alser solde.
sine burch er gerne wolde
mit grozer kraft intsezzen.
den künec wolder lezzen
gerne sîner widervart.
dâ wart ein strit vil hart
zvischen den heren beiden
ûf einer grunen heide
dâ die here zu samene riden.
sie heten ungerne virmiden.
sie ne liezen blasen die trummen
dâ sie nach den êren drungen
beidenthalben imme strite.
dô begunde er nider rite
der ie warp nach den êren.
die edelen burgere
volgeten im harte gerne.
den greven irsach verne
Gilot der künec rîche.
dô quam virwenentliche
der greve mit einer luzilen schare.
die wâren aber sô wol gare
unde hatten manlichen muot .-
wizzet ir wie der valke tud,
deme got hât bescheret
dâ er den lîp mite generet?
daz muzer al ir ringen
sven er wirdet ininnen
vogele ein michel volc.
daz herze ist im sô stolz
daz er dar hine kumet gevlogen.
nû vir nemet mir, in hân u niht gelogen:
die zufuret er sô,
alle werdent sie unvro,
wande er tud in grozen schaden.
einen vehet er in abe
oder zuene durch sine geileit .-
nû vawir wider an die manheit
die der edele hêrre tete.
dô sprancte dâ zustete
der greve mit den sinen.
dô liezer wol schinen
daz er ein war helt was.
virwar sagenich u daz:
er vur under sie alsein valke,
er begunde sie alsô walke.
ouch half im daz varis
daz sie im alle den prîs
gaben mit rechte.
ir ne gesahet nie sô vechte
in nicheineme strite sô herte.
mit vlacheme sverte
sluch er ûf die kristenheit.
im was iedoch ir angest leit.
durch nôt muste entwigen
Gilot der künec rîche.
er nemochte niht si dannen kuomen.
Girobabe hatte in sô vur genuomen.
der juncherre niht ne liez
des in der künec tuon hiez.
dô lief her harte drate
zu der vrouwen kemmenatin.
dô vant her den jungelinc
Bonifaiten daz schone kint
vor der kemmenatin stan.
alzu hant sprach der bote san
 <mîn hêrre wolde dînen vrouwen sehen .>
 <nû warte wanne daz muge geschen.
mîn vrouwe die ist ûf gestan,
her mach wol zu ir gan.
sie sehet in gerne unde ez ist ir lîp .>
die bote der nesumete niht.
her sagetez wider alser solde.
der künec dô gerne wolde
die schonen küneginnen sehen
der vil manich leit was geschen.
dô quam der künec rîche
harte virwenentliche
gegangen zu der künegin.
willecuome hiez her sie sin.
gezogentliche sie in virsuchte;
sie vragete ob her geruchte
nider bî sie sizzen.
sie sprach mit guoten wizzen
suoze wort mit rechter mazen.
sie wisete im die straze
dâ her doch erste inne reit.
her vir los sine arbeit.
des ne darf man ire wizen niht,
wende ire manich herzelip
von deme was geschen des sie dâ beit.
manege nôt sie mit im irleit,
daz sie doch vil wol virwant.
wider den künec sprach sie alzu hant
 <hêrre, ir sult schaffen
mit bischofen unde mit pfaffen
daz ir mich lazet toufen .>
dô gebot die vrouwe coufen
aller hande spise harte vil.
darzu gebot sie daz man ire
nach den armen wolde senden
in daz lânt in allen enden;
sva man der sicheinen vunde
daz man ire die gewunne.
den wolde sie ir almusen geben.
daz tete sie alliz durch den degen,
ob her irgen lebende were,
daz in ire got wider gebe.
Der künec tete der vrouwen bete.
her gebot al dâ zu stete
bischoven unde pfaffen
die toufe gereite machen
zirliche schone
in dem templo vrone
dâ man sie toufen solde.
der künec daz schaffen wolde
dit getruoch sich zu einer hogezit
daz man daz aller beste wîp
kristen machen wolde.
die ire paten werden solden
daz wâren zveine kunige,
dri herzogen vruomege,
bischofe unde greven,
die ire den namen gaben
in der toufe irmengart.
groz êre ire dâ geboten wart.
die vrouwe ir almusin dâ gap
zu constinopele inder stat
vlizliche sver ir quam.
alse man die gift von ir nam,
dô bat die vrouwe guote
mit inneclichem muote
unsen hêrren got daz her sie gewerte,
ob der arme greve lebete,
daz her ir den wider sente
unde daz her ir svere ein ende
gnedicliche wolde geben.
grozen angest leit sie umme den degen.
Sie gap pfenninge unde gewant.
dô sagete man über al daz lânt,
dâ were ein vrouwe rîche,
die gebe keiserliche
almusin von ir suonde.
daz begunde man wite kuonde
verre in manic lânt.
zu einer seligen vrouwen wart sie bekant.
sie buzte manegeme sine nôt.
der greve die dâ solde tôt
sin, des her niht enwas;
von aventure her genas,
der dâ liget imme hus.
cuome want her sich dar ûz
mit der knechte menteln beide.
die machete her zu eineme seile,
dâ mite her ûfez hus steich.
vil dicke her in ummacht wider seich.
sere hatte her gevallen.
nû sule wir danken alle
unseme hêrren gote daz her ie genas.
guot vrume was ez daz der helt lebende was.
Der greve krouch zu der ture,
niman ne vant her dâ vure.
die stegin her nidir liez,
gote von himele her dicke gehiez
groz wandel vor sine missetat.
buzen an der stat bî deme wege stat
ein dornbusch, al dâ krouch her in.
daz duchte in ein harte guot gewin,
daz her ...
 ...her alden tac.
im was manich unsenfter slach
gegeben unde manic stoz.
tiefe wunden harte groz
der hatte her dâ viele gewunnen.
dô quam in den stunden
alsich ioch die nacht schiet-
vil dicke her unsen hêrren âne rief.
daz her im den lîp generte.
wol her in des gewerte .-
dô quam ein guot abbet geriten;
ein juncherre reit dâ mite,
der vuorte brot in sîner hant .-
ich willes im umber sagen danc .-
iedoch ers niht nemochte,
sit ez im niht netochte.
dô warf erz in die straze nider,
daz wart deme armen greven sider,
dô im die dinsternisse quam
unde her zu krigene began.
der wol geborne vuorste
her was na tod von duorste.
det tou den her inme grase vant,
mit sîner linden wizen hant,
des nam her alda zu stuont
harte luozzel in den munt.
iedoch half im daz,
daz her zu der zît genas.
gnadin were im nôt.
dô vant her ein halp brot
daz man dâ heizet gastel-
ez ist alumme sinuwel-
daz ienre warf uzer hant
deme ich dâ hute sagete danc.
daz nam der ellende.
sver im daz missewende
wil haben, der tuot unrechte.
ez ist manegeme guoten knechte
dicke missecuomen
...alsô was im geschen.
des wil ich an iuch alle jehen:
ein luzzel er des brotes az,
dô krouch her aber vuore baz
über eine walsche mile;
vil we was sime libe.
svenne im die nacht virgienc
unde im die tac âne vienc,
sô muste die wol geborne
sich heben zu eime dorne
etuwa zu einer hecke.
ja was im die rucke
unde die buch sô geslagen
daz ez u niman kan gesagen.
daz her den lîp ie behielt,
groz gelucke des gewielt.
dô krouch der arme hêrre
von der stat enbore verre
ê dan in die ummacht âne gienc
unde ez zu tagende vienc.
dô ne mochte her niht krigen mere.
dô quam ein wellere
al die straze hergegan.
dô her in gesach, dô begunde her stan.
iedoch her nar zu im gienc,
mit der hant her in ûf gevienc,
her wande daz her were tôt.
der helet leit vil groze nôt;
doch ensup her an der wete
die her âne hete
daz her ein edele hêrre was.
den wellere irbarmete daz,
daz her sô iemerliche lach.
nider warf her sinen stap,
daz houbet nam her in sinen schoz,
sin klage die wart harte groz.
Der guote wellere
von deme ich hute dise mere
sagete, der hatte mit im getragen
win, alsich hore sagen,
unde ein nephelin dâ her ûz dranc .-
ich wil es im umber sagen danc!-
des wines gap her im dâ zu stunt
deme greven ein luzzel in den munt,
daz her zu im selben quam.
alse her den man ober im vernam,
dô vorchte in der helt mere
uzer mazen sere.
her wande endicliche wesen tod.
doch vir nam her wole, daz sine nôt
der wellere klagete.
got her dicke manete
innecliche sîner hantgetat,
daz er im kraft unde rat
durch sine vunf wunden wolde geben.
des vrouwete sich der kuone degen.
deme guoten wellere
was sin gemuote svere
umbe den ellenden degen.
her wande daz her sin leben
al dâ lazen solde.
gerne her im helfen wolde.
her ne konde noch nemochte,
vil dicke herz virsuchte.
alda muster in lazen.
dô gienc sine straze
der wellere guote
mit trurigen mute
Der arme stolze kuone degen
der dachte wider an daz leben,
wande in des beduchte
daz her wol genesen mochte.
des wart her innecliche vro.
ûf richte her sich dô.
dô krouch der ellende
mit vuzen unde mit henden
zu eime dorne der was dicke.
dâ wart im inme rucke
 <wolde des got geruchen>,
sprach bonifait der guote
mit vrolicheme muote.
 <wilich ros sal ich u bringen?>
 <mochtes tu mir gewinnen
Bontharden, den woldich riten.
ich ne mach noch niht gestriten
deme guoten varise.
Bonifait, du salt lise
zu mîner lieben vrouwen gen
unde vrage sie ob ich sie muze sehen .>
Bonifait des niht ne liez
des in sin neve tun hiez.
zu sîner vrouwen her dô gienc,
zuhant her an die rede vienc
 <vrouwe, ein dinc sal ich u sagen,
woldet ir ez duldecliche tragen,
daz u vil liep were .>
 <ich hân guote mere
leider selten hie virnumen.
wolde got, were uns mîn hêrre cuomen!>
 <ich sprach den boten die von im quam .>
alse die vrouwe daz virnam,
dô gewan sie ein vro gemuote.
die küneginnen guote
begunde vor liebe weinen.
dâ muste sie bescheinen
die guoten wipliche site,
wan alle tugent die ist dâ mite.
von den guoten sieten wil ich u sagen:
nichein bose wîp mach sie gehaben
sie ist in svar zu tragende,
sie inberender wol zu habene .-
dô sprach die küneginnen
 <
Bonifait suze minne,
wenne sal ich dînen neven sehen?>
 <svenne got wil, sô mach daz wole geschen.
ne sit der rede niht zu vro
unde tvinget uwer gemute sô,
daz nieman ne werde ininnen.
noch hinacht wil ich in u bringen .>
die vrouwe tete alse her sie bat.
Bonifait reit wider in die stat,
Bontharden brachte her sime neven,
dar uof saz der cuone degen
unde reit banechen an daz velt.
ja gienc vir wenentliche inzelt
Bonthart rechte alsame ein tier.
ja was virwenet unde vier
der helt die dar uoffe saz.
sîner note her vil alda virgaz.
Bonthart der was vrevele,
ouch vugete sich harte ebene
der greve in sin gereite.
sin stolze muot gap im geleite
zu cuomende zu der künegin,
dâ sie in hiez willecuome sin.
dit was des abendes spate,
dô sich daz lut allez hate
gelegit, die mane schone schein.
die zvei wurden des in ein
daz sie zu der küneginnen giengen.
vir holne si ez âne viengen
daz nieman wart ininnen.
die schone küneginnen
intfienc mit vrolichem muote
den edelen greven guoten.
sie tvanc in zu iren brusten,
lipliche sie in cuoste.
sie nam in under iren mantel,
dô begunde sie gote danken
daz her ire in wider hatte gegeben.
ouch intfienc wole den degen
Beatris die guote,
die hovische unde die wol gemuote.
alsame taten sie beide.
dô virgazen sie grozer leide.
Ein bette was dâ bereitet,
mit pfellele wol bebreitet,
dâ sie uoffe ligen solden.
sie beide gerne wolden
daz die nacht drier jare were lânc.
dicke sagete sie gote danc,
des her wider sie hete getân.
dô begunden sie zu bette gan.
des nedarf nie man vragen,
ob sie icht liepliche insamet lagen.
ja, sie werliche!
daz groze kunicrîche
nemen sie niht vuor eine nacht.
sin tuogent hatte sie dâ zuo bracht
unde ire vil reine wipheit,
daz sie in hatte liep âne leit.
lipliche sie in umbe vienc,
die nacht in al zu schiere irgienc.
daz was in innecliche leit.
Bonifait der jungelinc gemeit
gienc zur kemmenatin.
mit beatrisen wart her zu rate
daz her sie wecken wolde.
Beatris sprach, her ne solde
in dannoch niht wecken.
 <lazet den edelen recken
ligen unde sin gemach hân.
ja is die nacht iezu irgan,
unde cuomet schone der tac;
sva man den schaden mach
bewaren, daz ist guot getân.
we, bonifait, nû la stan!
ich genieze mîner sinne,
daz ich in wole hir inne
behalde al uober diesen tac .>
Beatris in sô viele bat
daz her tete al ire bete
unde gienc wider dâ zu stete.
dâ bleip der greve inne
mit der küneginnen.
her wolde gerne wider heim;
mit der küneginnen wart her des inein,
daz sie sich darnach schufen.
Beatrisen hiez sie dô suchen
daz edele gesteine
groz unde kleine,
daz sie von lânde brachten.
vil liebe sie ire dô gedachten.
goldes hatten sie die macht.
des vuorten sie mit in die kraft.
allez sie daz vazzen hiez,
Bonifait des niht ne liez,
her ne gewunne soumere
starke, wande sie svere
tragen solden uober lânt.
zu constinopele her die vant.
die coufte her alser solde.
in der nacht sie dô wolden
sich heben alse sie taten
von der kemmenatin.
daz golt sie zu samene trugen;
die soumere sie dô luden
mit deme edelen gesteine.
ir here daz was kleine.
dannen huben sie sich dô,
des was die küneginnen vro.
Bonifait vorne reit,
der selbe jungelinc gemeit
vurte einen soumere,
der truch harte svere
von deme edelen gesteine.
Beatrise die reine,
die wol gelobete über al daz lânt,
vuorte einen soumere an der hant.
miechel was ir arbeit.
dar na die küneginnen reit
mit deme stolzen wigande.
dô wolden sie heim zu lânde.
sie riten in kurzer wile
des waldes manege mile
die nacht über unde al den tac.
viele ich u dar abe sagen mach
iemerlicher dinge.
die schone küneginnen
wolde gerne ruowen;
dô ir sach sie bluomen
in schoneme grase stan.
zu deme greven spach sie dô san
 <ich bin mude, ich ne mach niht mê.
mir ist worden harte we.
ich wolde gerne ruwen
dort in jenen bluomen .>
deme greven was leit ir ungemach.
zu bonifaite her dô sprach
 <mîn vrouwe ist muode, sine mach niht mê.
dort sten bluomen unde kle,
dâ saltu hine keren .>
alda begunde sich meren
ir unvroude unde ir groz herzeleit.
Bonifait der jungelinc gemeit
karte rechte in gegen der stat,
alse in die greve sin neve bat.
Nider sie dô sazen:
sie trunken unde azen.
sie hatten harte guoten win.
Irmengart die künegin
wane ...
......vil wol sie des gedachten
daz sie vil muode was.
schone bluomen unde gras
leiten sie der vrouwen under .-
ich mach u sagen wunder
von liebe unde ouch von herzeleide.
Bonifait solde al eine
des selben nachtes wachen.
ein vur begunde her machen,
die ros hatte her gebunden;
dô quamen in den stunden
zvelf schechere gerant,
die wolden daz guot mit gewalt
nemen werliche.
sie wanden wesen rîche.
Bonifait daz grimme werte.
vunfe her sô virserete
zu tode mit der ecken.
dannoch newolde her niht wecken
den edelen greven sinen neven.
die siebene namen im daz leben;
iedoch werte her sich gnuoch.
daz svert her alsô vaste sluoch,
daz ez von deme slage ir klânc.
der greve des inme slafe uof spranc.
Bonifait lach dar nidere;
der stolze greve biderue
vant sinen neven tôt.
dô alreist gienc ez an die nôt.
under sie lief her alsein degen,
alda wolder sinen neven
harte gerne hân virlorn.
grimmeclich groz was sin zorn,
daz tete her harte wole schin.
her gienc houwende undir in
alsein wuotender man,
dô sluoch her svaz her âne quam.
vonme libe her sie alle brachte;
vil leide her im gedachte
umbe bonifaites lîp.
 <daz ich ie in dieser bosen zît,
ouwe leider, wart geborn!
hêrre, daz ich dînen zorn
alsus ungenedicliche hân!
wie sal ich nû âne van
mine dinc in dirre heide?>
dô was im harte leide.
Ober bonifaiten her dô gienc,
vil minnecliche her in umbe vienc.
sin houbet nam her in sinen schoz,
sin klage die was harte groz.
sere weinende her dô sprach
 <hêrre, mîn groz ungemach
daz ich vil dicke irliden hân,
daz wandich daz ez nû were ir gan .>
der greve begunde weinen.
alda muste her bescheinen
die herzeliche leide umbe sinen neven.
her sprach < liebe trut, mustestu nû geleben,
sô hette ich virwunden al mine nôt.
owe, bitterliche tôt,
daz du an mich niht ne queme,
dô du bonifaiten neme,
den tuweren unde den guoten,
den senften gemuoten .>
