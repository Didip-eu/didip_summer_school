Ei künde ich wol enmitten
in mînes herzen smitten
getihte ûz golde smelzen,
unde liehten sin gevelzen
von karfunkel schone drin
dir, hohiu himelkeiserin!
sô wolte ich dîner wirde ganz
ein lop durliuhtec unde glânz
daruz vil harte gerne smiden.
nû bin ich an der künste liden
sô meisterliche niht bereit,
daz ich nach dîner werdekeit
der zungen hamer künne slahen
unde mînen munt alsô getwahen
daz er ze dime prise tüge.
ob iemer ûf ze berge vlüge
mîn rede alsam ein adelar
dîn lob enkünde ich niemer gar
mit sprüchen überhoehen.
sus kan dîn wirde enphloehen
sô verre sich den sinnen mîn,
daz ich den hohen êren dîn
niemer mac genahen.
sô mîn gedanc wil gahen
ûf ze dime werden lobe,
sô sweimet ez dem himel obe
reht als ein vlückez vederspil:
swenn aber ich hieniden wil
mit gedanken suochen ez,
sô reichet sîner tiefe mez
vür allez abgründe;
sin ende ich niemer vünde,
grüeb ich biz ûf den dillestein.
der marmel unde daz helfenbein
wirt mit halmen ê durbort,
ê daz man dîner wirde ein ort
mit tiefer rede vinde.
mit eime blie linde
durgrebt man ê den adamas
 (unde brîchet niht ein dünnez glas
mit eime slegel stehelin),
ê man die hohen êre dîn
mit worten übergiudet.
daz mer man ê versiudet
unde allez sin geslehte,
ê man dîn lop ze rehte
biz an den grunt erkirne.
sô man nû daz gestirne
gerechent unde der sunnen stoup,
unde allen griez unde allez loup
durnehteclichen hât gezelt,
sô wirt dîn prîs alrerst beschelt
nach sîner ganzen wirde.
keins wisen herzen girde
mac dîner tugende rîchen tuom
noch dîner hohen saelden ruom
volleclichen übergern.
kein staetekeit diu mac gewern
sô lânge sô dîn hoher prîs.
er muoz der künste meienris
tragen in der brüste sin,
swer dîner wirde schäpelin
sol blüemen unde vlehten,
daz er mit roeselehten
sprüchen ez vloriere,
unde allenthalben ziere
mit violinen worten,
sô daz er an den orten
vor allem valsche ez liuter,
unde wilder rime kriuter
darunder unde dâ'nzwischen'
vil schone künne mischen
in der süezen rede bluot.
vrouw, alles guotes überguot,
unde aller saelden houbetschatz,
dâ von dir mîner worte satz
vil ungemaeze ist harte.
der künste meiengarte
ist leider mir ze wilde,
darinne ich lobes bilde
dir, vrouwe, solde würken.
zer zeswen unde zer lürken
hende bin ich ungewert
bluomen der mîn herze gert
ze dîner wirde kranze.
von liehter sinne glânze
wirde ich niht gemüejet,
der wilde rim niht blüejet
vor mînes herzen ougen,
noch klinget vür mich tougen
der klaren vünde bechelin:
weizgot ich sihe niht darin
wie sanfte ez ruschend allez ge.
ich sitze ouch niht ûf grüenem kle
von süezer rede touwes naz,
dâ wirdeclichen ufe saz
von strazburc meister gotfrit,
der als ein waeher houbetsmit
guldin getihte worhte.
der haete, an alle vorhte,
dich gerüemet, vrouwe, baz,
dann ich, vil reinez tugentvaz,
iemer künne dich getuon.
ich muoz der türteltuben huon
zeim opher bringen âne golt:
dâ von du, vrouwe, enphahen solt
den guoten willen vür diu werc.
la mich, an witzen ein getwerc,
loufen ûf der sprüche wisen,
dâ der vil hohen künste risen
dîn lop nû brechent alle.
swaz in der rede enphalle,
daz ich die lese in mînen munt,
unde si vil schone bî der stunt
stecke an dîner wirde kloben.
künn ich dich, vrouwe, niht geloben
nach volleclichen êren,
dâr zuo sô soltu keren
dîn uzerwelte gnade,
alsô daz mir cuonrade
von wirzeburc daz heil geschehe,
daz mir dîn güete ez übersehe
swaz ich vermide an dînem lobe.
red ich ez, vrouwe, nû ze grobe,
sô lich hernach mir unde gip
ze stiure dîner helfe sip,
durch daz ich ez vil kleine rede.
ich wil ûf dîner gnaden pfede
setzen mîner sinne vuoz,
wande ich tore loben muoz
dich mit den wisen als der gouch,
der in dem meien gugzet ouch,
sô im diu liebe nachtegal
ze lobe doenet überal
unde in mit sange priset.
als mich dîn helfe wiset,
sô hebe ich künsteloser man
dîn lop mit reinem willen an.
