Ist zwîvel herzen nâchgebûr,
daz muoz der sêle werden sûr.
gesmaehet und gezieret
ist, swâ sich parrieret
unverzaget mannes muot,
als agelstern varwe tuot.
der mac dennoch wesen geil:
wand an im sint beidiu teil,
des himels und der helle.
der unstaete geselle
hât die swarzen varwe gar,
und wirt och nâch der vinster var:
sô habet sich an die blanken
der mit staeten gedanken.
diz vliegende bîspel
ist tumben liuten gar ze snel,
sine mugens niht erdenken:
wand ez kan vor in wenken
rehte alsam ein schellec hase.
zin anderhalp ame glase
geleichet, und des blinden troum,
die gebent antlützes roum,
doch mac mit staete niht gesîn
dirre trüebe lîhte schîn:
er machet kurze vröude alwâr.
wer roufet mich dâ nie kein hâr
gewuohs, inne an mîner hant?
der hât vil nâhe griffe erkant.
sprich ich gein den vorhten och,
daz glîchet mîner witze doch.
wil ich triwe vinden
aldâ si kan verswinden,
als viur in dem brunnen
und daz tou von der sunnen?
ouch erkante ich nie sô wîsen man,
ern möhte gerne künde hân,
welher stiure disiu maere gernt
und waz si guoter lêre wernt.
dar an si niemer des verzagent,
beidiu si vliehent und jagent,
si entwîchent und kêrent,
si lasternt und êrent.
swer mit disen schanzen allen kan,
an dem hât witze wol getân,
der sich niht versitzet noch vergêt
und sich anders wol verstêt.
valsch geselleclîcher muot
ist zem hellefiure guot,
und ist hôher werdekeit ein hagel.
sîn triwe hât sô kurzen zagel,
daz si den dritten biz niht galt,
vuor si mit bremen in den walt.
Dise manger slahte underbint
iedoch niht gar von manne sint.
vür diu wîp stôze ich disiu zil.
swelhiu mîn râten merken wil,
diu sol wizzen war si kêre
ir prîs und ir êre,
und wem si dâ nâch sî bereit
minne und ir werdekeit,
sô daz si niht geriwe
ir kiusche und ir triwe.
vor gote ich guoten wîben bite,
daz in rehtiu mâze volge mite.
scham ist ein slôz ob allen siten:
ich endarf in niht mê heiles biten.
diu valsche erwirbet valschen prîs.
wie staete ist ein dünnez îs,
daz ougestheize sunnen hât?
ir lop vil balde alsus zergât.
manec wîbes schoene an lobe ist breit:
ist dâ daz herze conterfeit,
die lob ich als ich solde
daz safer ime golde.
ich enhân daz niht vür lîhtiu dinc,
swer in den kranken messinc
verwurket edeln rubîn
und al die âventiure sîn
(dem glîche ich rehten wîbes muot).
diu ir wîpheit rehte tuot,
dane sol ich varwe prüeven niht,
noch ir herzen dach, daz man siht.
ist si inrehalp der brust bewart,
sô ist werder prîs dâ niht verschart.
Solt ich nû wîp und man
ze rehte prüeven als ich kan,
dâ vüere ein langez maere mite.
nû hoert dirre âventiure site.
diu lât iuch wizzen beide
von liebe und von leide:
vröud und angest vert tâ bî.
nû lât mîn eines wesen drî,
der ieslîcher sunder pflege
daz mîner künste widerwege:
dar zuo gehôrte wilder vunt,
op si iu gerne taeten kunt
daz ich iu eine künden wil.
si heten arbeite vil.
ein maere wil i'u niwen,
daz seit von grôzen triwen,
wîplîchez wîbes reht,
und mannes manheit alsô sleht,
diu sich gein herte nie gebouc.
sîn herze in dar an niht betrouc,
er stahel, swa er ze strîte quam,
sîn hant dâ sigelîchen nam
vil manegen lobelîchen prîs.
er küene, traeclîche wîs,
(den helt ich alsus grüeze)
er wîbes ougen süeze,
und dâ bî wîbes herzen suht,
vor missewende ein wâriu vluht.
den ich hie zuo hân erkorn,
er ist maereshalp noch ungeborn,
dem man dirre âventiure giht,
und wunders vil des dran geschiht.
Sie pflegents noch als mans dô pflac,
swâ lît und welhsch gerihte lac.
des pfliget ouch tiuscher erde ein ort:
daz habt ir âne mich gehôrt.
swer ie dâ pflac der lande,
der gebôt wol âne schande
(daz ist ein wârheit sunder wân)
daz der altest bruoder solde hân
sîns vater ganzen erbeteil.
daz was der jungern unheil,
daz in der tôt die pflihte brach
als in ir vater leben verjach.
dâ vor was ez gemeine:
sus hâtz der alter eine.
daz schuof iedoch ein wîse man,
daz alter guot solde hân.
jugent hât vil werdekeit,
daz alter siuften und leit.
ez enwart nie niht als unvruot,
sô alter und armuot.
künge, grâven, herzogen,
(daz sag ich iu vür ungelogen)
daz die dâ huobe enterbet sint
unz an daz elteste kint,
daz ist ein vremdiu zeche.
der kiusche und der vreche
Gahmuret der wîgant
verlôs sus bürge und lant,
dâ sîn vater schône
truoc zepter und krône
mit grôzer küneclîcher kraft,
unz er lac tôt an rîterschaft.
Dô klagte man in sêre.
die ganzen triwe und êre
brâht er unz an sînen tôt.
sîn elter sun vür sich gebôt
den vürsten ûzem rîche.
die kômen ritterlîche,
wan si ze rehte solden hân
von im grôz lêhen sunder wân.
dô si ze hove wâren komen
und ir reht was vernomen,
daz se ir lêhen alle enpfiengen,
nû hoeret wie siz ane viengen.
si gerten, als ir triwe riet,
rîch und arme, gar diu diet,
einer kranken ernstlîcher bete,
daz der künec an Gahmurete
bruoderlîche triwe mêrte,
und sich selben êrte,
daz er in niht gar verstieze,
und im sînes landes lieze
hantgemaelde, daz man möhte sehen,
dâ von der hêrre müese jehen
sîns namen und sîner vrîheit.
daz was dem künege niht ze leit:
er sprach "ir kunnet mâze gern:
ich wil iuch des und vürbaz wern.
wan nennet ir den bruoder mîn
Gahmuret Anschevîn?
Anschouwe ist mîn lant:
dâ wesen beide von genant."
Sus sprach der künec hêr.
"mîn bruoder der mac sich mê
der staeten hilfe an mich versehen,
denne ich sô gâhes welle jehen.
er sol mîn ingesinde sîn.
deiswâr ich tuon iu allen schîn
daz uns beide ein muoter truoc.
er hât wênc, und ich genuoc:
daz sol im teilen sô mîn hant,
dês mîn saelde niht sî pfant
vor dem der gît und nimt:
ûf reht in bêder der gezimt."
dô die vürsten rîche
vernâmen al gelîche
daz ir hêrre triwen pflac,
daz was in ein lieber tac.
ieslîcher im sunder neic.
Gahmuret niht langer sweic
der volge, als im sîn herze jach:
zem künge er güetlîchen sprach
"hêrre und bruoder mîn,
wolt ich ingesinde sîn
iwer oder deheines man,
sô het ich mîn gemach getân.
nû prüevet dar nâch mînen prîs
(ir sît getriwe und wîs),
und râtt als ez geziehe nuo:
dâ grîfet helflîche zuo.
niht wan harnasch ich hân:
het ich dar inne mê getân,
daz virrec lop mir braehte,
etswâ man mîn gedaehte."
Gahmuret sprach ave sân
"sehzehen knappen ich hân,
der sehse von îser sint.
dar zuo gebt mir vier kint,
mit guoter zuht, von hôher art.
vor den wirt niemer niht gespart,
des ie bejagen mac mîn hant.
ich wil kêren in diu lant.
ich hân ouch ê ein teil gevarn.
ob mich gelücke wil bewarn,
sô erwirbe ich guotes wîbes gruoz.
ob ich ir dar nâch dienen muoz,
und ob ich des wirdec bin,
sô raetet mir mîn bester sin
daz ichs mit rehten triwen pflege.
got wîse mich der saelden wege.
wir vuoren geselleclîche
(dennoch het iwer rîche
unser vater Gandîn),
manegen kumberlîchen pîn
wir bêde dolten umbe liep.
ir wâret ritter und diep,
ir kundet dienen und heln:
wan kunde ouch ich nû minne steln!
ôwê wan het ich iwer kunst
und anderhalp die wâren gunst!"
der künec siufte und sprach
"ôwê daz ich dich ie gesach,
sît du mit schimpflîchen siten
mîn ganzez herze hâst versniten,
und tuost op wir uns scheiden.
mîn vater hât uns beiden
Gelâzen guotes harte vil:
des stôze ich dir gelîchiu zil.
ich bin dir herzenlîchen holt.
lieht gesteine, rôtez golt,
liute, wâpen, ors, gewant,
des nim sô vil von mîner hant,
daz du nâch dînem willen varst
und dîne mildekeit bewarst.
dîn manheit ist ûz erkorn:
waerstu von Gylstram geborn
oder komen her von Ranculat,
ich hete dich immer an der stat
als ich dich sus vil gerne hân.
du bist mîn bruoder sunder wân."
"hêrre, ir lobt mich umbe nôt,
sît ez iwer zuht gebôt.
dar nâch tuot iwer helfe schîn.
welt ir und diu muoter mîn
mir teilen iwer varnde habe,
sô stîge ich ûf und ninder abe.
mîn herze iedoch nâch hoehe strebet:
ine weiz war umbez alsus lebet,
daz mir swillet sus mîn winster brust.
ôwê war jaget mich mîn gelust?
ich solz versuochen, ob ich mac.
nû nâhet mîn urloubes tac."
Der künec in alles werte,
mê denne er selbe gerte;
vünf ors erwelt und erkant,
de besten über al sîn lant,
küene, starc, niht ze laz;
manec tiwer goltvaz,
und mangen guldînen klôz.
den künec wênec des verdrôz,
er enfultes im vier soumschrîn:
gesteines muose ouch vil dar în.
dô si gefüllet lâgen,
knappen, die des pflâgen,
wâren wol gekleidet und geriten.
dane wart jâmer niht vermiten,
do er vür sîne muoter gienc
und si in sô vaste zuo ir vienc.
"vil li roy Gandîn,
wilt du niht langer bî mir sîn?"
sprach daz wîplîche wîp.
"ôwê nû truoc dich doch mîn lîp:
du bist och Gandînes kint.
ist got an sîner helfe blint,
oder ist er dran betoubet,
daz er mir niht geloubet?
sol ich nû niwen kumber haben?
ich hân mîns herzen kraft begraben,
die süeze mîner ougen:
wil er mich vürbaz rouben,
und ist doch ein rihtaere,
sô liuget mir daz maere
als man von sîner helfe saget,
sît er an mir ist sus verzaget."
Dô sprach der junge Anschevîn
"got troeste iuch, vrowe, des vater mîn:
den suln wir beidiu gerne klagen.
iu enmac nie man von mir gesagen
deheiniu klagelîchiu leit.
ich var durch mîne werdekeit
nâh ritterschaft in vremdiu lant.
vrouwe, ez ist mir sus gewant."
dô sprach diu küneginne
"sît du nâch hôher minne
wendest dienest und muot,
lieber sun, lâ dir mîn guot
ûf die vart niht versmâhen.
heiz von mir enpfâhen
dîne kameraere
vier soumschrîn swaere:
dâ ligent inne pfelle breit,
ganze, die man nie versneit,
und manec tiwer samît.
süezer man, lâ mich die zît
hoeren, wenn du wider kumest:
an mînen vröuden du mir vrumest."
"vrouwe, des enweiz ich niht,
in welhem lande man mich siht:
wan swar ich von iu kêre,
ir habt nâch ritters êre
iwer werdekeit an mir getân.
och hât mich der künec lâzen
als im mîn dienest danken sol.
ich getrûwe iu des vil wol,
daz ir in deste werder hât,
swie halt mir mîn dinc ergât."
Als uns diu âventiure saget,
dô het der helt unverzaget
enpfangen durch liebe kraft
und durch wîplîch geselleschaft
kleinoetes tûsent marke wert.
swâ noch ein jude pfandes gert,
er möhtz dervür enpfâhen:
ez endorft im niht versmâhen.
daz sande im ein sîn vriundin.
an sînem dienste lac gewin,
der wîbe minne und ir gruoz:
doch wart im selten kumbers buoz.
urloup nam der wîgant.
muoter, bruoder, noch des lant,
sîn ouge niemer mê erkôs;
dar an doch maneger vil verlôs.
der sich hete an im erkant,
ê daz er waere dan gewant,
mit deheiner slahte günste zil,
den wart von im gedanket vil.
es dûhte in mêre denne genuoc:
durch sîne zuht er nie gewuoc
daz siz taeten umbe reht.
sîn muot was ebener denne sleht.
swer selbe sagt wie wert er sî,
dâ ist lîhte ein ungeloube bî:
es solten de umbesaezen jehen,
und ouch die hêten gesehen
sîniu werc dâ er vremde waere:
sô geloupte man dez maere.
Gahmuret der site pflac,
den rehtiu mâze widerwac,
und ander schanze enkeine.
sîn rüemen daz was kleine,
grôz êre er lîdenlîchen leit,
der lôse wille in gar vermeit.
doch wânde der gefüege,
daz nieman krône trüege,
künec, keiser, keiserîn,
des messenîe er wolde sîn,
wan eines der die hoehsten hant
trüege ûf erde übr elliu lant.
der wille in sînem herzen lac.
im wart gesagt, ze Baldac
waere ein sô gewaltic man,
daz im der erde undertân
diu zwei teil waeren oder mê.
sîn name heidensch was sô hêr
daz man in hiez den bâruc.
er hete an krefte alsolhen zuc,
vil künege wâren sîne man,
mit krôntem lîbe undertân.
dez bâruc-ambet hiute stêt.
seht wie man kristen ê begêt
ze Rôme, als uns der touf vergiht.
heidensch orden man dort siht:
ze Baldac nement se ir bâbestreht
(daz dunket se âne krümbe sleht),
der bâruc in vür sünde
gît wandels urkünde.
Zwên bruoder von Babilôn,
Pompeius und Ipomidôn,
den nam der bâruc Ninivê
(daz was al ir vordern ê):
si tâten wer mit kreften schîn.
dar kom der junge Anschevîn:
dem wart der bâruc vil holt.
jâ nam nâch dienste aldâ den solt
Gahmuret der werde man.
nû erloubt im daz er müeze hân
ander wâpen denne im Gandîn
dâ vor gap, der vater sîn.
der hêrre pflac mit gernden siten
ûf sîne kovertiure gesniten
anker lieht hermîn:
dâ nâch muos ouch daz ander sîn,
ûfme schilt und an der wât.
noch grüener denne ein smârât
was geprüevet sîn gereite gar,
und nâch dem achmardî var.
daz ist ein sîdîn lachen:
dar ûz hiez er im machen
wâpenroc und kursît:
ez ist bezzer denne der samît.
hermîn anker drûf genaet,
guldîniu seil dran gedraet.
sîn anker heten niht bekort
ganzes lands noch landes ort,
dane wâren si ninder în geslagen:
der hêrre muose vürbaz tragen
disen wâpenlîchen last
in manegiu lant, der werde gast,
Nâch dem anker disiu mâl,
wand er deheiner slahte twâl
hete ninder noch gebite.
wie vil er lande durchrite
und in schiffen umbefüere?
ob ich iu dâ nâch swüere,
sô saget iu ûf mînen eit
mîn ritterlîchiu sicherheit
als mir diu âventiure giht:
ine hân nû mê geziuges niht.
diu seit, sîn manlîchiu kraft
behielt den prîs in heidenschaft,
ze Marroch und ze Persîâ.
sîn hant bezalt ouch anderswâ,
ze Dâmasc und ze Hâlap,
und swâ man ritterschaft dâ gap,
ze Arâbîe und vor Arâbî,
daz er was gegenstrîtes vrî
vor ieslîchem einem man.
disen ruoft er dâ gewan.
sîns herzen gir nâch prîse greif:
ir aller tât vor im zesleif
und was vil nâch entnihtet.
sus was ie der berihtet,
der gein im tjostierens pflac.
man jach im des ze Baldac:
sîn ellen strebte sunder wanc:
von dan vuor er gein Zazamanc
in daz künecrîche.
die klageten al gelîche
Isenharten, der den lîp
in dienste vlôs umbe ein wîp.
des twang in Belacâne,
diu süeze valsches âne.
daz si im ir minne nie gebôt,
des lager nâch ir minne tôt.
Den râchen sîne mâge
offenlîche und an der lâge,
die vrouwen twungen si mit her.
diu was mit ellenthafter wer,
dô Gahmuret kom in ir lant,
daz von Schotten Vridebrant
mit schiffes her verbrande,
ê daz er dannen wande.
nû hoert wie unser rîter var.
daz mer warf in mit sturme dar,
sô daz er kûme iedoch genas.
gein der küngîn palas
kom er gesigelt in die habe:
dâ wart er vil geschouwet abe.
dô saher ûz an dez velt.
dâ was geslagen manec gezelt
al umb die stat wan gein dem mer:
dâ lâgen zwei kreftigiu her.
dô hiez er vrâgen der maere,
wes diu burc waere;
wan err künde nie gewan,
noch dehein sîn schifman.
si taeten sînen boten kunt,
ez waere Pâtelamunt.
daz wart im minneclîche enboten.
si manten in bî ir goten
daz er in hulfe: es waere in nôt,
si rungen niht wan umben tôt.
dô der junge Anschevîn
vernam ir kumberlîchen pîn,
er bôt sîn dienest umbe guot,
als noch vil dicke ein rîter tuot,
oder daz sim sageten umbe waz
er solde doln der vînde haz.
Dô sprach ûz einem munde
der sieche und der gesunde,
daz im waer al gemeine
ir golt und ir gesteine;
des solter alles hêrre wesen,
und er möhte wol bî in genesen.
doch bedorfter wênec soldes:
von Arâbîe des goldes
heter manegen knollen brâht.
liute vinster sô diu naht
wâren alle die von Zazamanc:
bî den dûht in diu wîle lanc.
doch hiez er herberge nemen:
des moht och si vil wol gezemen,
daz se im die besten gâben.
die vrouwen dennoch lâgen
zen venstern und sâhen dar:
si naemen des vil rehte war,
sîne knappen und sîn harnas,
wie daz gefeitieret was.
dô truoc der helt milte
ûf einem hermîn schilte
ine weiz wie manegen zobelbalc:
der küneginne marschalc
hetez vür einen anker grôz.
ze sehen in wênic dar verdrôz.
dô muosen sîniu ouge jehen
daz er hêt ê gesehen
disen ritter oder sînen schîn.
daz muost ze Alexandrîe sîn,
dô der bâruc dervor lac:
sînen prîs dâ nieman widerwac.
Sus vuor der muotes rîche
in die stat behagenlîche.
zehen soumaer hiez er vazzen:
die zogeten hin die gazzen.
dâ riten zweinzec knappen nâch.
sîn bovel man dort vor ersach:
garzûne, koche und ir knaben
heten sich hin vür erhaben.
stolz was sîn gesinde:
zwelf wol geborner kinde
dâ hinden nâch den knappen riten,
an guoter zuht, mit süezen siten.
etslîcher was ein Sarrazîn.
dar nâch muos ouch getrecket sîn
aht ors mit zindâle
verdecket al zemâle.
daz niunde sînen satel truoc:
ein schilt, des ich ê gewuoc,
den vuorte ein knappe vil gemeit
derbî. nâch den selben reit
pusûner, der man och bedarf.
ein tambûrr sluog und warf
vil hôhe sîne tambûr.
den hêrren nam vil untûr
dane riten vloitierre bî,
und guoter videlaere drî.
den was allen niht ze gâch.
selbe reit er hinden nâch,
und sîn marnaere
der wîse und der maere.
Swaz dâ was volkes inne,
Moere und Moerinne
was beidiu wîp und man.
der hêrre schouwen began
manegen schilt zebrochen,
mit spern gar durchstochen:
der was dâ vil gehangen vür,
an die wende und an die tür.
si heten jâmer und guft.
in diu venster gein dem luft
was gebettet mangem wunden man,
swenn er den arzât gewan,
daz er doch mohte niht genesen.
der was bî vînden gewesen.
sus warb ie der ungerne vlôch.
vil orse man im widerzôch,
durchstochen und verhouwen.
manege tunkele vrouwen
sach er bêdenthalben sîn:
nâch rabens varwe was ir schîn.
sîn wirt in minneclîche enpfienc;
daz im nâch vröuden sît ergienc.
daz was ein ellens rîcher man:
mit sîner hant het er getân
manegen stich und slac,
wand er einer porten pflac.
bî dem er manegen rîter vant,
die ir hende hiengen in diu bant,
und den ir houbet schrunden.
die heten sölhe wunden,
daz si doch tâten rîterschaft:
si heten lâzen niht ir kraft.
Der burcgrâve von der stat
sînen gast dô minneclîchen bat
daz er niht verbaere
al daz sîn wille waere
über sîn guot und über den lîp.
er vuorte in dâ er vant sîn wîp,
diu Gahmureten kuste,
des in doch wênc geluste.
dar nâch vuor er enbîzen sân.
dô diz alsus was getân,
der marschalc vuor von im zehant
aldâ er die küneginne vant,
und iesch vil grôziu botenbrôt.
er sprach "vrouwe, unser nôt
ist mit vröuden zergangen.
den wir hie haben enpfangen,
daz ist ein rîter sô getân,
daz wir ze vlêhen immer hân
unsern goten, die in uns brâhten,
daz si des ie gedâhten."
"nû sage mir ûf die triwe dîn,
wer der ritter müge sîn."
"vrouwe, ez ist ein degen vier,
des bâruckes soldier,
ein Anschevîn von hôher art.
âvoy wie wênic wirt gespart
sîn lîp, swâ man in laezet an!
wie rehter dar und dan
entwîchet und kêret!
die vînde er schaden lêret.
Ich sach in strîten schône,
dâ die Babylône
Alexandrîe loesen solten,
und dô si dannen wolten
den bâruc trîben mit gewalt.
waz ir dâ nider wart gevalt
an der schumpfentiure!
dâ begienc der gehiure
mit sîme lîbe sölhe tât,
sine heten vliehens keinen rât.
dar zuo hôrt ich in nennen,
man solt in wol erkennen,
daz er den prîs übr manegiu lant
hete al ein zuo sîner hant."
"nû sih et wenne oder wie,
und vüeg daz er mich spreche hie.
wir hân doch vride al disen tac;
dâ von der helt wol rîten mac
her ûf ze mir: od sol ich dar?
er ist anders denne wir gevar:
ôwî wan taete im daz niht wê!
daz het ich gerne erfunden ê:
op mirz die mîne rieten,
ich solt im êre bieten.
geruochet er mir nâhen,
wie sol ich in enpfâhen?
ist er mir dar zuo wol geborn,
daz mîn kus niht sî verlorn?"
"vrouwe, erst vür küneges künne erkant:
des sî mîn lîp genennet pfant.
Vrouwe, ich wil iwern vürsten sagen,
daz si rîchiu kleider tragen,
und daz si vor iu bîten
unz daz wir zuo ziu rîten.
daz saget ir iweren vrouwen gar.
wan swenne ich nû hin nider var,
sô bring ich iu den werden gast,
dem süezer tugende nie gebrast."
harte wênic des verdarp:
vil behendeclîchen warp
der marschalc sîner vrouwen bete.
balde wart dô Gahmurete
rîchiu kleider dar getragen:
diu leiter an. sus hôrt ich sagen,
daz diu tiwer waeren.
anker die swaeren
von arâbischem golde
wâren drûfe alser wolde.
dô saz der minnen geltes lôn
ûf ein ors, daz ein Babylôn
gein im durch tjostieren reit:
den stach er drabe, daz was dem leit.
op sîn wirt iht mit im var?
er und sîne rîter gar.
jâ deiswâr, si sint es vrô.
si riten mit ein ander dô
und erbeizten vor dem palas,
dâ manec rîter ûffe was:
die muosen wol gekleidet sîn.
sîniu kinder liefen vor im în,
Ie zwei ein ander an der hant.
ir hêrre manege vrouwen vant,
gekleidet wünneclîche.
der küneginne rîche
ir ougen vuogten hôhen pîn,
dô si gesach den Anschevîn.
der was sô minneclîche gevar,
daz er entslôz ir herze gar,
ez waere ir liep oder leit:
daz beslôz dâ vor ir wîpheit.
ein wênc si gein im dô trat,
ir gast si sich küssen bat.
si nam in selbe mit der hant:
gein den vînden an die want
sâzen se in diu venster wît
ûf ein kultr gesteppet samît,
dar undr ein weichez pette lac.
ist iht liehters denne der tac,
dem glîchet niht diu künegîn.
si hete wîplîchen sin,
und was abr anders rîterlîch,
der touwegen rôsen ungelîch.
nâch swarzer varwe was ir schîn,
ir krône ein liehter rubîn:
ir houbet man derdurch wol sach.
diu wirtîn zir gaste sprach,
daz ir liep waer sîn komen.
"hêrre, ich hân von iu vernomen
vil rîterlîcher werdekeit.
durch iwer zuht lât iu niht leit,
ob i'u mînen kumber klage,
den ich nâhe im herzen trage."
"Mîn helfe iuch, vrowe, niht irret.
swaz iu war od wirret,
swâ daz wenden sol mîn hant,
diu sî ze dienste dar benant.
ich pin niht wan einec man:
swer iu tuot od hât getân,
dâ biut ich gegen mînen schilt:
die vînde wênec des bevilt."
mit zühten sprach ein vürste sân:
"heten wir einen houbetman,
wir solden vînde wênic sparn,
sît Vridebrant ist hin gevarn.
der loeset dort sîn eigen lant.
ein künec, heizet Hernant,
den er durch Herlinde sluoc,
des mâge tuont im leit genuoc:
sine wellent si des niht mâzen.
er hât hie helde lâzen;
den herzogen Hiutegêr,
des rîtertât uns manegiu sêr
vrumt, und sîn geselleschaft:
ir strît hât kunst und kraft.
sô hât hie mangen soldier
von Normandîe Gaschier,
der wîse degen hêre.
noch hât hie rîter mêre
Kaylet von Hoskurast,
manegen zornigen gast.
die braehten alle in diz lant
der Schotten künec Vridebrant
und sînre genôze viere
mit mangem soldiere.
Westerhalp dort an dem mer
dâ lît Isenhartes her
mit vliezenden ougen.
offenlîch noch tougen
gesach si niemer mê kein man,
sine müesen jâmers wunder hân
(ir herzen regen die güsse warp),
sît an der tjost ir hêrre starp."
der gast zer wirtinne
sprach mit ritters sinne
"saget mir, ob irs ruochet,
durch waz man iuch sô suochet
zornlîche mit gewalt.
ir habet sô manegen degen balt:
mich müet daz si sint verladen
mit vînde hazze nâch ir schaden."
"daz sage i'u, hêrre, sît irs gert.
mir diende ein ritter, der was wert.
sîn lîp was tugende ein bernde rîs.
der helt was küene und wîs,
der triwe ein reht beklibeniu vruht:
sîn zuht wac vür alle zuht.
er was noch kiuscher denne ein wîp:
vrecheit und ellen truoc sîn lîp,
sone gewuohs an ritter milter hant
vor im nie über elliu lant
(ine weiz waz nâch uns süle geschehen:
des lâzen ander liute jehen):
er was gein valscher vuore ein tôr,
in swarzer varwe als ich ein Môr.
sîn vater hiez Tankanîs,
ein künec: der het och hôhen prîs.
Mîn vriunt der hiez Isenhart.
mîn wîpheit was unbewart,
dô ich sîn dienst nâch minne enpfienc,
deiz im nâch vröuden niht ergienc.
des muoz ich immer jâmer tragen.
si waenent daz ich in schüef erslagen:
verrâtens ich doch wênic kan,
swie mich des zîhen sîne man.
er was mir lieber danne in.
âne geziuge ich des niht bin,
mit den ichz sol bewaeren noch:
die rehten wârheit wizzen doch
mîne gote und ouch die sîne.
er gap mir manege pîne.
nû hât mîn schamndiu wîpheit
sîn lôn erlenget und mîn leit.
dem helde erwarp mîn magetuom
an rîterschefte manegen ruom.
do versuocht ich in, ober kunde sîn
ein vriunt. daz wart vil balde schîn.
er gap durch mich sîn harnas
enwec, daz als ein palas
dort stêt (daz ist ein hôch gezelt:
daz brâhten Schotten ûf diz velt).
dô daz der helt âne wart,
sîn lîp dô wênic wart gespart.
des lebens in dâ nâch verdrôz,
mange âventiure suohter blôz.
dô ditz alsô was,
ein vürste (Prôthizilas
Der hiez) mîn massenîe,
vor zageheit der vrîe,
ûz durch âventiure reit,
dâ grôz schade in niht vermeit.
zem vôrest in Azagouc
ein tjost im sterben niht erlouc,
die er tete ûf einen küenen man,
der ouch sîn ende aldâ gewan.
daz was mîn vriunt Isenhart.
ir ieweder innen wart
eins spers durch schilt und durch den lîp.
daz klag ich noch, vil armez wîp:
ir bêder tôt mich immer müet.
ûf mîner triwe jâmer blüet.
ih enwart nie wîp deheines man."
Gahmureten dûhte sân,
swie si waere ein heidenin,
mit triwen wîplîcher sin
in wîbes herze nie geslouf.
ir kiusche was ein reiner touf,
und ouch der regen der si begôz,
der wâc der von ir ougen vlôz
ûf ir zobel und an ir brust.
riwen pflege was ir gelust,
und rehtiu jâmers lêre.
si seit im vürbaz mêre
"dô suohte mich von über mer
der Schotten künec mit sînem her:
der was sîns oeheimes suon.
sine mohten mir niht mê getuon
schaden dan mir was geschehen
an Isenharte, ich muoz es jehen."
Diu vrouwe ersiufte dicke.
durch die zäher manege blicke
si schamende gastlîchen sach
an Gahmureten: dô verjach
ir ougen dem herzen sân
daz er waere wol getân.
si kunde ouch liehte varwe spehen:
wan si het och ê gesehen
manegen liehten heiden.
aldâ wart undr in beiden
ein vil getriulîchiu ger:
sie sach dar, und er sach her.
dar nâch hiez si schenken sân:
getorste si, daz waere verlâzen.
ez müete si deiz niht beleip,
wand ez die ritter ie vertreip,
die gerne sprâchen widr diu wîp.
doch was ir lîp sîn selbes lîp:
ouch het er ir den muot gegeben,
sîn leben was der vrouwen leben.
dô stuont er ûf und sprach
"vrouwe, ich tuon iu ungemach.
ich kan ze lange sitzen:
daz tuon ich niht mit witzen.
mir ist vil dienestlîchen leit
daz iwer kumber ist sô breit.
vrouwe, gebietet über mich:
swar ir welt, darst mîn gerich.
ich dien iu allez daz ich sol."
si sprach "hêr, des trûwe i'u wol."
Der burcgrâve sîn wirt
nû vil wênic des verbirt,
ern kürze im sîne stunde.
ze vrâgen er begunde,
ober wolde baneken rîten:
"und schouwet wâ wir strîten,
wie unser porten sîn behuot."
Gahmuret der degen guot
sprach, er wolde gerne sehen
wâ rîterschaft dâ waere geschehen.
her ab mit dem helde reit
manec rîter vil gemeit,
hie der wîse, dort der tumbe.
si vuorten in alumbe
vür sehzehen porten,
und beschieden im mit worten,
daz der deheiniu waere bespart,
sît wurde gerochen Isenhart
"an uns mit zorn. naht und tac
unser strît vil nâch gelîche wac:
man beslôz ir keine sît.
uns gît vor ähte porten strît
des getriwen Isenhartes man:
die hânt uns schaden vil getân.
si ringent mit zorne,
die vürsten wol geborne,
des küneges man von Azagouc."
vor ieslîcher porte vlouc
ob küener schar ein liehter van;
ein durchstochen rîter dran,
als Isenhart den lîp verlôs:
sîn volc diu wâpen dâ nâch kôs.
"Dâ gein hân wir einen site:
dâ stille wir ir jâmer mite.
unser vanen sint erkant,
daz zwêne vinger ûz der hant
biutet gein dem eide,
irn geschaehe nie sô leide
wan sît daz Isenhart lac tôt
(mîner vrouwen vrumt er herzenôt),
sus stêt diu künegîn gemâl,
vrou Belakâne, sunder twâl
in einen blanken samît
gesniten von swarzer varwe sît
daz wir diu wâpen kuren an in
(ir triwe an jâmer hât gewin):
die steckent ob den porten hôch.
vür die andern ähte uns suochet noch
des stolzen Fridebrandes her,
die getouften von über mer.
ieslîcher porte ein vürste pfliget,
der sich strîtes ûz bewiget
mit sîner baniere.
wir haben Gaschiere
gevangen einen grâven abe:
der biutet uns vil grôze habe.
der ist Kayletes swester suon:
swaz uns der nû mac getuon,
daz muoz ie dirre gelten.
sölch gelücke kumt uns selten.
Grüenes angers lützel, sandes
wol drîzec poinder landes
ist zir gezelten vome graben:
dâ wirt vil manec tjost erhaben."
disiu maere sagt im gar sîn wirt.
"ein ritter niemer daz verbirt,
ern kom durch tjostieren vür.
op der sîn dienest dort verlür
an ir diu in sante her,
waz hulfe in dan sîn vrechiu ger?
daz ist der stolze Hiutegêr.
von dem mag ich wol sprechen mê,
sît wir hie sîn besezzen,
daz der helt vermezzen
ie smorgens vil bereite was
vor der porte gein dem palas.
ouch ist von dem küenen man
kleinoetes vil gefüeret dan,
daz er durch unser schilte stach,
des man vür grôze koste jach
sô ez die krîgierre brâchen drabe.
er valt uns manegen rîter abe.
er laet sich gerne schouwen,
in lobent ouch unser vrouwen.
swen wîp lobent, der wirt erkant,
er hât den prîs ze sîner hant,
und sînes herzen wunne."
dô hete diu müede sunne
ir liehten blic hinz ir gelesen.
des bankens muose ein ende wesen.
der gast mit sîme wirte reit,
er vant sîn ezzen al bereit.
Ich muoz iu von ir spîse sagen.
diu wart mit zühten vür getragen:
man diende in rîterliche.
diu küneginne rîche
kom stolzlîch vür sînen tisch.
hie stuont der reiger, dort der visch.
si was durch daz hinz im gevarn,
si wolde selbe daz bewarn
daz man sîn pflaege wol ze vrumen:
si was mit juncvrouwen kumen.
si kniete nider (daz was im leit),
mit ir selber hant si sneit
dem rîter sîner spîse ein teil.
diu vrouwe was ir gastes geil.
dô bôt si im sîn trinken dar
und pflac sîn wol: och nam er war,
wie was gebaerde und ir wort.
zende an sînes tisches ort
sâzen sîne spilman,
und anderhalp sîn kappelâzen.
al schemende er an die vrouwen sach,
harte blûclîcher sprach
"ich enhân mir es niht genietet,
als ir mirz, vrouwe, bietet,
mîns lebens mit sölhen êren.
ob ich iuch solde lêren,
sô waer hînt sân an iuch gegert
eins pflegens des ich waere wert,
sone waert ir niht her ab geriten.
getar ich iuch des, vrouwe, biten,
Sô lât mich in der mâze leben.
ir habt mir êr ze vil gegeben."
sine wolt och des niht lâzen,
dâ sîniu kinder sâzen,
diu bat si ezzen vaste.
diz bôt si zêrn ir gaste.
gar disiu junchêrrelîn
wâren holt der künegîn.
dar nâch diu vrouwe niht vergaz,
si gieng och dâ der wirt saz
und des wîp diu burcrâvin.
den becher huop diu künegîn,
si sprach "lâ dir bevolhen sîn
unseren gast: diu êre ist dîn.
dar umbe ich iuch beidiu man."
si nam urloup, dô gienc si dan
aber hin wider vür ir gast.
des herze truoc ir minnen last.
daz selbe ouch ir von im geschach;
des ir herze und ir ouge jach:
diu muosens mit ir pflihte hân.
mit zühten sprach diu vrouwe sân
"gebietet, hêrre: swes ir gert,
daz schaf ich: wand ir sît es wert.
und lât mich iwer urloup hân.
wirt iu hie guot gemach getân,
des vröwen wir uns über al."
guldîn wâren ir kerzstal:
vier lieht man vor ir drûfe truoc.
si reit ouch dâ si vant genuoc.
Sine âzen och niht langer dô.
der helt was trûric und vrô.
er vröute sich daz man im bôt
grôz êre: in twanc doch ander nôt.
daz was diu strenge minne:
diu neiget hôhe sinne.
diu wirtin vuor an ir gemach:
harte schiere daz geschach.
man bette dem helde sân:
daz wart mit vlîze getân.
der wirt sprach zem gaste
"nû sult ir slâfen vaste,
und ruowet hînt: des wirt iu nôt."
der wirt den sînen daz gebôt,
si solten dannen kêren.
des gastes junchêrren,
der bette alumbe dez sîne lac,
ir houbet dran, wand er des pflac.
dâ stuonden kerzen harte grôz
und brunnen lieht. den helt verdrôz
daz sô lanc was diu naht.
in brâhte dicke in unmaht
diu swarze Moerinne,
des landes küneginne.
er want sich dicke alsam ein wit,
daz im krachten diu lit.
strît und minne was sîn ger:
nû wünschet daz mans in gewer.
sîn herze gap von stôzen schal,
wand ez nâch rîterschefte swal.
Daz begunde dem recken
sîne brust bêde erstrecken,
sô die senwen tuot daz armbrust.
dâ was ze draete sîn gelust.
der hêrre âne allez slâfen lac,
unz errkôs den grâwen tac:
der gap dennoch niht liehten schîn.
dô solt och dâ bereite sîn
zer messe ein sîn kappelâzen:
der sanc si got und im sân.
sîn harnasch truoc man dar ze hant:
er reit dâ er tjostieren vant.
dô saz er an der stunde
ûf ein ors, daz beidiu kunde
hurtlîchen dringen
und snelleclîchen springen.
bekêric swâ manz wider zôch.
sînen anker ûf dem helme hôch
man gein der porte vüeren sach;
aldâ wîp und man verjach,
sine gesaehen nie helt sô wünneclîch:
ir gote im solten sîn gelîch.
man vuort ouch starkiu sper dâ bî.
wie er gezimieret sî?
sîn ors von îser truoc ein dach:
daz was vür slege des gemach.
dar ûf ein ander decke lac,
ringe, diu niht swaere wac:
daz was ein grüener samît.
sîn wâpenroc, sîn kursît
was ouch ein grüenez achmardî:
daz was geworht dâ zArâbî.
Dar an ich liuge nieman:
sîne schiltriemen,
swaz der dar zuo gehôrte,
was ein unverblichen borte
mit gesteine harte tiure:
geliutert in dem viure
was sîn bukel rôt golt.
sîn dienest nam der minnen solt:
ein scharpfer strît in ringe wac.
diu küngîn in dem venster lac:
bî ir sâzen vrouwen mê.
nû seht, dort hielt och Hiutegêr,
aldâ im ê der prîs geschach.
do er disen rîter komen sach
zuo zim kalopieren hie,
dô dâhter "wenne oder wie
kom dirre Franzois in diz lant?
wer hât den stolzen her gesant?
het ich den vür einen Môr,
sô waer mîn bester sin ein tôr."
diu doch von sprungen nicht beliben,
ir ors mit sporen si bêde triben
ûzem walap in die rabbîn.
si tâten rîters ellen schîn,
der tjost ein ander si niht lugen.
die sprîzen gein den lüften vlugen
von des küenen Hiutegêres sper:
ouch valt in sînes strîtes wer
hinderz ors ûf dez gras.
vil ungewent er des was.
Er reit ûf in und trat in nider.
des erholt er sich dicke wider,
er tete werlîchen willen schîn:
doch stecket in dem arme sîn
diu Gahmuretes lanze.
der iesch die vîanze.
sînen meister heter vunden.
"wer hât mich überwunden?"
alsô sprach der küene man.
der sigehafte jach dô sân
"ich pin Gahmuret Anschevîn."
er sprach "min sicherheit sî dîn."
die enpfienger und sande in în.
des muoser vil geprîset sîn
von den vrouwen die daz sâhen.
dort her begunde gâhen
von Normandîe Gaschier,
der ellens rîche degen vier,
der starke tjostiure.
hie hielt och der gehiure
Gahmuret zer anderen tjost bereit.
sîm sper was daz îser breit
und der schaft veste.
aldâ werten die geste
ein ander: ungelîchez wac.
Gaschier dernider lac
mit orse mit alle
von der tjoste valle,
und wart betwungen sicherheit,
ez waere im liep oder leit.
Gahmuret der wîgant
sprach "mir sichert iwer hant:
diu was bî manlîcher wer.
nû rîtet gein der Schotten her,
und bitet si daz si uns verbern
mit strîte, op si des wellen gern:
und komt nâch mir in die stat."
swaz er gebôt oder bat,
endehaft ez wart getân:
die Schotten muosen strîten lâzen.
dô kom gevaren Kaylet.
von dem kêrte Gahmuret:
wand er was sîner muomen suon:
waz solter im dô leides tuon?
der Spânôl rief im nâch genuoc.
ein strûz er ûf dem helme truoc:
gezimieret was der man,
als ich dâ von ze sagenne hân,
mit pfelle wît und lanc.
daz gevilde nâch dem helde klanc:
sîne schellen gâben gedoene.
er bluome an mannes schoene!
sîn varwe an schoene hielt den strît,
unz an zwên die nâch im wuohsen sît,
Bêâcurs Lôtes kint
und Parzivâl, die dâ niht sint:
die wâren dennoch ungeborn,
und wurden sît vür schoene erkorn.
Gaschier in mit dem zoume nam,
"iwer wilde wirt vil zam
(daz sag i'u ûf die triwe mîn),
bestêt ir den Anschevîn,
Der mîne sicherheit dort hât.
ir sult merken mînen rât,
und dar zuo, hêrre, mîne bete.
ich hân geheizen Gahmurete
daz ich iuch alle wende:
daz lobt ich sîner hende.
durch mich lât iwer streben sîn:
er tuot iu kraft an strîte schîn."
dô sprach der künec Kaylet
"ist daz mîn neve Gahmuret
vil li roy Gandîn,
mit dem lâz ich mîn strîten sîn.
lât mirn zoum." "in lâz ius niht,
ê daz mîn ouge alrêrst ersiht
iwer blôzez houbet.
daz mîne ist mir betoubet."
den helm er im her ab dô bant.
Gahmuret mê strîtes vant.
ez was wol mitter morgen dô.
die von der stat des wâren vrô,
die dise tjost ersâhen.
si begunden alle gâhen
an ir werlîchen letze.
er was vor in ein netze:
swaz drunder kom, daz was beslagen.
ein ander ors, sus hoere ich sagen,
dar ûf saz der werde:
daz vlouc und ruorte d'erde,
gereht ze bêden sîten,
küen dâ man solt strîten,
Verhalden und draete.
waz er dar ûfe taete?
des muoz ich im vür ellen jehen.
er reit dâ in Môren mohten sehen,
aldâ die lâgen mit ir her,
westerhalp dort an dem mer.
ein vürste Razalîc dâ hiez.
deheinen tac daz niemer liez
der rîcheste von Azagouc
(sîn geslehte im des niht louc,
von küneges vrühte was sîn art),
der huop sich immer dannewart
durch tjostieren vür die stat.
aldâ tete sîner krefte mat
der helt von Anschouwe.
daz klagte ein swarziu vrouwe,
diu in hete dar gesant,
daz in dâ iemen überwant.
ein knappe bôt al sunder bete
sîme hêrren Gahmurete
ein sper, dem was der schaft ein rôr:
dâ mite stach er den Môr
hinderz ors ûfen griez:
(niht langer er in ligen liez)
dâ twanc in sicherheit sîn hant.
dô was daz urliuge gelant,
und im ein grôzer prîs geschehen.
Gahmuret begunde sehen
aht vanen sweimen gein der stat,
die er balde wenden bat
Den küenen sigelôsen man.
dar nâch gebôt er im dô sân
daz er kêrte nâch im în.
daz tete er: wan ez solt et sîn.
Gaschier sîn kumen ouch niht verbirt;
an dem innen wart der wirt
daz sîn gast was komen ûz.
daz er niht îsen als ein strûz
und starke vlinse verslant,
daz machte daz err niht envant.
sîn zorn begunde limmen
und als ein lewe brimmen.
dô brach er ûz sîn eigen hâr,
er sprach "nû sint mir mîniu jâr
nâch grôzer tumpheit bewant.
die gote heten mir gesant
einen küenen werden gast:
ist er verladen mit strîtes last,
sone mag ich niemer werden wert.
waz touc mir schilt und swert?
er sol mich schelten, swer michs mane."
dô kêrter von den sînen dane,
gein der porte er vaste ruorte.
ein knappe im widerfuorte
ein schilt, ûzen und innen dran
gemâlt als ein durchstochen man,
geworht in Isenhartes lant.
ein helm er vuorte ouch in der hant,
und ein swert daz Razalîc
durch ellen brâht in den wîc.
Dâ was er von gescheiden,
der küene swarze heiden.
des lop was virrec und wît:
starb er âne toufen sît,
sô erkenn sich über den degen balt,
der aller wunder hât gewalt.
dô der burcrâve daz ersach,
sô rehte liebe im nie geschach.
diu wâppen errkande,
hin ûz der porte er rande.
sînen gast sach er dort halden,
den jungen, niht den alden,
al gernde strîteclîcher tjost.
dô nam in Lachfilirost,
sîn wirt, und zôch in vaste widr.
ern stach tâ mê deheinen nidr.
Lachfilirost schahtelakunt
sprach "hêrre, ir sult mir machen kunt,
hât betwungen iwer hant
Razalîgen? unser lant
ist kampfes sicher immer mê.
der ist ob al den Môren hêr,
des getriwen Isenhartes man,
die uns den schaden hânt getân.
sich hât verendet unser nôt.
ein zornic got in daz gebôt.
dazs uns hie suohten mit ir her:
nû ist enschumpfiert ir wer."
Er vuort in în: daz was im leit.
diu küneginne im widerreit.
sînen zoum nam si mit ir hant,
si entstricte der vintâlen bant.
der wirt in muose lâzen.
sîne knappen niht vergâzen,
sine kêrten vaste ir hêrren nâch.
durch die stat man vüeren sach
ir gast die küneginne wîs,
der dâ behalden het den prîs.
si erbeizt aldâ sis dûhte zît.
"wê wie getriwe ir knappen sît!
ir waent verliesen disen man:
dem wirt âne iuch gemach getân.
nemt sîn ors und vüert ez hin:
sîn geselle ich hie bin."
vil vrouwen er dort ûfe vant.
entwâpent mit swarzer hant
wart er von der künegîn.
ein declachen zobelîn
und ein bette wol gehêret,
dar an im wart gemêret
ein heinlîchiu êre.
aldâ was nieman mêre:
die juncvrouwen giengen vür
und sluzzen nâch in zuo die tür.
dô pflac diu küneginne
einer werden süezer minne,
und Gahmuret ir herzen trût.
ungelîch was doch ir zweier hût.
Si brâhten opfers vil ir goten,
die von der stat. waz wart geboten
dem küenen Razalîge,
dô er schiet von dem wîge?
daz leister durch triwe:
doch wart sîn jâmer niwe
nâch sîme hêrren Isenhart.
der burcrâve des innen wart,
daz er kom. dô wart ein schal:
dar kômen die vürsten über al
ûz der küngîn lant von Zazamanc:
die sageten im des prîses danc,
den er het aldâ bezalt.
ze rehter tjost het er gevalt
vier und zweinzec rîter nidr,
und zôch ir ors almeistic widr.
dâ wâren gevangen vürsten drî:
den reit manec rîter bî,
ze hove ûf den palas.
entslâfen und enbizzen was,
und wünneclîche gefeitet
mit kleidern wol bereitet
was des hôhsten wirtes lîp.
diu ê hiez maget, diu was nû wîp;
diu in her ûz vuorte an ir hant.
si sprach "mîn lîp und mîn lant
ist disem rîter undertân,
obez im vînde wellent lâzen."
dô wart gevolget Gahmurete
einer höfschlîchen bete.
"gêt nâher, mîn hêr Razalîc:
ir sult küssen mîn wîp.
Als tuot ouch ir, hêr Gaschier."
Hiutegêrn den Schotten vier
bat er si küssen an ir munt:
der was von sîner tjoste wunt.
er bat si alle sitzen,
al stênder sprach mit witzen
"ich saehe och gerne den neven mîn,
möht ez mit sînen hulden sîn,
der in hie gevangen hât.
ine hâns von sippe deheinen rât,
ine müez in ledec machen."
diu küngîn begunde lachen,
sie hiez balde nâch im springen.
dort her begunde dringen
der minneclîche bêâ kunt.
der was von rîterschefte wunt,
und hetz ouch dâ vil guot getân.
Gaschier der Oriman
in dar brâhte: er was kurtoys,
sîn vater was ein Franzoys,
er was Kayletes swester barn:
in wîbes dienster was gevarn:
er hiez Killirjacac,
aller manne schoene er widerwac.
Dô in Gahmuret gesach
(ir antlütze sippe jach:
diu wâren ein ander vil gelîch),
er bat die küneginne rîch
in küssen und vâhen zir.
er sprach "nû ging ouch her ze mir."
der wirt in kuste selbe dô:
si wâren ze sehen ein ander vrô.
Gahmuret sprach aber sân
"ôwê junc süezer man,
waz solde her dîn kranker lîp?
sag an, gebôt dir daz ein wîp?"
"die gebietent wênic, hêrre, mier.
mich hât mîn veter Gaschier
her brâht, er weiz wol selbe wie.
ich hân im tûsent rîter hie,
und stên im dienestlîche bî.
ze Rôems in Normandî
kom ich zer samnunge:
ich brâht im helde junge,
ich vuor von Schampân durch in.
nû wil kunst und sin
der schade an in kêren,
irn welt iuch selben êren.
gebietet ir, sô lât in mîn
geniezen, senftet sînen pîn."
"den rât nim du vil gar zuo dier.
var du und mîn hêr Gaschier,
und bringet mir Kayleten her."
dô wurben si des heldes ger,
si brâhten in durch sîne bete.
dô wart och er von Gahmurete
minneclîche enpfangen,
und dicke umbevangen
von der küneginne rîch.
si kuste den degen minneclîch.
sie mohtez wol mit êren tuon:
er was ir mannes muomen suon
Und was von arde ein künec hêr.
der wirt sprach lachende mê
"got weiz, hêr Kaylet,
ob ich iu naeme Dôlet
und iwer lant ze Spâne,
durch den künec von Gascâne,
der iu dicke tuot mit zornes gir,
daz waere ein untriwe an mir:
wan ir sît mîner muomen kint.
die besten gar mit iu hie sint,
der rîterschefte herte:
wer twang iuch dirre verte?"
dô sprach der stolze degen junc
"mir gebôt mîn veter Schiltunc,
des tohter Vridebrant dâ hât,
daz ich im diende, ez waer sîn rât.
der hât von sîme wîbe
hie von mîn eines lîbe
sehs tûsent rîter wol bekant:
die tragent werlîche hant.
ich brâht ouch rîter mê durch in:
der ist ein teil gescheiden hin.
hie wâren durch die Schotten
die werlîche rotten.
im kom von Gruonlanden
helde zen handen,
zwên künge mit grôzer kraft:
die vluot von der rîterschaft
si brâhten, und manegen kiel:
ir rotte mir vil wol geviel.
hie was och Môrholt durch in:
des strît hât kraft und sin.
Die sint nû hin gekêret:
swie mich mîn vrouwe lêret,
als tuon ich mit den mînen.
mîn dienst sol ir erschînen:
dune darft mir dienstes danken niht,
wand es diu sippe sus vergiht.
die vrävelen helde sint nû dîn:
waern sie getoufet sô die mîn,
und an der hiut nâch in getân,
sô wart gekroenet nie kein man,
ern hete strîts von in genuoc.
mich wundert waz dich her vertruoc:
daz sag mir rehte, und wie."
"ich kom gestern, hiute bin ich hie
worden hêrre überz lant.
mich vienc diu künegîn mit ir hant:
dô wert ich mich mit minne.
sus rieten mir die sinne."
"ich waen dir hât dîn süeziu wer
betwungen beidenthalp diu her."
"du meinst durch daz ich dir entran.
vaste riefe du mich an:
waz woltste an mir ertwingen?
lâ mich sus mit dir dingen."
"dâ erkant ich niht des ankers dîn:
mîner muomen man Gandîn
hât in gefüeret selten ûz."
"do rekante abr ich wol dînen strûz,
ame schilde ein sarapandratest:
dîn strûz stuont hôch sunder nest.
Ich sach an dînre gelegenheit,
dir was diu sicherheit vil leit,
die mir tâten zwêne man:
die hetenz dâ vil guot getân."
"mir waere ouch lîhte alsam geschehen.
ich muoz des eime tiuvel jehen,
des vuor ich niemer wirde vrô:
het er den prîs behalten sô
an vrävelen helden sô dîn lîp,
vür zucker gaezen in diu wîp."
"dîn munt mir lobs ze vil vergiht."
"nein, in kan gesmeichen niht:
nim anderr mîner helfe war."
si riefen Razalîge dar.
mit zühten sprach dô Kaylet
"iuch hât mîn neve Gahmuret
mit sîner hant gevangen."
"hêr, daz ist ergangen.
ich hân den helt dâ vür rekant,
daz im Azagouc daz lant
mit dienste niemer wirt verspart,
sît unser hêrre Isenhart
aldâ niht krône solde tragen.
er wart in ir dienste erslagen,
diu nû ist iwers neven wîp.
umbe ir minne er gap den lîp:
daz hât mîn kus an si verkorn.
ich hân hêrren und den mâg verlorn.
wil nû iwer muomen suon
rîterlîche vuore tuon,
daz er uns wil ergetzen sîn,
sô valt ich im die hende mîn.
Sô hât er rîcheit und prîs,
und al dâ mite Tankanîs
Isenharten gerbet hât,
der gebalsemt ime her dort stât.
alle tage ich sîne wunden sach,
sît im diz sper sîn herze brach."
daz zôch er ûzem buosem sîn
an einer snüere sîdîn:
hin wider hiengz der degen snel
vür sîne brust an blôzez vel.
"ez ist noch vil hôher tac.
wil mîn hêr Kyllirjacac
inz her werben als ich in bite,
sô rîtent im die vürsten mite."
ein vingerlîn er sande dar.
die nâch der helle wâren gevar,
die kômen, swaz dâ vürsten was,
durch die stat ûf den palas.
dô lêch mit vanen hin sîn hant
von Azagouc der vürsten lant.
ieslîcher was sîns ortes geil:
doch beleip der bezzer teil
Gahmurete ir hêrren.
die selben wâren die êrren:
nâher drungen die von Zazamanc,
mit grôzer vuore, niht ze kranc.
si enpfiengen, als ir vrouwe hiez,
von im ir lant und des geniez,
als ieslîchen an gezôch.
diu armuot ir hêrren vlôch.
dô hete Prôtyzilas,
der von arde ein vürste was,
lâzen ein herzentuom:
daz lêch er dem der manegen ruom
mit sîner hant bejagete
(gein strîter nie verzagete):
Lahfilirost schahtelacunt
nam ez mit vanen sâ zestunt.
Von Azagouc die vürsten hêr
nâmen den Schotten Hiutegêr
und Gaschiern den Orman,
si giengen vür ir hêrren sân:
der liez si ledic umb ir bete.
des dancten si dô Gahmurete.
Hiutegêr den Schotten
si bâten sunder spotten
"lât mîme hêrren daz gezelt
hie umb âventiure gelt.
ez zuct uns Isenhartes leben,
daz Fridebrande wart gegeben
diu zierde unsers landes:
sîn vröude diu stuont pfandes,
er stêt hie selbe ouch ame rê.
unvergolten dienst im tete ze wê."
ûf erde niht sô guotes was,
der helm, von arde ein adamas
dicke und herte,
ame strîte ein guot geverte.
dô lobte Hiutegêres hant,
swenner koeme in sînes hêrren lant,
daz erz wolde erwerben gar
und senden wider wol gevar.
daz teter unbetwungen.
nâch urloube drungen
zem künege swaz dâ vürsten was:
dô rûmten si den palas.
swie verwüestet waer sîn lant,
doch kunde Gahmuretes hant
swenken sölher gâbe solt
als al die boume trüegen golt.
Er teilte grôze gâbe.
sîne man, sîne mâge
nâmen von im des heldes guot:
daz was der küneginne muot.
der brûtloufte hôhgezît
hete dâ vor manegen grôzen strît:
die wurden sus ze suone brâht.
ine hân mirs selbe niht erdâht:
man sagete mir daz Isenhart
küneclîche bestatet wart.
daz tâten dien erkanden.
den zins von sînen landen,
swaz der gelten moht ein jâr,
den selben liezen si dâ gar:
daz tâten se umb ir selber muot.
Gahmuret daz grôze guot
sîn volc hiez behalden:
die muosens sunder walden.
smorgens vor der veste
rûmdenz gar die geste.
sich schieden die dâ wâren,
und vuorten manege bâren.
daz velt herberge stuont al blôz,
wan ein gezelt, daz was vil grôz.
daz hiez der künec ze schiffe tragen:
dô begunderm volke sagen,
er woldez vüern in Azagouc:
mit der rede er si betrouc.
dâ was der stolze küene man,
unz er sich vaste senen began.
daz er niht rîterschefte vant,
des was sîn vröude sorgen pfant.
Doch was im daz swarze wîp
lieber dan sîn selbes lîp.
ez enwart nie wîp geschicket baz:
der vrouwen herze nie vergaz,
im enfüere ein werdiu volge mite,
an rehter kiusche wîplich site.
von Sibilje ûzer stat
was geborn den er dâ bat
dan kêrens zeiner wîle.
der het in manege mîle
dâ vor gefuort: er brâht in dar.
er was niht als ein Môr gevar.
der marnaere wîse
sprach "ir sultz helen lîse
vor den die tragent das swarze vel.
mîne kocken sint sô snel,
sine mugen uns niht genâhen.
wir sulen von hinnen gâhen."
sîn golt hiez er ze schiffe tragen.
nû muoz ich iu von scheiden sagen.
die naht vuor dan der werde man:
daz wart verholne getân.
dô er entran dem wîbe,
dô hete si in ir lîbe
zwelf wochen lebendic ein kint.
vaste ment in dan der wint.
diu vrouwe in ir biutel vant
einen brief, den schreib ir mannes hant.
en vranzoys, daz si kunde,
diu schrift ir sagen begunde
"Hie enbiutet liep ein ander liep.
ich pin dirre verte ein diep:
die muose ich dir durch jâmer steln.
vrouwe, in mac dich niht verheln,
waer dîn orden in mîner ê,
sô waer mir immer nâch dir wê:
und hân doch immer nâch dir pîn.
werde unser zweier kindelîn
anme antlütze einem man gelîch,
deiswâr der wirt ellens rîch.
erst erborn von Anschouwe.
diu minne wirt sîn vrouwe:
sô wirt ab er an strîte ein schûr,
den vînden herter nâchgebûr.
wizzen sol der sun mîn,
sîn an der hiez Gandîn:
der lac an rîterschefte tôt.
des vater leit die selben nôt:
der was geheizen Addanz:
sîn schilt beleip vil selten ganz.
der was von arde ein Bertûn:
er und Utepandragûn
wâren zweier bruoder kint,
die bêde alhie geschriben sint.
daz was einer, Lazaliez:
Brickus der ander hiez.
der zweier vatr hiez Mazadân.
den vuort ein veie in Feimurgân:
diu hiez Terdelaschoye:
er was ir herzen boye.
von in zwein kom geslehte mîn,
daz immer mê gît liehten schîn.
ieslîcher sider krône truoc,
und heten werdekeit genuoc.
vrouwe, wiltu toufen dich,
du maht ouch noch erwerben mich."
Des engerte se keinen wandel niht.
"ôwê wie balde daz geschiht!
wil er wider wenden,
schiere sol ichz enden.
wem hât sîn manlîchiu zuht
hie lâzen sîner minne vruht?
ôwê lieplîch geselleschaft,
sol mir nû riwe mit ir kraft
immer twingen mînen lîp!
sîme gote ze êren," sprach daz wîp,
"ich mich gerne toufen solde
und leben swie er wolte."
der jâmer gap ir herzen wîc.
ir vröude vant den dürren zwîc,
als noch diu turteltûbe tuot.
diu het ie denselben muot:
swenne ir an trûtscheft gebrast,
ir triwe kôs den dürren ast.
diu vrouwe an rehter zît genas
eins suns, der zweier varwe was,
an dem got wunders wart enein:
wîz und swarzer varwe er schein.
diu küngîn kust in sunder twâl
vil dicke an sîniu blanken mâl.
diu muoter hiez ir kindelîn
Feirefîz Anschevîn.
der wart ein waltswende:
die tjoste sîner hende
manec sper zebrâchen,
die schilde dürkel stâchen.
Als ein agelster wart gevar
sîn hâr und och sîn vel vil gar.
nû wasez ouch über des jâres zil,
daz Gahmuret geprîset vil
was worden dâ ze Zazamanc:
sîn hant dâ sigenunft erranc.
dennoch swebter ûf dem sê:
die snellen winde im tâten wê.
einn sîdîn segel saher roten:
den truoc ein kocke, und ouch die boten,
die von Schotten Vridebrant
vroun Belakânen hete gesant.
er bat si daz se ûf in verkür,
swer den mâg durch si verlür
daz si von im gesuochet was.
dô vuorten si den adamas,
ein swert, einn halsperc und zwuo hosen.
hie mugt ir grôz wunder losen,
daz im der kocke widerfuor,
als mir diu âventiure swuor.
si gâbenz im: dô lobt ouch er,
sîn munt der botschefte ein wer
wurde, swenner koeme zir.
si schieden sich. man sagte mir,
daz mer in truoc in eine habe:
ze Sibilje kêrter drabe.
mit golde galt der küene man
sînem marnaere sân
harte wol sîn arbeit.
si schieden sich: daz was dem leit.
Dâ ze Spâne im lande
er den künec erkande.
daz was sîn neve Kaylet:
nâch dem kêrt er ze Dôlet.
der was nâh rîterschefte gevarn,
dâ man niht schilde dorfte sparn.
dô hiez ouch er bereiten sich
(sus wert diu âventiure mich)
mit speren wol gemâlen
mit grüenen zindâlen:
ieslîchez hete ein banier,
drî härmîn anker dran sô vier
daz man ir jach vür rîcheit.
si wâren lang und breit,
und reichten vaste unz ûf die hant,
sô mans zem spers îser bant
dâ niderhalp ein spanne.
der wart dem küenen manne
hundert dâ bereitet
und wol hin nâch geleitet
von sînes neven liuten.
êren und triuten
kunden sin mit werdekeit.
daz was ir hêrren niht ze leit.
er streich, in weiz wie lange, nâch,
unzer geste herberge ersach
ime lande ze Wâleis.
dâ was geslagen vür Kanvoleis
manc poulûn ûf die plâne.
ine sagez iu niht nâch wâne:
Gebiet ir, sô ist ez wâr.
sîn volc hiez er ûf halden gar:
der hêrre sande vor hin în
den kluogen meisterknappen sîn.
der wolde, als in sîn hêrre bat,
herberge nemen in der stat.
dô was im snellîchen gâch:
man zôch im soumaere nâch.
sîn ouge ninder hûs dâ sach,
schilde waern sîn ander dach,
und die wende gar behangen
mit spern al umbevangen.
diu künegîn von Wâleis
gesprochen hete ze Kanvoleis
einen turney alsô gezilt,
dês manegen zagen noch bevilt
swa er dem gelîche werben siht:
von sîner hant es niht geschiht.
si was ein maget, niht ein wîp,
und bôt zwei lant und ir lîp
swer dâ den prîs bezalte.
diz maere manegen valte
hinderz ors ûf den sâmen.
die solch gevelle nâmen,
ir schanze wart gein vlust gesagt.
des pflâgen helde unverzagt,
si tâten rîters ellen schîn.
mit hurteclîcher rabbîn
wart dâ manc ors ersprenget
und swerte vil erklenget.
Ein schifprücke ûf einem plân
gieng übr einen wazzers trân,
mit einem tor beslozzen.
der knappe unverdrozzen
tetez ûf, als im ze muote was.
dar ob stuont der palas:
ouch saz diu küneginne
zen venstern dar inne
mit maneger werden vrouwen.
die begunden schouwen,
waz dise knappen tâten.
die heten sich berâten
und sluogen ûf ein gezelt.
umb unvergolten minnen gelt
wart ez ein künec âne:
des twang in Belacâne.
mit arbeit wart ûf geslagen
daz drîzec soumaer muosen tragen,
ein gezelt: daz zeigte rîcheit.
ouch was der plân wol sô breit,
daz sich die snüere stracten dran.
Gahmuret der werde man
die selben zît dort ûze enbeiz.
dar nâch er sich mit vlîze vleiz,
wier höfslîche koeme geriten.
des enwart niht langer dô gebiten,
sîne knappen an den stunden
sîniu sper ze samne bunden,
ieslîcher vünviu an ein bant:
daz sehste vuorter an der hant
Mit einer baniere.
sus kom gevarn der viere.
vor der küngîn wart vernomen
daz ein gast dâ solde komen
ûz verrem lande,
den nieman dâ rekande.
"sîn volc daz ist kurtoys,
beidiu heidensch und vranzoys:
etslîcher mag ein Anschevîn
mit sîner sprâche iedoch wol sîn.
ir muot ist stolz, ir wât ist clâr,
wol gesniten al vür wâr.
ich was sînen knappen bî:
die sint vor missewende vrî:
sie jehent, swer habe geruoche,
op der ir hêrren suoche,
den scheid er von swaere.
von im vrâgt ich der maere:
dô sageten si mir sunder wanc,
ez waere der künec von Zazamanc."
disiu maer sagt ir ein garzûn.
"âvoy welch ein poulûn!
iwer krône und iwer lant
waern dervür niht halbez pfant."
"dune darft mirz sô loben niht.
mîn munt hin wider dir des giht,
ez mac wol sîn eins werden man,
der niht mit armüete kan."
alsus sprach diu künegîn.
"wê wan kumt er et selbe drîn?"
Den garzûn si des vrâgen bat.
höfslîchen durch die stat
der helt begunde trecken,
die slâfenden wecken.
vil schilde sach er schînen.
die hellen pusînen
mit krache vor im gâben dôz.
von würfen und mit slegen grôz
zwên tambûre gâben schal:
der galm übr al die stat erhal.
der dôn iedoch gemischet wart
mit vloytieren an der vart:
ein reisenote si bliesen.
nû sulen wir niht verliesen,
wie ir hêrre komen sî:
dem riten videlaere bî.
dô leite der degen wert
ein bein vür sich ûfez pfert,
zwên stivâl über blôziu bein.
sîn munt als ein rubîn schein
von roete als ober brünne:
der was dicke und niht ze dünne.
sîn lîp was allenthalben clâr.
lieht reideloht was im sîn hâr,
swâ manz vor dem huote sach:
der was ein tiwer houbetdach.
grüene samît was der mandel sîn:
ein zobel dâ vor gap swarzen schîn,
ob einem hemde daz was planc.
von schouwen wart dâ grôz gedranc.
Vil dicke aldâ gevrâget wart,
wer waere der ritter âne bart,
der vuorte alsölhe rîcheit.
vil schiere wart daz maere breit:
si sagetenz in vür unbetrogen.
do begundens an die brüke zogen,
ander volc und ouch die sîne.
von dem liehten schîne,
der von der künegîn erschein,
derzuct im neben sich sîn bein:
ûf rihte sich der degen wert,
als ein vederspil, daz gert.
diu herberge dûht in guot.
alsô stuont des heldes muot:
si dolt ouch wol, diu wirtîn,
von Wâleis diu künegîn.
dô vriesch der künec von Spâne,
daz ûf der Lêôplâne
stüend ein gezelt, daz Gahmurete
durch des küenen Razalîges bete
beleip vor Pâtelamunt.
daz tete im ein rîter kunt.
dô vuor er springende als ein tier,
er was der vröuden soldier.
der selbe rîter aber sprach
"iwer muomen sun ich sach
kumende als er ie was vier.
ez sint hundert banier
zuo eime schilde ûf grüene velt
gestôzen vür sîn hôch gezelt:
die sint ouch alle grüene.
ouch hât der helt küene
Drî härmîn anker lieht gemâl
ûf ieslîchen zindâl."
"ist er gezimieret hie?
âvoy sô sol man schouwen wie
sîn lîp den poinder irret.
wie erz mit hurte wirret!
der stolze künec Hardîz
hât mit zorne sînen vlîz
nû lange vaste an mich gewant:
den sol hie Gahmuretes hant
mit sîner tjoste neigen.
mîn saelde ist niht der veigen."
sîne boten santer sân
dâ Gaschier der Oriman
mit grôzer mässenîe lac,
und der liehte Killirjakac:
die wâren dâ durch sîne bete.
zem poulûn si mit Kailete
vuoren mit geselleschaft.
do enpfiengen si durch liebe kraft
den werden künec von Zazamanc.
si dûht ein beiten gar ze lanc
daz sin niht ê gesâhen;
des si mit triwen jâhen.
dô vrâgter si der maere,
wer dâ ritter waere.
dô sprach sîner muomen kint
"ûz verrem lande hie sint
ritter die diu minne jagt,
vil küener helde unverzagt.
Hie hât mangen Bertûn
roys Utrepandragûn.
ein maere in stichet als ein dorn,
daz er sîn wîp hât verlorn,
diu Artûses muoter was.
ein pfaffe der wol zouber las,
mit dem diu vrouwe ist hin gewant:
dem ist Artûs nâch gerant.
ez ist nû ime dritten jâr,
daz er sun und wîp verlôs vür wâr.
hie ist och sîner tohter man,
der wol mit rîterschefte kan,
Lôt von Norwaege,
gein valscheit der traege
und der snelle gein dem prîse,
der küene degen wîse.
hie ist och Gâwân, des suon,
sô kranc daz er niht mac getuon
rîterschaft enkeine.
er was bî mir, der kleine:
er sprîchet, möhter einen schaft
zebrechen, trôst in des sîn kraft,
er taete gerne rîters tât.
wie vruos sîn ger begunnen hât!
hie hât der künec von Patrigalt
von speren einen ganzen walt.
des vuore ist dâ engein gar ein wint,
wan die von Portegâl hie sint.
die heizen wir die vrechen:
si wellnt durch schilde stechen.
Hie hânt die Provenzâle
schilde wol gemâle.
hie sint die Wâleise,
daz si behabent ir reise
durch den poinder swâ sis gernt:
von der kraft ir landes si des wernt.
hie ist manc ritter durch diu wîp,
des niht erkennen mac mîn lîp.
al die ich hie benennet hân,
wir ligen mit wârheit sunder wân
mit grôzer vuore in der stat,
als uns diu küneginne bat.
ich sage dir wer ze velde ligt,
die unser wer vil ringe wigt.
der werde künec von Ascalûn,
und der stolze künec von Arragûn,
Cidegast von Lôgroys,
und der künec von Punturtoys:
der heizet Brandelidelîn.
dâ ist ouch der küene Lehelîn.
dâ ist Môrholt von Yrlant:
der brîchet ab uns gaebiu pfant.
dâ ligent ûf dem plâne
die stolzen Alemâne:
der herzoge von Brâbant
ist gestrîchen in diz lant
durch den künec Hardîzen.
sîne swester Alîzen
gap im der künec von Gascôn:
sîn dienst hât vor enpfangen lôn.
Die sint mit zorne hie gein mir.
nû sol ich wol getrûwen dir.
gedenke an die sippe dîn.
durch rehte liebe warte mîn."
dô sprach der künec von Zazamanc
"dune darft mir wizzen keinen danc,
swaz dir mîn dienst hie zêren tuot.
wir sulen haben einen muot.
stêt dîn strûz noch sunder nest?
du solt dîn sarapandratest
gein sînem halben grîfen tragen.
mîn anker vaste wirt geslagen
durch lenden in sîns poinders hurt:
er muoz selbe suochen vurt
hinderm ors ûfme grieze.
der uns zein ander lieze,
ich valt in, odr er valte mich:
des wer ich an den triwen dich."
Kaylet ze herbergen reit
mit grôzen vröuden sunder leit.
sich huob ein krîieren
vor zwein helden vieren:
von Poytouwe Schyolarz
und Gurnemanz de Grâharz
die tjostierten ûf dem plân.
sich huop diu vesperîe sân.
hie riten sehse, dort wol drî:
den vuor vil lîhte ein tropel bî.
si begunden rehte rîters tât:
des enwas et dô dehein rât.
Ez was dennoch wol mitter tac:
der hêrre in sîme gezelte lac.
dô vriesch der künec von Zazamanc
daz die poynder wît und lanc
wâren ze velde worden
al nâch rîters orden.
er huob och sich des endes dar
mit maneger banier lieht gevar.
ern kêrt sich niht an gâhez schehen:
müezeclîche er wolde ersehen
wiez ze bêder sît dâ waer getân.
sînen tepich leit man ûf den plân,
dâ sich die pônder wurren
und diu ors von stichen kurren.
von knappen was umb in ein rinc,
dâ bî von swerten klingâ klinc.
wie si nâch prîse rungen,
der klingen alsus klungen!
von spern was grôz krachen dâ.
ern dorfte nieman vrâgen wâ.
poynder wâren sîn wende:
die worhten rîters hende.
diu rîterschaft sô nâhe was,
daz die vrouwen ab dem palas
wol sâhen der helde arbeit.
doch was der küneginne leit
daz sich der künec von Zazamanc
dâ mit den andern niht endranc.
si sprach "wê war ist er komen,
von dem ich wunder hân vernomen?"
nû was ouch rois de Franze tôt,
des wîp in dicke in grôze nôt
brâhte mit ir minne:
diu werde küneginne
hete aldar nâch im gesant,
ob er noch wider in daz lant
waer komen von der heidenschaft.
des twanc si grôzer liebe kraft.
Ez wart dâ harte guot getân
von manegem küenem armman,
die doch der hoehe gerten niht,
des der küngîn zil vergiht,
ir lîbes und ir lande:
si gerten anderr pfande.
nû was och Gahmuretes lîp
in harnasche, dâ sîn wîp
wart einer suone bî gemant;
daz ir von Schotten Vridebrant
ze gebe sande vür ir schaden:
mit strîte heter si verladen.
ûf erde niht sô guotes was.
dô schouwet er den adamas:
daz was ein helm. dar ûf man bant
einen anker, dâ man inne vant
verwieret edel gesteine,
grôz, niht ze kleine:
daz was iedoch ein swaerer last.
gezimieret wart der gast.
wie sîn schilt gehêret sî?
mit golde von Arâbî
ein tiweriu bukel drûf geslagen,
swaere, die er muose tragen.
diu gap von roete alsolhez prehen,
daz man sich drinne mohte ersehen.
ein zobelîn anker drunde.
mir selben ich wol gunde
des er het an den lîp gegert:
wand ez was maneger marke wert.
Sîn wâpenroc was harte wît:
ich waene kein sô guoten sît
ie man ze strîte vuorte;
des lenge den teppech ruorte.
ob ich in geprüeven künne,
er schein als ob hie brünne
bî der naht ein queckez viwer.
verblichen varwe was im tiwer:
sîn glast die blicke niht vermeit:
ein boesez oug sich dran versneit.
mit golde er gebildet was,
daz zer muntâne an Kaukasas
ab einem velse zarten
grîfen klâ, diez dâ bewarten
und ez noch hiute aldâ bewarent.
von Arâbî liute varent:
die erwerbent ez mit listen dâ
(sô tiwerz ist ninder anderswâ)
und bringentz wider zArâbî,
dâ man diu grüenen achmardî
wurket und die pfellel rîch.
ander wât ist der vil ungelîch.
den schilt nam er ze halse sân.
hie stuont ein ors vil wol getân,
gewâpent vaste unz ûf den huof,
hie garzûne ruofâ ruof.
sîn lîp spranc drûf, wand erz dâ vant.
vil starker sper des heldes hant
mit hurte verswande:
die poynder er zetrande,
immer durch, anderthalben ûz.
dem anker volgete nâch der strûz.
Gahmuret stach hinderz ors
Poytwîn de Prienlascors
und anders manegen werden man,
an den er sicherheit gewan.
swaz dâ gekriuzter ritter reit,
die genuzzen sheldes arbeit:
diu gewunnen ors diu gaber in:
an im lag ir grôz gewin.
gelîcher baniere
man gein im vuorte viere
(küene rotten riten drunde:
ir hêrre strîten kunde),
an ieslîcher eins grîfen zagel.
daz hinder teil was ouch ein hagel
an rîterschaft: des wâren die.
daz vorder teil des grîfen hie
der künec von Gascône truoc
ûfme schilt, ein rîter kluoc.
gezimieret was sîn lîp
sô wol geprüeven kunnen wîp.
er nam sich vor den andern ûz,
do'r ûfem helme ersach den strûz.
der anker kom doch vor an in.
dô stach in hinderz ors dort hin
der werde künec von Zazamanc,
und vieng in. dâ was grôz gedranc,
hôhe vürhe sleht getennet,
mit swerten vil gekemmet.
Dâ wart verswendet der walt
und manec ritter ab gevalt.
si wunden sich (sus hôrt ich sagen)
hindenort, dâ hielden zagen.
der strît was wol sô nâhen,
daz gar die vrouwen sâhen
wer dâ bî prîse solde sîn.
der minnen gernde Rîwalîn,
von des sper snîte ein niwe leis:
daz was der künec von Lohneis:
sîne hurte gâben kraches schal.
Môrholt in einen rîter stal,
ûzem satel ern vür sich huop
(daz was ein ungefüeger uop):
der hiez Killirjacac.
von dem het der künec Lac
dâ vor enpfangen solhen solt,
den der vallende an der erde holt:
er hetez dâ vil guot getân.
dô luste disen starken man
daz er in twunge sunder swert:
alsus vienc er den degen wert.
hinderz ors stach Kayletes hant
den herzogen von Brâbant:
der vürste hiez Lambekîn.
waz dô taeten die sîn?
die beschutten in mit swerten:
die helde strîtes gerten.
Dô stach der künec von Arragûn
den alten Utepandragûn
hinderz ors ûf die plâne,
den künec von Bertâne.
ez stuont dâ bluomen vil umb in.
wê wie gefüege ich doch pin,
daz ich den werden Berteneis
sô schône lege vür Kanvoleis,
dâ nie getrat vilânes vuoz
(ob ichz iu rehte sagen muoz)
noch lîhte niemer dâ geschiht.
ern dorfte sîn besezzen niht
ûfem ors aldâ er saz.
niht langer man sîn dô vergaz,
in beschutten die ob im dâ striten.
dâ wart grôz hurten niht vermiten.
dô kom der künec von Punturteis.
der wart alhie vor Kanvoleis
gevellet ûf sîns orses slâ,
daz er derhinder lac aldâ.
daz tete der stolze Gahmuret.
wetâ hêrre, wetâ wet!
mit strîte vunden si geweten.
sîner muomen sun Kayleten
den viengen Punturteise.
dâ wart vil rûch diu reise.
do der künec Brandelidelîn
wart gezucket von den sîn,
Einen andern künec si viengen.
dâ liefen und giengen
manc werder man in îsenwât:
den wart dâ gâlûnt ir brât
mit treten und mit kiulen.
ir vel truoc swarze biulen:
die helde gehiure
derwurben quaschiure.
ine sagez iu niht vür waehe:
dâ was diu ruowe smaehe.
die werden twanc diu minne dar,
manegen schilt wol gevar,
und manegen gezimierten helm:
des dach was worden dâ der melm.
daz velt etswâ geblüemet was,
dâ stuont al kurz grüene gras:
dâ vielen ûf die werden man,
den diu êre en teil was getân.
mîn gir kan sölher wünsche doln,
daz et ich besaeze ûf dem voln.
dô reit der künec von Zazamanc
hin dan dâ in nieman dranc,
nâch eim orse daz geruowet was.
man bant von im den adamas,
niwan durch des windes luft,
und anders durch deheinen guft.
man stroufte im ab sîn härsenier:
sîn munt was rôt und vier.
Ein wîp diech ê genennet hân,
hie kom ein ir kappelâzen
und kleiner junchêrren dri:
den riten starke knappen bî,
zwên soumaer giengen an ir hant.
die boten hete dar gesant
diu küneginne Ampflîse.
ir kappelâzen was wîse,
vil schiere bekanter disen man,
en vranzois er in gruozte sân.
"bien sei venûz, bêâs sir,
mîner vrouwen und mir.
daz ist rêgîn de Franze:
die rüeret dîner minnen lanze."
einen brief gaber im in die hant,
dar an der hêrre grüezen vant,
und ein kleine vingerlîn:
daz solt ein wârgeleite sîn,
wan daz enpfienc sîn vrouwe
von dem von Anschouwe.
er neic, dô er die schrift ersach.
welt ir nû hoeren wie diu sprach?
"dir enbiutet minne und gruoz
mîn lîp, dem nie wart kumbers buoz
sît ich dîner minne enpfant.
dîn minne ist slôz und bant
mîns herzen und des vröude.
dîn minne tuot mich töude.
sol mir dîn minne verren,
sô muoz mir minne werren.
Kum wider, und nim von mîner hant
krône, zepter und ein lant.
daz ist mich an erstorben:
daz hât dîn minne erworben.
hab dir ouch ze soldiment
dise rîchen prîsent
in den vier soumschrîn.
du solt ouch mîn ritter sîn
ime lande ze Wâleis
vor der houbtstat ze Kanvoleis.
ine ruoche obez diu küngin siht:
ez mac mir vil geschaden niht.
ich bin schoener und rîcher,
und kan och minneclîcher
minne enpfâhen und minne geben.
wiltu nâch werder minne leben,
sô hab dir mîne krône
nâch minne ze lône."
an disem brieve er niht mê vant.
sîn härsnier eins knappen hant
wider ûf sîn houbet zôch.
Gahmureten trûren vlôch.
man bant im ûf den adamas,
der dicke und herte was:
er wolt sich arbeiten.
die boten hiez er leiten
durch ruowen underz poulûn.
swa gedrenge was, dâ machter rûn.
Dirre vlôs, jener gewan.
dâ moht erholen sich ein man,
het er versûmet sîne tât:
alhie was genuoger rât.
si solden tjostieren,
dort mit rotten punieren.
si geloubten sich der sliche
die man heizet vriwendes stiche:
heinlîch gevaterschaft
wart dâ zefuort mit zornes kraft.
dâ wirt diu krümbe selten sleht.
man sprach dâ wênic rîters reht:
swer iht gewan, der habt im daz:
ern ruochte, hetes der ander haz.
si wâren von manegen landen,
die dâ mit ir handen
schildes ambet worhten
und schaden wênic vorhten.
aldâ wart von Gahmurete
geleistet Ampflîsen bete,
daz er ir ritter waere:
ein brief sagt im daz maere.
âvoy nû wart er lâzen an.
op minne und ellen in des man?
grôz liebe und starkiu triwe
sîne kraft im vrumt al niwe.
nû saher wâ der künec Lôt
sînen schilt gein der herte bôt.
der was umbe nâch gewant:
daz werte Gahmuretes hant.
mit hurte er den poinder brach,
den künec von Arragûn er stach
hinderz ors mit eime rôr.
der künec hiez Schafillôr.
Daz sper was sunder banier,
dâ mit er valte den degen vier:
er hetz brâht von der heidenschaft.
die sîne werten in mit kraft:
doch vienger den werden man.
die inren tâten de ûzern sân
vaste rîten ûfez velt.
ir vesperî gap strîtes gelt,
ez mohte sîn ein turnei:
wan dâ lac manc sper enzwei.
do begunde zürnen Lähelîn,
"sul wir sus entêret sîn?
daz machet der den anker treit.
unser entwedr den andern leit
noch hiute dâ er unsamfte ligt.
si hânt unz vil nâch an gesigt."
ir hurte gab in rûmes vil:
dô giengez ûz der kinde spil.
si worhten mit ir henden
daz den walt begunde swenden.
diz was gelîche ir beider ger,
sperâ hêrre, sperâ sper.
doch muose et dulden Lähelîn
einen smaehlîchen pîn.
in stach der künec von Zazamanc
hinderz ors, wol spers lanc,
daz in ein rôr geschiftet was.
sîne sicherheit er an sich las.
doch laese ich samfter süeze birn,
swie die ritter vor im nider rirn.
Der krîe dô vil maneger wielt,
swer vor sîner tjoste hielt,
"hie kumt der anker, vîâ vî."
zegegen kom im gehurtet bî
ein vürste ûz Anschouwe
(diu riwe was sîn vrouwe)
mit ûf kêrter spitze:
daz lêrt in jâmers witze.
diu wâpen er rekande.
war umber von im wande?
welt ir, ich bescheide iuch des.
si gap der stolze Gâlôes
vil li roi Gandîn,
der vil getriwe bruoder sîn,
dâ vor unz im diu minne erwarp
daz er an einer tjost erstarp.
dô bant er abe sînen helm.
wederz gras noch den melm
sîn strît dâ niht mê bante:
grôz jâmer in des mante.
mit sîme sinner bâgte,
daz er niht dicker vrâgte
Kayleten sîner muomen suon,
waz sîn bruoder wolde tuon,
daz er niht turnierte hie.
daz enwesser leider, wie
er starp vor Muntôrî.
dâ vor was im ein kumber bî:
des twanc in werdiu minne
einer rîchen küneginne.
diu kom och sît nâch im in nôt,
si lag an klagenden triwen tôt.
Swie Gahmuret waer ouch mit klage,
doch heter an dem halben tage
gevrumt sô vil der sper enzwei;
waere worden der turnei,
sô waere verswendet der walt.
gevärwet hundert im gezalt
wâren, diu gar vertet der viere.
sîne liehten baniere
wâren den krîgierren worden.
daz was wol in ir orden.
dô reit er gein dem poulûn.
der Wâleisinne garzûn
huop sich nâch im ûf die vart.
der tiwer wâpenroc im wart,
durchstochen und verhouwen:
den truoger vür die vrouwen.
er was von golde dennoch guot,
er gleste als ein glüendic gluot.
dar an kôs man rîcheit.
dô sprach diu künegîn gemeit
"dich hât ein werdez wîp gesant
bî disem ritter in diz lant.
nû manet mich diu vuoge mîn,
daz die andern niht verkrenket sîn,
die âventiure brâhte dar.
ieslîcher nem mîns wunsches war:
wan si sint mir alle sippe
von dem Adâmes rippe.
doch waene et Gahmuretes tât
den hoesten prîs derworben hât."
Die andern taeten rîterschaft
mit sô bewander zornes kraft,
daz siz wielken vaste unz an die naht.
die inren heten die ûzern brâht
mit strîte unz an ir poulûn.
niwan der künec von Ascalûn
und Môrholt von Yrlant,
durch die snüere in waere gerant.
dâ was gewunnen und verlorn:
genuoge heten schaden erkorn,
die andern prîs und êre.
nû ist zît daz man si kêre
von ein ander. nieman hie gesiht:
sine wert der pfander liehtes niht:
wer solt ouch vinsterlingen spiln?
es mac die müeden doch beviln.
der vinster man vil gar vergaz,
dâ mîn hêr Gahmuret dort saz
als ez waer tac. des was ez nieht:
dâ wâren ave ungefüegiu lieht,
von kleinen kerzen manec schoup
geleit ûf ölboume loup;
manec kulter rîche
gestrecket vlîzeclîche,
dervür manec teppech breit.
diu küngîn an die snüere reit
mit manger werden vrouwen:
si wolte gerne schouwen
den werden künec von Zazamanc.
vil müeder ritter nâch ir dranc.
Diu tischlachen wâren ab genomen
ê si inz poulûn waere komen.
ûf spranc der wirt vil schiere,
und gevangener künege viere:
den vuor och etslîch vürste mite.
do enpfienger si nâch zühte site.
er geviel ir wol, dô sin ersach.
diu Wâleisîn mit vröuden sprach
"ir sît hie wirt dâ ih iuch vant:
sô bin ich wirtîn überz lant.
ruocht irs daz i'uch küssen sol,
daz ist mit mînem willen wol."
er sprach "iur kus sol wesen mîn,
suln dise hêrrn geküsset sîn.
sol künec od vürste des enbern,
sone getar och ichs von iu niht gern."
"deiswâr daz sol och geschehen.
ine hân ir keinen ê gesehen."
si kuste dies tâ wâren wert:
des hete Gahmuret gegert.
er bat sitzen die künegîn.
mîn hêr Brandelidelîn
mit zühten zuo der vrouwen saz.
grüene binz, von touwe naz,
dünne ûf die tepch geströut,
dâ saz ûf des sich hie vröut
diu werde Wâleisinne:
si twanc iedoch sîn minne.
er saz vür si sô nâhe nidr,
daz sin begreif und zôch in widr
Anderhalp vast an ir lîp.
si was ein maget und niht ein wîp,
diu in sô nâhen sitzen liez.
welt ir nû hoeren wie si hiez?
diu küngîn Herzeloyde;
und ir base Rischoyde:
die hete der künec Kaylet,
des muomen sun was Gahmuret.
vrou Herzeloyde gap den schîn,
waern erloschen gar die kerzen sîn,
dâ waer doch lieht von ir genuoc.
wan daz grôz jâmer under sluoc
die hoehe an sîner vröude breit,
sîn minne waere ir vil bereit.
si sprâchen gruoz nâch zühte kür.
bi einer wîle giengen schenken vür
mit gezierd von Azagouc,
dar an grôz rîcheit nieman trouc:
die truogen junchêrren în.
daz muosen tiure näpfe sîn
von edelem gesteine,
wît, niht ze kleine.
si wâren alle sunder golt:
ez was des landes zinses solt,
den Isenhart vil dicke bôt
vrôn Belakân vür grôze nôt.
dô bôt man in daz trinken dar
in manegem steine wol gevar,
smârâde und sardîn:
etslîcher was ein rubîn.
vür daz poulûn dô reit
zwên ritter ûf ir sicherheit.
die wâren hin ûz gevangen,
und kômen her în gegangen.
daz eine daz was Kaylet.
der sach den künec Gahmuret
sitzen als er waere unvrô.
er sprach "wie gebârstu sô?
dîn prîs ist doch dâ vür rekant,
vrôn Herzeloyden und ir lant
hât dîn lîp errungen.
des jehent hie gar die zungen:
er sî Bertûn od Yrschman,
od swer hie wälhisch sprâche kan,
Franzois od Brâbant,
die jehent und volgent dîner hant,
dir enkünne an sô bewantem spiln
glîche nieman hie geziln.
des lis ich hie den wâren brief:
dîn kraft mit ellen dô niht slief,
dô dise hêrren kômen in nôt,
der hant nie sicherheit gebôt;
mîn hêr Brandelidelîn,
und der küene Lähelîn,
Hardîz und Schaffillôr.
ôwê Razalîc der Môr,
dem du vor Pâtelamunt
taete ouch vîanze kunt!
des gert dîn prîs an strîte
der hoehe und och der wîte."
"Mîn vrowe mac waenen daz du tobst,
sît du mich alsô verlobst.
dune maht mîn doch verkoufen niht,
wan etswer wandel an mir siht.
dîn munt ist lobs ze vil vernomen.
sag et, wie bistu wider komen?"
"diu werde diet von Punturteys
hât mich und disen Schampôneys
ledic lâzen über al.
Môrholt, der mînen neven stal,
von dem sol er ledic sîn,
mac mîn hêr Brandelidelîn
ledic sîn von dîner hant.
wir sîn noch anders beide pfant,
ich und mîner swester suon:
du solt an uns gnâde tuon.
ein vesperîe ist hie erliten,
daz turnieren wirt vermiten
an dirre zît vor Kanvoleiz:
die rehten wârheit ich des weiz.
wan d'ûzer herte sitzet hie:
nû sprich et, wâ von oder wie
möhtens uns vor gehalden?
du muost vil prîses walden."
diu küngîn sprach ze Gahmurete
von herzen eine süeze bete.
"swaz mînes rehtes an iu sî,
dâ sult ir mich lâzen bî:
dar zuo mîn dienst gnâden gert.
wird ich der beider hie gewert,
sol iu daz prîs verkrenken,
sô lât mich vürder wenken."
Der künegîn Ampflîsen,
der kiuschen und der wîsen,
ûf spranc balde ir kappelâzen.
er sprach "niht. in sol ze rehte hân
mîn vrouwe, diu mich in diz lant
nâch sîner minne hât gesant.
diu lebt nâch im ins lîbes zer:
ir minne hât an im gewer.
diu sol behalden sînen lîp:
wan sist im holt vür elliu wîp.
hie sint ir boten vürsten drî,
kint vor missewende vrî.
der heizet einer Lanzidant,
von hôher art ûz Gruonlant:
der ist ze Kärlingen komen
und hât die sprâche an sich genomen.
der ander heizet Lîedarz,
vil li cunt Schîolarz."
wer nû der dritte waere?
des hoeret ouch ein maere.
des muoter hiez Bêâflûrs,
und sîn vater Pansâmûrs:
die wâren von der veien art:
daz kint hiez Lîahturteltart.
diu liefen älliu driu vür in.
si sprâchen "hêrre, hâstu sin
(dir zelt rêgîn de Franze
der werden minne schanze),
sô mahtu spilen sunder pfant:
dîn vröude ist kumbers ledec zehant."
Dô diu botschaft was vernomen,
Kaylet, der ê was komen,
saz ter küngîn undr ir mandels ort:
hinz im sprach si disiu wort.
"sag an, ist dir iht mê geschehen?
ich hân slege an dir gesehen."
dô begreif im diu gehiure
sîne quaschiure
mit ir linden handen wîz:
an den lac der gotes vlîz.
dô was im gamesieret
und sêre zequaschieret
hiufel, kinne, und an der nasen.
er hete der küneginne basen,
diu dise êre an im begienc
daz sin mit handen zir gevienc.
si sprach nâch zühte lêre
hinz Gahmurete mêre
"iu biutet vaste ir minne
diu werde Franzoysinne.
nû êret an mir elliu wîp,
und lât ze rehte mînen lîp.
sît hie unz ich mîn reht genem:
ir lâzet anders mich in schem."
daz lobte ir der werde man.
si nam urloup, dô vuor si dan.
si huop Kaylet, der degen wert,
sunder schamel ûf ir pfert,
und gienc von ir hin wider în,
aldâ er sach die vriunde sîn.
Er sprach ze Hardîze
"iwer swester Alîze
mir minne bôt: die nam ich dâ.
diu ist bestatet anderswâ,
und werdeclîcher dan ze mir.
durch iwer zuht lât zornes gir.
si hât der vürste Lämbekîn.
al sül si niht gekroenet sîn,
si hât doch werdekeit bekant:
Hânouwe und Brâbant
ir dienet, und manc ritter guot.
kêrt mir ze grüezen iweren muot,
lât mich in iwern hulden sîn,
und nemt hin widr den dienest mîn."
der künec von Gascône sprach
als im sîn manlîch ellen jach
"iwer rede was ie süeze:
swer iuch dar umbe grüeze,
dem ir vil lasters hât getân,
der woltez doch durch vorhte lâzen.
mich vienc iwer muomen suon:
der kan an nieman missetuon."
"ir wert wol ledec von Gahmurete.
daz sol sîn mîn êrstiu bete.
swenne ir dan unbetwungen sît,
mîn dienst gelebet noch die zît
daz ir mich zeinem vriwende nemt.
ir möht iuch nû wol hân verschemt.
swaz halt mir von iu geschiht,
mich enslüege doch iur swester niht."
Der rede si lachten über al.
dô wart getrüebet in der schal.
den wirt sîn triwe mente
daz er sich wider sente:
wan jâmer ist ein schärpfer gart.
ir ieslîcher innen wart
daz sîn lîp mit kumber ranc
und al sîn vröude was ze kranc.
dô zurnde sîner muomen suon,
er sprach "du kanst unfuoge tuon."
"nein, ich muoz bî riwen sîn:
ich sen mich nâch der künegîn.
ich liez ze Pâtelamunt
dâ von mir ist mîn herze wunt,
in reiner art ein süeze wîp.
ir werdiu kiusche mir den lîp
nâch ir minne jâmers mant.
si gap mir liute und lant.
mich tuot vrô Belakâne
manlîcher vröuden âne:
ez ist doch vil manlich,
swer minnen wankes schamet sich.
der vrouwen huote mich ûf pant,
daz ich niht rîterschefte vant:
dô wânde ich daz mich rîterschaft
naem von ungemüetes kraft.
der hân ich hie ein teil getân.
nû waent manc ungewisser man
daz mich ir swerze jagte dane:
die sah ich vür die sunnen ane.
ir wîplich prîs mir vüeget leit:
si ist ein bukel ob der werdekeit.
Einz undz ander muoz ich klagen:
ich sach mîns bruoder wâpen tragen
mit ûf kêrtem orte."
ôwê mir dirre worte!
daz maere wart dô jaemerlîch.
von wazzer wurden d'ougen rîch
dem werden Spânôle.
"ôwî küngîn Fôle,
durch dîne minne gap den lîp
Gâlôes, den elliu wîp
von herzen klagen solten
mit triwen, op si wolten
daz ir site braehte
lop swâ mans gedaehte.
küngîn von Averre,
swie lützel ez dir werre,
den mâg ich doch durch dich verlôs,
der rîterlîchen ende kôs
von einer tjoste, diu in sluoc
do'r dîn kleinoete truoc.
vürsten, die gesellen sîn,
tuont herzenlîche ir klagen schîn.
si hânt ir schildes breite
nâch jâmers geleite
zer erden gekêret:
grôz trûren si daz lêret.
alsus tuont si rîterschaft.
si sint verladen mit jâmers kraft,
sît Gâlôes mînr muomen suon
nâch minnen dienst niht solde tuon."
Dô er vernam des bruoder tôt,
daz was sîn ander herzenôt.
mit jâmer sprach er disiu wort.
"wie hât nû mîns ankers ort
in riwe ergriffen landes habe!"
der wâppen teter sich dô abe.
sîn riwe im hertes kumbers jach.
der helt mit wâren triwen sprach
"von Anschouwe Gâlôes!
vürbaz darf nieman vrâgen des:
ez enwart nie manlîcher zuht
geborn: der wâren milte vruht
ûz dîme herzen blüete.
nû erbarmet mich dîn güete."
er sprach ze Kaylette
"wie gehabt sich Schôette,
mîn muoter vröuden arme?"
"sô daz ez got erbarme.
dô ir erstarp Gandîn
und Gâlôes der bruoder dîn,
und dô si dîn bî ir niht sach,
der tôt och ir daz herze brach."
dô sprach der künec Hardîz
"nû kêrt an manheit iwern vlîz.
ob ir manheit kunnet tragen,
sô sult ir leit ze mâzen klagen."
sîn kumber leider was ze grôz:
ein güsse im von den ougen vlôz.
er schuof den rittern ir gemach,
und gienc dâ er sîne kamern sach,
ein kleine gezelt von samît.
die naht er dolte jâmers zît.
Als der ander tac erschein,
si wurden alle des enein,
die innern und daz ûzer her,
swer dâ mit strîteclîcher wer
waere, junc oder alt,
oder bloede oder balt,
dien solden tjostieren nieht.
dô schein der mitte morgen lieht.
si wâren mit strîte sô verriben
und d'ors mit sporn alsô vertriben,
daz die vrechen ritterschaft
ie dennoch twanc der müede kraft.
diu küngîn reit dô selbe
nâch den werden hin ze velde,
und brâht si mit ir in die stat.
die besten si dort inne bat
daz si zer Lêôplâne riten.
done wart ir bete niht vermiten:
si kômen dâ man messe sanc
dem trûregen künec von Zazamanc.
als der benditz wart getân,
dô kom vrou Herzeloyde sân.
an Gahmuretes lîp si sprach:
si gerte als ir diu volge jach.
dô sprach er "vrouwe, ich hân ein wîp:
diu ist mir lieber danne der lîp.
ob ich der âne waere,
dennoch wess ich ein maere,
dâ mit ich iu enbraeste gar,
naem iemen mînes rehtes war."
"Ir sult die Moerinne
lâzen durch mîne minne.
des toufes segen hât bezzer kraft.
nû ânet iuch der heidenschaft,
und minnet mich nâch unser ê:
wan mirst nâch iwerr minne wê.
oder sol mir gein iu schade sîn
der Franzoyser künegîn?
der boten sprâchen süeziu wort,
si spilten ir maere unz an den ort."
"jâ diu ist mîn wâriu vrouwe.
ich brâht in Anschouwe
ir rât und mîner zühte site:
mir wont noch hiute ir helfe mite,
dâ von daz mich mîn vrouwe zôch,
die wîbes missewende ie vlôch.
wir wâren kinder beidiu dô,
und doch ze sehen ein ander vrô.
diu küneginne Amphlîse
wont an wîplîchem prîse.
mir gap diu gehiure
vom lande de besten stiure:
(ich was dô ermer denne nuo)
dâ greif ich willeclîchen zuo.
zelt mich noch vür die armen.
ich solt iuch, vrouwe, erbarmen:
mir ist mîn werder bruoder tôt.
durch iwer zuht lât mich âne nôt.
kêrt minne dâ diu vröude sî:
wan mir wont niht wan jâmer bî."
"Lât mich den lîp niht langer zern:
sagt an, wâ mite welt ir iuch wern?"
"ich sage nâch iwerre vrâge ger.
ez wart ein turney dâ her
gesprochen: des enwart hie niht.
manec geziuc mir des giht."
"den hât ein vesperîe erlemt.
die vrechen sint sô hie gezemt,
daz der turney dervon verdarp."
"iwerr stete wer ich warp
mit den diez guot hie hânt getân.
ir sult mich nôtrede erlâzen:
ez tete hie manec ritter baz.
iwer reht ist gein mir laz;
niwan iwer gemeiner gruoz,
ob ich den von iu haben muoz."
als mir diu âventiure sagt,
dô nam der ritter und diu maget
einen rihtaere übr der vrouwen klage.
dô nâhet ez dem mitten tage.
man sprach ein urteil zehant,
"swelch ritter helm hie ûf gebant,
der her nâch rîterschaft ist komen,
hât er den prîs hie genomen,
den sol diu küneginne hân."
dar nâch diu volge wart getân.
dô sprach si "hêr, nû sît ir mîn.
ich tuon iu dienst nâch hulden schîn,
und vüege iu sölher vröuden teil,
daz ir nâch jâmer werdet geil."
Er het iedoch von jâmer pîn.
dô was des abrillen schîn
zergangen, dar nâch komen was
kurz kleine grüene gras.
daz velt was gar vergrüenet;
daz ploediu herzen küenet
und in gît hôchgemüete.
vil boume stuont in blüete
von dem süezen luft des meien.
sîn art von der veien
muose minnen oder minne gern.
des wolt in vriundîn dâ gewern.
an vrôn Herzeloyden er dô sach:
sîn süezer munt mit zühten sprach
"vrowe, sol ich mit iu genesen,
sô lât mich âne huote wesen.
wan verlaet mich immer jâmers kraft,
sô taet ich gerne rîterschaft.
lât ir niht turnieren mich,
sô kan ich noch den alten slich,
als dô ich mînem wîbe entran,
die ich ouch mit rîterschaft gewan.
dô si mich ûf von strîte bant,
ich liez ir liute und lant."
si sprach "hêr, nemt iu selbe ein zil:
ich lâz iu iwers willen vil."
"ich wil vrumen noch vil der sper enzwei:
aller mânedglîch ein turnei,
des sult ir vrouwe ruochen,
daz ich den müeze suochen."
diz lobte si, wart mir gesagt:
er enpfienc diu lant und och die maget.
Disiu driu junchêrrelîn
Ampflîsen der künegîn
hie stuonden, und ir kappelâzen,
dâ volge und urteil wart getân,
aldâ erz hôrte und sach.
heinlîche er Gahmureten sprach.
"man tete mîner vrouwen kunt
daz ir vor Pâtelamunt
den hoehsten prîs behieltet
und dâ zweir krône wieltet.
si hât ouch lant und muot,
und gît iu lîp und guot."
"dô si mir gap die rîterschaft,
dô muos ich nâch der ordens kraft,
als mir des schildes ambet sagt,
derbî belîben unverzagt.
wan daz ich schilt von ir gewan,
ez waer noch anders ungetân.
ich werdes trûric oder geil,
mich behabt hie rîters urteil.
vart wider, sagt ir dienest mîn;
ich sül iedoch ir ritter sîn.
ob mir alle krône waern bereit,
ich hân nâch ir mîn hoehste leit."
er bôt in sîne grôze habe:
sîner gebe tâten si sich abe.
die boten vuorn ze lande
gar âne ir vrouwen schande.
sine gerten urloubes niht,
als lîhte in zorne noch geschiht.
ir knappen vürsten, disiu kint
wâren von weinen vil nâch blint.
Die den schilt verkêrt dâ hânt getragen,
den begunde ir vriwent ze velde sagen
"vrou Herzeloyd diu künegîn
hât behabt den Anschevîn."
"wer was von Anschouwe dâ?
unser hêrre ist leider anderswâ,
durch rîters prîs zen Sarrazîn.
daz ist nû unser hôhster pîn."
"der hie den prîs hât bezalt
und sô mangen ritter ab gevalt,
und der sô stach und sluoc,
und der den tiwern anker truoc
ûf dem helme lieht gesteinet,
daz ist den ir dâ meinet.
mir sagt der künec Kaylet,
der Anschevîn waer Gahmuret.
dem ist hie wol gelungen."
nâch den orsen si dô sprungen.
ir wât wart von den ougen naz,
dô si kômen dâ ir hêrre saz.
si enpfiengen in, ernpfienc ouch sie.
vröude und jâmer daz was hie.
dô kuster die getriwen,
er sprach "iuch sol niht riwen
zunmâzer wîs der bruoder mîn:
ich mag iuch wol ergetzen sîn.
kêrt ûf den schilt nâch sîner art,
gehabt iuch an der vröuden vart.
ich sol mîns vater wâpen tragen:
sîn lant mîn anker hât beslagen.
der anker ist ein recken zil:
den trage und nem nû swer der wil.
Ich muoz nû lebelîche
gebâren: ich bin rîche.
wan solt ich volkes hêrre sîn?
den taete wê der jâmer mîn.
vrou Herzeloyde, helfet mir,
daz wir biten, ich und ir,
künge und vürsten die hie sîn,
daz si durch den dienest mîn
belîben, unz ir mich gewert
des minnen werc zer minnen gert."
die bete warb ir beider munt:
die werden lobtenz sâ ze stunt.
ieslîcher vuor an sîn gemach:
diu künegîn zir vriunde sprach
"nû habt iuch an mîne pflege."
si wîst in heinlîche wege.
sîner geste pflac man wol ze vrumen,
swar halt ir wirt waere kumen.
daz gesinde wart gemeine:
doch vuor er dan al eine,
wan zwei junchêrrelîn.
juncvrouwen und diu künegîn
in vuorten dâ er vröude vant
und al sîn trûren gar verswant.
entschumpfiert wart sîn riwe
und sîn hôchgemüete al niwe:
daz muose iedoch bî liebe sîn.
vrou Herzeloyd diu künegîn
ir magettuom dâ âne wart.
die munde wâren ungespart:
die begunden si mit küssen zern
und dem jâmer von den vröuden wern.
Dar nâch er eine zuht begienc:
si wurden ledic, dier dâ vienc.
Hardîzen und Kaylet,
seht, die versuonde Gahmuret.
dâ ergienc ein sölhiu hôhgezît,
swer der hât gelîchet sît,
des hant iedoch gewaldes pflac.
Gahmuret sich des bewac,
sîn habe was vil ungespart.
araebesch golt geteilet wart
armen rîtern al gemeine,
und den küngen edel gesteine
teilte Gahmuretes hant,
und ouch swaz er dâ vürsten vant.
dâ wart daz varnde volc vil geil:
die enpfiengen rîcher gâbe teil.
lât si rîten, swer dâ geste sîn:
den gap urloup der Anschevîn.
dez pantel, daz sîn vater truoc,
von zoble ûf sînen schilt man sluoc.
al kleine wîz sîdîn
ein hemde der künegîn,
als ez ruorte ir blôzen lîp,
diu nû worden was sîn wîp,
daz was sîns halsperges dach.
ahzehniu manr durchstochen sach
und mit swerten gar zerhouwen,
ê er schiede von der vrouwen.
daz leit ouch si an blôze hût,
sô kom von rîterschaft ir trût,
der manegen schilt vil dürkel stach.
ir zweier minne triwen jach.
Er hete werdekeit genuoc,
dô in sîn manlîch ellen truoc
hin über gein der herte.
mich jâmert sîner verte.
im kom diu wâre botschaft,
sîn hêrre der bâruc waer mit kraft
überriten von Babylôn.
einer hiez Ipomidôn,
der ander Pompeius.
den nennet d'âventiure alsus.
daz was ein stolz werder man
(niht der von Rôme entran
Julîus dâ bevor):
der künec Nabchodonosor
sîner muoter bruoder was,
der an trügelîchen buochen las
er solde selbe sîn ein got.
daz waere nû der liute spot.
ir lîp, ir guot was ungespart.
die gebruoder wâren von hôher art,
von Nînus, der gewaldes pflac
ê wurde gestiftet Baldac.
der selbe stift ouch Ninnivê.
in tete schade und laster wê:
der jach der bâruc zurborn.
des wart gewunnen und verlorn
genuoc ze bêden sîten:
man sach tâ helde strîten.
dô schift er sich über mer,
und vant den bâruc mit wer.
mit vröuden er enpfangen wart,
swie mich jâmer sîner vart.
Waz tâ geschehe, wiez dort ergê,
gewin und vlust, wie daz gestê,
desen weiz vrou Herzeloyde nieht.
diu was als diu sunne lieht
und hete minneclîchen lîp.
rîcheit bî jugent pflac daz wîp,
und vröuden mêre dan ze vil:
si was gar ob dem wunsches zil.
si kêrte ir herze an guote kunst:
des bejagte si der werlde gunst.
vrou Herzeloyd diu künegîn,
ir site an lobe vant gewin,
ir kiusche was vür prîs erkant.
küngîn über driu lant,
Wâleys und Anschouwe,
dar über was si vrouwe,
si truog ouch krôn ze Norgâls
in der houbetstat ze Kingrivâls.
ir was ouch wol sô liep ir man,
ob ie kein vrouwe mê gewan
sô werden vriunt, waz war ir daz?
si möhtez lâzen âne haz.
do er ûze beleip ein halbez jâr,
sîns komens warte si vür wâr:
daz was ir lîpgedinge.
dô brast ir vröuden klinge
mitten ime hefte enzwei.
ôwê und heiâ hei,
daz güete alsölhen kumber tregt
und immer triwe jâmer regt!
alsus vert diu mennischeit,
hiute vröude, morgen leit.
Diu vrouwe umb einen mitten tac
eins angestlîchen slâfes pflac.
ir kom ein vorhtlîcher schric.
si dûhte wie ein sternen blic
si gein den lüften vuorte,
dâ si mit kreften ruorte
manc viurîn donerstrâle.
die vlugen al zemâle
gein ir: dô sungelt und sanc
von gänstern ir zöpfe lanc.
mit krache gap der doner duz:
brinnde zäher was sîn guz.
ir lîp si dâ nâch wider vant,
dô zuct ein grif ir zeswen hant:
daz wart ir verkêrt hie mite.
si dûhte wunderlîcher site,
wie sie waere eins wurmes amme,
der sît zerfuorte ir wamme,
und wie ein trache ir brüste süge,
und daz der gâhes von ir vlüge,
sô daz sin niemer mê gesach.
daz herze err ûzem lîbe brach:
die vorhte muose ir ougen sehen.
ez ist selten wîbe mê geschehen
in slâfe kumber dem gelîch.
dâ vor was si ritterlîch:
ach wênc, daz wirt verkêret gar,
si wirt nâch jâmer nû gevar.
ir schade wirt lanc und breit:
ir nâhent komendiu herzenleit.
Diu vrouwe dô begunde,
daz si dâ vor niht kunde,
beidiu zabeln und wuofen,
in slâfe lûte ruofen.
vil juncvrouwen sâzen hie:
die sprungen dar und wacten sie.
dô kom geriten Tampanîs,
ir mannes meisterknappe wîs,
und kleiner junchêrren vil.
dâ giengez ûz der vröuden zil.
die sagten klagende ir hêrren tôt:
des kom vrou Herzeloyde in nôt,
si viel hin unversunnen.
die ritter sprâchen "wiest gewunnen
mîn hêrre in sîme harnas,
sô wol gewâpent sô er was?"
swie den knappen jâmer jagte,
den helden er doch sagte
"mînen hêrren lebens lenge vlôch.
sîn härsenier von im er zôch:
des twanc in starkiu hitze.
gunêrtiu heidensch witze
hât uns verstoln den helt guot.
ein ritter hete bockes bluot
genomen in ein langez glas:
daz sluoger ûf den adamas:
dô wart er weicher danne ein swamp.
den man noch mâlet vür daz lamp,
und ouchz kriuze in sîne klâzen,
den erbarme daz tâ wart getân.
dô si mit scharn zein ander riten,
âvoy wie dâ wart gestriten!
Des bâruckes ritterschaft
sich werte wol mit ellens kraft.
vor Baldac ûfme gevilde
durchstochen wart vil schilde,
dâ si zein ander gâhten.
die poynder sich tâ vlâhten,
sich wurren die banier:
dâ viel manec degen vier.
aldâ worht mîns hêrren hant
dâ von ir aller prîs verswant.
dô kom gevarn Ipomidôn:
mit tôde er mîme hêrren lôn
gap, daz er in nider stach
dâ ez manec tûsent ritter sach.
von Alexandrîe
mîn hêrre valsches vrîe
gein dem künege kêrte,
des tjost in sterben lêrte.
sînen helm versneit des spers ort
durch sîn houbet wart gebort,
daz man den trunzûn drinne vant.
iedoch gesaz der wîgant,
al töunde er ûz dem strîte reit
ûf einen plân, die was breit.
übr in kom sîn kappelâzen.
er sprach mit kurzen worten sân
sîne bîhte und sande her
diz hemde und daz selbe sper
daz in von uns gescheiden hât.
er starp âne alle missetât.
junchêrren und die knappen sîn
bevalch er der künegîn.
Er wart geleit ze Baldac.
diu kost den bâruc ringe wac.
mit golde wart gehêret,
grôz rîcheit dran gekêret
mit edelem gesteine,
dâ inne lît der reine.
gebalsemt wart sîn junger rê.
vor jâmer wart vil liuten wê.
ein tiwer rubîn ist der stein
ob sîme grabe, dâ durch er schein.
uns wart gevolget hie mite:
ein kriuze nâch der marter site,
als uns Kristes tôt lôste,
liez man stôzen im ze trôste,
ze scherm der sêle, überz grap.
der bâruc die koste gap:
ez was ein tiwer smârât.
wir tâtenz âne der heiden rât:
ir orden kan niht kriuzes pflegen,
als Kristes tôt uns liez den segen.
ez betent heiden sunder spot
an in als an ir werden got,
niht durch des kriuzes êre
noch durch des toufes lêre,
der zem urteillîchen ende
uns loesen sol gebende.
diu manlîche triwe sîn
gît im ze himel liehten schîn,
und ouch sîn riwic pîhte.
der valsch was an im sîhte.
In sînen helm, den adamas,
ein epitafum ergraben was,
versigelt ûfz kriuze obeme grabe.
sus sagent die buochstabe.
"durch disen helm ein tjoste sluoc
den werden der ellen truoc.
Gahmuret was er genant,
gewaldec künec übr driu lant.
ieglîchez im der krône jach:
dâ giengen rîche vürsten nâch.
er was von Anschouwe erborn,
und hât vor Baldac verlorn
den lîp durch den bâruc.
sîn prîs gap sô hôhen ruc,
nieman reichet an sîn zil,
swâ man noch ritter prüeven wil.
er ist von muoter ungeborn,
zuo dem sîn ellen habe gesworn:
ich mein der schildes ambet hât.
helfe und manlîchen rât
gap er mit staete den vriunden sîn:
er leit durch wîp vil schärpfen pîn.
er truoc den touf und kristen ê:
sîn tôt tete Sarrazînen wê
sunder liegen, daz ist wâr.
sîner zît versunnenlîchiu jâr
sîn ellen sô nâch prîse warp,
mit ritterlîchem prîse er starp.
er hete der valscheit an gesigt.
nû wünscht im heiles, der hie ligt."
diz was alsô der knappe jach.
Wâleise man vil weinen sach.
Die muosen wol von schulden klagen.
diu vrouwe hête getragen
ein kint, daz in ir lîbe stiez,
die man âne helfe ligen liez.
ahzehen wochen hete gelebt
des muoter mit dem tôde strebt,
vrou Herzeloyd diu künegîn.
die andern heten kranken sin,
daz si hulfen niht dem wîbe:
wan si truoc in ir lîbe
der aller ritter bluome wirt,
ob in sterben hie verbirt.
dô kom ein altwîser man
durch klage über die vrouwen sân,
dâ si mit dem tôde ranc.
die zene err von ein ander twanc:
man gôz ir wazzer in den munt.
aldâ wart ir versinnen kunt.
si sprach "ôwê war kom mîn trût?"
diu vrouwe in klagete über lût.
"mînes herzen vröude breit
was Gahmuretes werdekeit.
den nam mir sîn vrechiu ger.
ich was vil junger danne er,
und bin sîn muoter und sîn wîp.
ich trage alhie doch sînen lîp
und sînes verhes sâmen.
den gâben und nâmen
unser zweier minne.
hât got getriwe sinne,
sô lâzer mirn ze vrühte komen.
ich hân doch schaden ze vil genomen
An mînem stolzen werden man.
wie hât der tôt ze mir getân!
er enpfienc nie wîbes minnen teil,
ern waere al ir vröuden geil:
in müete wîbes riwe.
daz riet sîn manlîch triwe:
wand er was valsches laere."
nû hoert ein ander maere,
waz diu vrouwe dô begienc.
kint und bûch si zir gevienc
mit armen und mit henden.
si sprach "mir sol got senden
die werden vruht von Gahmurete.
daz ist mînes herzen bete.
got wende mich sô tumber nôt:
daz waer Gahmurets ander tôt,
ob ich mich selben slüege,
die wîle ich bî mir trüege
daz ich von sîner minne enpfienc,
der mannes triwe an mir begienc."
diu vrouwe enruochte wer daz sach,
daz hemde von der brust si brach.
ir brüstel linde und wîz,
dar an kêrte si ir vlîz,
si dructes an ir rôten munt.
si tete wîplîche vuore kunt.
alsus sprach diu wîse.
"du bist kaste eins kindes spîse:
die hât ez vor im her gesant,
sît ichz lebende im lîbe vant."
Diu vrouwe ir willen dar an sach,
daz diu spîse was ir herzen dach,
diu milch in ir tüttelîn:
die dructe drûz diu künegîn.
si sprach "du bist von triwen komen.
het ich des toufes niht genomen,
du waerest wol mîns toufes zil.
ich sol mich begiezen vil
mit dir und mit den ougen,
offenlîch und tougen:
wande ich wil Gahmureten klagen."
diu vrouwe hiez dar nâher tragen
ein hemde nâch bluote var,
dar inne ans bâruckes schar
Gahmuret den lîp verlôs,
der werlîchen ende kôs
mit rehter manlîcher ger.
diu vrouwe vrâgte ouch nâch dem sper,
daz Gahmurete gab den rê.
Ipomidôn von Ninnivê
gap alsus werlîchen lôn,
der stolze werde Babylôn:
daz hemde ein hader was von slegen.
diu vrouwe woldez an sich legen,
als si dâ vor hete getân,
sô kom von ritterschaft ir man:
dô nâmen siz ir ûzer hant.
die besten über al daz lant
bestatten sper und ouch daz bluot
ze münster, sô man tôten tuot.
in Gahmuretes lande
man jâmer dô bekande.
Dann übr den vierzehenden tac
diu vrouwe eins kindelîns gelac,
eins suns, der sölher lide was
daz si vil kûme dran genas.
hiest der âventiure wurf gespilt,
und ir begin ist gezilt:
wand er ist alrêrst geborn,
dem diz maere wart erkorn.
sîns vater vröude und des nôt,
beidiu sîn leben und sîn tôt,
des habt ir wol ein teil vernomen.
nû wizzet wâ von iu sî komen
diss maeres sachewalte,
und wie man den behalte.
man barg in vor ritterschaft,
ê er koeme an sîner witze kraft.
dô diu küngîn sich versan
und ir kindel wider zir gewan,
si und ander vrouwen
begunde betalle schouwen
zwischen beinn sîn visellîn.
er muose vil getriutet sîn,
do er hete manlîchiu lit.
er wart mit swerten sît ein smit,
vil viwers er von helmen sluoc:
sîn herze manlîch ellen truoc.
die küngîn des geluste
daz sin vil dicke kuste.
si sprach hinz im in allen vlîz
"bon vîz, scher vîz, bêâ vîz."
Diu küngîn nam dô sunder twâl
diu rôten välwelohten mâl:
ich meine ir tüttels gränsel:
daz schoup sim in sîn vlänsel.
selbe was sîn amme
diu in truoc in ir wamme:
an ir brüste si in zôch,
die wîbes missewende vlôch.
si dûht, si hete Gahmureten
wider an ir arm erbeten.
si kêrt sich niht an lôsheit:
diemuot was ir bereit.
vrou Herzeloyde sprach mit sinne
"diu hoehste küneginne
Jêsus ir brüste bôt,
der sît durch uns vil scharpfen tôt
ame kriuze mennischlîche enpfienc
und sîne triwe an uns begienc.
swes lîp sîn zürnen ringet,
des sêle unsamfte dinget,
swie kiuscher sî und waere.
des weiz ich wâriu maere."
sich begôz des landes vrouwe
mit ir herzen jâmers touwe:
ir ougen regenden ûf den knaben.
si kunde wîbes triwe haben.
beidiu siufzen und lachen
kunde ir munt vil wol gemachen.
si vreute sich ir suns geburt:
ir schimpf ertranc in riwen vurt.
Swer nû wîben sprîchet baz,
deiswâr daz lâz ich âne haz:
ich vriesche gerne ir vröude breit.
wan einer bin ich unbereit
dienstlîcher triwe:
mîn zorn ist immer niwe
gein ir, sît ich se an wanke sach.
ich bin Wolfram von Eschenbach,
und kan ein teil mit sange,
und bin ein habendiu zange
mînen zorn gein einem wîbe:
diu hât mîme lîbe
erboten solhe missetât,
ine hân si hazzens keinen rât.
dar umb hân ich der andern haz.
ôwê war umbe tuont si daz?
alein sî mir ir hazzen leit,
ez ist iedoch ir wîpheit,
sît ich mich versprochen hân
und an mir selben missetân;
daz lîhte niemer mê geschiht.
doch sulen si sich vergâhen niht
mit hurte an mîn hâmît:
si vindent werlîchen strît.
ine hân des niht vergezzen,
ine künne wol gemezzen
beide ir baerde und ir site.
swelhem wîbe volget kiusche mite,
der lobes kempfe wil ich sîn:
mir ist von herzen leit ir pîn.
Sîn lop hinket ame spat,
swer allen vrouwen sprîchet mat
durch sîn eines vrouwen.
swelhiu mîn reht wil schouwen,
beidiu sehen und hoeren,
dien sol ich niht betoeren.
schildes ambet ist mîn art:
swâ mîn ellen sî gespart,
swelhiu mich minnet umbe sanc,
sô dunket mich ir witze kranc.
ob ich guotes wîbes minne ger,
mag ich mit schilde und ouch mit sper
verdienen niht ir minne solt,
al dar nâch sî sie mir holt.
vil hôhes topels er doch spilt,
der an ritterschaft nâch minnen zilt.
hetenz wîp niht vür ein smeichen,
ich solt iu vürbaz reichen
an disem maere unkundiu wort,
ich spraeche iu d'âventiure vort.
swer des von mir geruoche,
dern zels ze keinem buoche.
ine kan deheinen buochstap.
dâ nement genuoge ir urhap:
disiu âventiure
vert âne der buoche stiure.
ê man si hete vür ein buoch,
ich waere ê nacket âne tuoch,
sô ich in dem bade saeze,
ob ichs questen niht vergaeze.
Ez machet trûric mir den lîp,
daz alsô mangiu heizet wîp.
ir stimme sint gelîche hel:
genuoge sint gein valsche snel,
etslîche valsches laere:
sus teilent sich diu maere.
daz die gelîche sint genamt,
des hât mîn herze sich geschamt.
wîpheit, dîn ordenlîcher site,
dem vert und vuor ie triwe mite.
genuoge sprechent, armuot,
daz diu sî ze nihte guot.
swer die durch triwe lîdet,
hellefiwer die sêle mîdet.
die dolte ein wîp durch triwe:
des wart ir gâbe niwe
ze himel mit endelôser gebe.
ich waene ir nû vil wênic lebe,
die junc der erden rîhtuom
liezen durch des himeles ruom.
ich erkenne ir nehein.
man und wîp mir sint al ein:
die mitenz al gelîche.
vrou Herzeloyd diu rîche
ir drîer lande wart ein gast:
si truoc der vröuden mangels last.
der valsch sô gar an ir verswant,
ouge noch ôre in nie dâ vant.
ein nebel was ir diu sunne:
si vlôch der werlde wunne.
ir was gelîch naht und der tac:
ir herze niht wan jâmers pflac.
Sich zôch diu vrouwe jâmers balt
ûz ir lande in einen walt,
zer waste in Soltâne;
niht durch bluomen ûf die plâne.
ir herzen jâmer was sô ganz,
sine kêrte sich an keinen kranz,
er waere rôt oder val.
si brâhte dar durch vlühtesal
des werden Gahmuretes kint.
liute, die bî ir dâ sint,
müezen bûwen und riuten.
si kunde wol getriuten
ir sun. ê daz sich der versan,
ir volc si gar vür sich gewan:
ez waere man oder wîp,
den gebôt si allen an den lîp,
daz se immer ritters wurden lût.
"wan vriesche daz mîns herzen trût,
welch ritters leben waere,
daz wurde mir vil swaere.
nû habt iuch an der witze kraft,
und helt in alle rîterschaft."
der site vuor angestlîche vart.
der knappe alsus verborgen wart
zer waste in Soltâne erzogen,
an küneclîcher vuore betrogen;
ez enmöht an eime site sîn:
bogen und bölzelîn
die sneit er mit sîn selbes hant,
und schôz vil vogele die er vant.
Swenne abr er den vogel erschôz,
des schal von sange ê was sô grôz,
sô weinder und roufte sich,
an sîn hâr kêrt er gerich.
sîn lîp was clâr und vier:
ûf dem plân am rivier
twuog er sich alle morgen.
erne kunde niht gesorgen,
ez enwaere ob im der vogelsanc,
die süeze in sîn herze dranc:
daz erstracte im sîniu brüstelîn.
al weinde er lief zer künegîn.
sô sprach si "wer hât dir getân?
du waere hin ûz ûf den plân."
ern kunde es ir gesagen niht,
als kinden lîhte noch geschiht.
dem maere gienc si lange nâch.
eins tages si in kapfen sach
ûf die boume nâch der vogele schal.
si wart wol innen daz zeswal
von der stimme ir kindes brust.
des twang in art und sîn gelust.
vrou Herzeloyde kêrt ir haz
an die vogele, sine wesse um waz:
si wolt ir schal verkrenken.
ir bûliute und ir enken
die hiez si vaste gâhen,
vogele würgen und vâhen.
die vogele wâren baz geriten:
etslîches sterben wart vermiten:
der bleip dâ lebendic ein teil,
die sît mit sange wurden geil.
Der knappe sprach zer künegîn
"waz wîzet man den vogelîn?"
er gert in vrides sâ zestunt.
sîn muoter kust in an den munt:
diu sprach "wes wende ich sîn gebot,
der doch ist der hoehste got?
suln vogele durch mich vröude lâzen?"
der knappe sprach zer muoter sân
"ôwê muoter, waz ist got?"
"sun, ich sage dirz âne spot.
er ist noch liehter denne der tac,
der antlitzes sich bewac
nâch menschen antlitze.
sun, merke eine witze,
und vlêhe in umbe dîne nôt:
sîn triwe der werlde ie helfe bôt.
sô heizet einr der helle wirt:
der ist swarz, untriwe in niht verbirt.
von dem kêr dîne gedanke,
und och von zwîvels wanke."
sîn muoter underschiet im gar
daz vinster und daz lieht gevar.
dar nâch sîn snelheit verre spranc.
er lernte den gabilôtes swanc,
dâ mit er mangen hirz erschôz,
des sîn muoter und ir volc genôz.
ez waere aeber oder snê,
dem wilde tete sîn schiezen wê.
nû hoeret vremdiu maere.
swennerrschôz daz swaere,
des waere ein mûl geladen genuoc,
als unzerworht hin heim erz truoc.
Eins tages gieng er den weideganc
an einer halden, diu was lanc:
er brach durch blates stimme en zwîc.
dâ nâhen bî im gienc ein stîc:
dâ hôrter schal von huofslegen.
sîn gabylôt begunder wegen:
dô sprach er "waz hân ich vernomen?
wan wolt et nû der tiuvel komen
mit grimme zorneclîche!
den bestüende ich sicherlîche.
mîn muoter vreisen von im sagt:
ich waene ir ellen sî verzagt."
alsus stuont er in strîtes ger.
nû seht, dort kom geschûftet her
drî ritter nâch wunsche var,
von vuoze ûf gewâpent gar.
der knappe wânde sunder spot,
daz ieslîcher waere ein got.
dô stuont ouch er niht langer hie,
in den pfat viel er ûf sîniu knie.
lûte rief der knappe sân
"hilf, got: du maht wol helfe hân."
der vorder zornes sich bewac,
dô der knappe im pfade lac:
"dirre toersche Wâleise
unsich wendet gâher reise."
ein prîs den wir Beier tragen,
muoz ich von Wâleisen sagen:
die sint toerscher denne beiersch her,
und doch bî manlîcher wer.
swer in den zwein landen wirt,
gefuoge ein wunder an im birt.
Dô kom geleischieret
und wol gezimieret
ein ritter, dem was harte gâch.
er reit in strîteclîchen nâch,
die verre wâren von im komen:
zwên ritter heten im genomen
eine vrouwen in sîm lande.
den helt ez dûhte schande:
in müete der juncvrouwen leit,
diu jaemerlîche vor in reit.
dise drî wâren sîne man.
er reit ein schoene kastelâzen:
sîns schildes was vil wênic ganz.
er hiez Karnahkarnanz
leh cons Ulterlec.
er sprach "wer irret uns den wec?"
sus vuor er zuome knappen sân.
den dûhter als ein got getân:
ern hete sô liehtes niht erkant.
ûfem touwe der wâpenroc erwant.
mit guldîn schellen kleine
vor iewederm beine
wâren die stegreife erklenget
und ze rehter mâze erlenget.
sîn zeswer arm von schellen klanc,
swar ern bôt oder swanc.
der was durch swertslege sô hel:
der helt was gein prîse snel.
sus vuor der vürste rîche,
gezimiert wünneclîche.
Aller manne schoene ein bluomen kranz,
den vrâgte Karnahkarnanz
"junchêrre, sâht ir vür iuch varn
zwên ritter die sich niht bewarn
kunnen an ritterlîcher zunft?
si ringent mit der nôtnunft
und sint an werdekeit verzagt:
si vüerent roubes eine maget."
der knappe wânde, swaz er sprach,
ez waere got, als im verjach
vrou Herzeloyd diu künegîn,
dô sim underschiet den liehten schîn.
dô rief er lûte sunder spot
"nû hilf mir, hilferîcher got."
vil dicke viel an sîn gebet
vil li roy Gahmuret.
der vürste sprach "ich pin niht got,
ich leiste ab gerne sîn gebot.
du maht hie vier ritter sehen,
ob du ze rehte kundest spehen."
der knappe vrâgte vürbaz
"du nennest ritter: waz ist daz?
hâstu niht gotlîcher kraft,
sô sage mir, wer gît ritterschaft?"
"daz tuot der künec Artûs.
junchêrre, komt ir in des hûs,
der bringet iuch an ritters namen,
daz irs iuch niemer durfet schamen.
ir mugt wol sîn von ritters art."
von den helden er geschouwet wart:
Dô lac diu gotes kunst an im.
von der âventiure ich daz nim,
diu mich mit wârheit des beschiet.
nie mannes varwe baz geriet
vor im sît Adâmes zît.
des wart sîn lob von wîben wît.
aber sprach der knappe sân,
dâ von ein lachen wart getân.
"ay ritter guot, waz mahtu sîn?
du hâst sus manec vingerlîn
an dînen lîp gebunden,
dort oben und hie unden."
aldâ begreif des knappen hant
swaz er îsers ame vürsten vant:
dez harnasch begunder schouwen.
"mîner muoter juncvrouwen
ir vingerlîn an snüeren tragnt,
diu niht sus an einander ragnt."
der knappe sprach durch sînen muot
zem vürsten "war zuo ist diz guot,
daz dich sô wol kan schicken?
ine mages niht ab gezwicken."
der vürste im zeigete sâ sîn swert:
"nû sich, swer an mich strîtes gert,
des selben wer ich mich mit slegen:
vür die sîne muoz ich an mich legen,
und vür den schuz und vür den stich
muoz ich alsus wâpen mich."
aber sprach der knappe snel
"ob die hirze trüegen sus ir vel,
sô verwunt ir niht mîn gabylôt.
der vellet manger vor mir tôt."
Die ritter zurnden daz er hielt
bî dem knappen der vil tumpheit wielt.
der vürste sprach "got hüete dîn.
ôwî wan waer dîn schoene mîn!
dir hete got den wunsch gegeben,
ob du mit witzen soldest leben.
diu gotes kraft dir virre leit."
die sîne und och er selbe reit,
und gâhten harte balde
zeinem velde in dem walde.
dâ vant der gefüege
vrôn Herzeloyden pflüege.
ir volke leider nie geschach;
die er balde eren sach:
si begunden saen, dar nâch egen,
ir gart ob starken ohsen wegen.
der vürste in guoten morgen bôt,
und vrâgte se, op si saehen nôt
eine juncvrouwen lîden.
sine kunden niht vermîden,
swes er vrâgt daz wart gesagt.
"zwêne ritter und ein maget
dâ riten hiute morgen.
diu vrouwe vuor mit sorgen:
mit sporn si vaste ruorten,
die die juncvrouwen vuorten."
ez was Meljahkanz.
den ergâhte Karnachkarnanz,
mit strîte er im die vrouwen nam:
diu was dâ vor an vröuden lam.
si hiez Imâne
von der Beâfontâne.
Die bûliute verzagten,
dô die helde vür si jagten.
si sprâchen "wiest uns sus geschehen?
hât unser junchêrre ersehen
ûf disen rittern helme schart,
sone hân wir uns niht wol bewart.
wir sulen der küneginne haz
von schulden hoeren umbe daz,
wand er mit uns dâ her lief
hiute morgen dô si dannoch slief."
der knappe enruochte ouch wer dô schôz
die hirze kleine und grôz:
er huop sich gein der muoter widr,
und sagt ir maer. dô viel si nidr:
sîner worte si sô sêre erschrac,
daz si unversunnen vor im lac.
dô diu küneginne
widr kom zir sinne,
swie si dâ vor waere verzagt,
dô sprach si "sun, wer hât gesagt
dir von ritters orden?
wâ bist dus innen worden?"
"muoter, ich sach vier man
noch liehter danne got getân:
die sagten mir von ritterschaft.
Artûs küneclîchiu kraft
sol mich nâch rîters êren
an schildes ambet kêren."
sich huop ein niwer jâmer hie.
diu vrouwe enwesse rehte, wie
daz si ir den list erdaehte
und in von dem willen braehte.
Der knappe tump und wert
iesch von der muoter dicke ein pfert.
daz begunde se in ir herzen klagen.
si dâhte "in wil im niht versagen:
ez muoz abr vil boese sîn."
do gedâhte mê diu künegîn
"der liute vil bî spotte sint.
tôren kleider sol mîn kint
ob sîme liehten lîbe tragen.
wirt er geroufet und geslagen,
sô kumt er mir her wider wol."
ôwê der jaemerlîchen dol!
diu vrouwe nam ein sactuoch:
si sneit im hemde und bruoch,
daz doch an eime stücke erschein,
unz enmitten an sîn blankez bein.
daz wart vür tôren kleit erkant.
ein gugel man obene drûfe vant.
al vrisch rûch kelberîn
von einer hût zwei ribbalîn
nâch sînen beinen wart gesniten.
dâ wart grôz jâmer niht vermiten.
diu küngîn was alsô bedâht,
si bat belîben in die naht.
"dune solt niht hinnen kêren,
ich wil dich list ê lêren.
an ungebanten strâzen
soltu tunkel vürte lâzen:
die sîhte und lûter sîn,
dâ solde al balde rîten în.
du solt dich site nieten,
der werlde grüezen bieten.
Op dich ein grâ wîse man
zuht wil lêrn als er wol kan,
dem soltu gerne volgen,
und wis im niht erbolgen.
sun, lâ dir bevolhen sîn,
swâ du guotes wîbes vingerlîn
mügest erwerben und ir gruoz,
daz nim: ez tuot dir kumbers buoz.
du solt zir kusse gâhen
und ir lîp vast umbevâhen:
daz gît gelücke und hôhen muot,
op si kiusche ist und guot.
du solt och wizzen, sun mîn,
der stolze küene Lähelîn
dînen vürsten ab ervaht zwei lant,
diu solten dienen dîner hant,
Wâleis und Norgâls.
ein dîn vürste Turkentâls
den tôt von sîner hende enpfienc:
dîn volc er sluoc und vienc."
"diz rich ich, muoter, ruocht es got:
in verwundet noch mîn gabylôt."
des morgens dô der tag erschein,
der knappe balde wart enein,
im was gein Artûse gâch.
vrou Herzeloyde in kuste und lief im nâch.
der werlde riwe aldâ geschach.
dô si ir sun niht langer sach
(der reit enwec), wemst deste baz?
dô viel diu vrouwe valsches laz
ûf die erde, aldâ si jâmer sneit
sô daz se ein sterben niht vermeit.
ir vil getriulîcher tôt
der vrouwen wert die hellenôt.
ôwol si daz se ie muoter wart!
sus vuor die lônes bernden vart
ein wurzel der güete
und ein stam der diemüete.
ôwê daz wir nû niht enhân
ir sippe unz an den eilften spân!
des wirt gevelschet manec lîp.
doch solten nû getriwiu wîp
heiles wünschen disem knaben,
der sich hie von ir hât erhaben.
Dô kêrt der knabe wol getân
gein dem vôrest in Brizljân.
er kom an einen bach geriten.
den hete ein han wol überschriten:
swie dâ stuonden bluomen und gras,
durch daz sîn vluz sô tunkel was,
der knappe den vurt dar an vermeit.
den tager gar derneben reit,
alsez sînen witzen tohte.
er beleip die naht swier mohte,
unz im der liehte tag erschein.
der knappe huob sich dan al ein
zeime vurte lûter wol getân.
dâ was anderhalp der plân
mit eime gezelt gehêret,
grôz rîcheit dran gekêret.
von drîer varwe samît
ez was hôh und wît:
ûf den naeten lâgen borten guot.
dâ hienc ein liderîn huot,
den man drüber ziehen solde
immer swenne ez regenen wolte.
duc Orilus de Lalander,
des wîp dort und vander
ligende wünneclîche,
die herzoginne rîche.
glîch eime rîters trûte.
si hiez Jeschûte.
Diu vrouwe was entslâfen.
si truoc der minne wâfen,
einen munt durchliuhtic rôt,
und gerndes ritters herzen nôt.
innen des diu vrouwe slief,
der munt ir von einander lief:
der truoc der minne hitze viur.
sus lac des wunsches âventiur.
von snêwîzem beine
nâhe bî ein ander kleine,
sus stuonden ir die liehten zene.
ich waen mich iemen küssens wene
an ein sus wol gelobten munt:
daz ist mir selten worden kunt.
ir deckelachen zobelîn
erwant an ir hüffelîn,
daz si durch hitze von ir stiez,
dâ si der wirt al eine liez.
si was geschicket und gesniten,
an ir was künste niht vermiten:
got selbe worht ir süezen lîp.
och hete daz minneclîche wîp
langen arm und blanke hant.
der knappe ein vingerlîn dâ vant,
daz in gein dem bette twanc,
dâ er mit der herzoginne ranc.
dô dâhter an die muoter sîn:
diu riet an wîbes vingerlîn.
ouch spranc der knappe wol getân
von dem teppiche an daz bette sân.
Diu süeze kiusche unsamfte erschrac,
do der knappe an ir arme lac:
si muost iedoch erwachen.
mit schame al sunder lachen
diu vrouwe zuht gelêret
sprach "wer hât mich entêret?
junchêrre, es ist iu gar ze vil:
ir möht iu nemen ander zil."
diu vrouwe lûte klagte:
ern ruochte waz si sagte,
ir munt er an den sînen twanc.
dâ nâch was dô niht ze lanc,
er druct an sich die herzogîn
und nam ir och ein vingerlîn.
an ir hemde ein vürspan er dâ sach:
ungefuoge erz dannen brach.
diu vrouwe was mit wîbes wer:
ir was sîn kraft ein ganzez her.
doch wart dâ ringens vil getân.
der knappe klagete in hunger sân.
diu vrouwe was ir lîbes lieht:
si sprach "ir solt mîn ezzen nieht.
waert ir ze vrumen wîse,
ir naemt iu ander spîse.
dort stêt brôt und wîn,
und ouch zwei pardrîsekîn,
alss ein juncvrouwe brâhte,
dius wênec iu gedâhte."
Ern ruochte wâ diu wirtin saz:
einen guoten kropf er az,
dar nâch er swaere trünke tranc.
die vrouwen dûhte gar ze lanc
sîns wesens in dem poulûn.
si wânde, er waere ein garzûn
gescheiden von den witzen.
ir scham begunde switzen.
iedoch sprach diu herzogîn
"junchêrre, ir sult mîn vingerlîn
hie lâzen und mîn vürspan.
hebt iuch enwec: wan kumt mîn man,
ir müezet zürnen lîden,
daz ir gerner möhtet mîden."
dô sprach der knappe wol geborn
"wê waz vürht ich iurs mannes zorn?
wan schadet ez iu an êren,
sô wil ich hinnen kêren."
dô gienger zuo dem bette sân:
ein ander kus dâ wart getân.
daz was der herzoginne leit.
der knappe âne urloup dannen reit:
iedoch sprach er "got hüete dîn:
alsus riet mir diu muoter mîn."
der knappe des roubes was gemeit.
do er eine wîl von dan gereit,
wol nâch gein der mîle zil,
dô kom von dem ich sprechen wil.
der spürte an dem touwe
daz gesuochet was sîn vrouwe.
der snüere ein teil was ûz getret:
dâ hete ein knappe dez gras gewet.
Der vürste wert und erkant
sîn wîp dort und al trûric vant.
dô sprach der stolze Orilus
"ôwê vrowe, wie hân ich sus
mîn dienst gein iu gewendet!
mir ist nâch laster gendet
manec rîterlîcher prîs.
ir habt ein ander âmîs."
diu vrouwe bôt ir lougen
mit wazzerrîchen ougen
sô, daz sie unschuldic waere.
ern geloubte niht ir maere.
iedoch sprach si mit vorhten siten
"dâ kom ein tôr her zuo geriten:
swaz ich liute erkennet hân,
ine gesach nie lîp sô wol getân.
mîn vürspan und ein vingerlîn
nam er âne den willen mîn."
"hey sîn lîp iu wol gevellet.
ir habt iuch zim gesellet."
dô sprach si "nûne welle got.
sîniu ribbalîn, sîn gabilôt
wâren mir doch ze nâhen.
diu rede iu solde smâhen:
vürstinne ez übele zaeme,
op si dâ minne naeme."
aber sprach der vürste sân
"vrouwe, ich hân iu niht getân:
irn welt iuch einer site schamen:
ir liezet küneginne namen
und heizt durch mich ein herzogin.
der kouf gît mir ungewin.
Mîn manheit ist doch sô quec,
daz iwer bruoder Erec,
mîn swâger, vil li roy Lac,
iuch wol dar umbe hazzen mac.
mich erkennet och der wîse
an sô bewantem prîse,
der ninder mag entêret sîn,
wan daz er mich vor Prurîn
mit sîner tjoste valte.
an im ich sît bezalte
hôhen prîs vor Karnant.
ze rehter tjost stach in mîn hant
hinderz ors durch vîanze:
durch sînen schilt mîn lanze
iwer kleinoete brâhte.
vil wênc ich dô gedâhte
iwerr minne eim anderm trûte,
mîn vrouwe Jeschûte.
vrouwe, ir sult gelouben des,
daz der stolze Gâlôes
vil li roy Gandîn
tôt lac von der tjoste mîn.
ir hielt ouch dâ nâhen bî,
dâ Plihopliherî
gein mir durch tjostieren reit
und mich sîn strîten niht vermeit.
mîn tjoste in hinderz ors verswanc,
daz in der satel ninder dranc.
ich hân dicke prîs bezalt
und manegen ritter ab gevalt.
des enmoht ich nû geniezen niht:
ein hôhez laster mir des giht.
Si hazzent mich besunder,
die von der tavelrunder,
der ich ähte nider stach,
dâ ez manec wert juncvrouwe sach,
umben spärwaer ze Kanedic.
ich behielt iu prîs und mir den sic.
daz sâhet ir und Artûs,
der mîne swester hât ze hûs,
die süezen Cunnewâren.
ir munt kan niht gebâren
mit lachen, ê si den gesiht
dem man des hôhsten prîses giht.
wan koem mir doch der selbe man!
sô wurde ein strîten hie getân,
als hiute morgen, dô ich streit
und eime vürsten vrumte leit,
der mir sîn tjostieren bôt:
von mîner tjoste lager tôt.
ich enwil iu niht von zorne sagen,
daz manger hât sîn wîp geslagen
umb ir krenker schulde.
het ich dienst od hulde,
daz ich iu solde bieten,
ir müest iuch mangels nieten.
ich ensol niht mê erwarmen
an iweren blanken armen,
dâ ich etswenn durch minne lac
manegen wünneclîchen tac.
ich sol velwen iweren rôten munt,
und iwern ougen machen roete kunt.
ich sol iu vröude entêren,
und iwer herze siuften lêren."
Diu vürstin an den vürsten sach:
ir munt dô jaemerlîchen sprach
"nû êret an mir ritters prîs.
ir sît getriwe und wîs,
und ouch wol sô gewaldic mîn,
ir muget mir geben hôhen pîn.
ir sult ê mîn gerihte nemen.
durch elliu wîp lâts iuch gezemen:
ir mugt mir dannoch vüegen nôt.
laege ich von andern handen tôt,
daz iu niht prîs geneicte,
swie schier ich denne veicte,
daz waere mir ein süeziu zît,
sît iwer hazzen an mir lît."
aber sprach der vürste mê
"vrouwe, ir wert mir gar ze hêr:
des sol ich an iu mâzen.
geselleschaft wirt lâzen
mit trinken und mit ezzen:
bî ligens wirt vergezzen.
ir enpfâhet mê dehein gewant,
wan als ich iuch sitzen vant.
iwer zoum muoz sîn ein bästîn seil,
iwer pfert bejagt wol hungers teil,
iwer satel wol gezieret
der wirt enschumpfieret."
vil balder zarte und brach
den samît drabe: dô daz geschach,
er zersluoc den satel dâ se inne reit
(ir kiusche und ir wîpheit
Sîn hazzen lîden muosten):
mit bästînen buosten
bant ern aber wider zuo.
ir kom sîn hazzen alze vruo.
dô sprach er an den zîten
"vrowe, nû sulen wir rîten.
koeme ich ann, des wurde ich geil,
der hie nam iwerre minne teil.
ich bestüende in doch durch âventiur,
ob sîn âtem gaebe viur,
als eines wilden trachen."
al weinde sunder lachen
diu vrouwe jâmers rîche
schiet dannen trûreclîche.
sine müete niht, swaz ir geschach,
wan ir mannes ungemach:
des trûren gap ir grôze nôt,
daz si noch sampfter waere tôt.
nû sult ir si durch triwe klagen:
si begint nû hôhen kumber tragen.
waer mir aller wîbe haz bereit,
mich müet doch vroun Jeschûten leit.
sus riten si ûf der slâ hin nâch:
dem knappen vorn ouch was vil gâch.
doch wesse der unverzagte
niht daz man in jagte:
wan swen sîn ougen sâhen,
sô er dem begunde nâhen,
den gruozte der knappe guoter,
und jach "sus riet mîn muoter."
sus kom unser toerscher knabe
geriten eine halden abe.
wîbes stimme er hôrte
vor eines velses orte.
ein vrouwe ûz rehtem jâmer schrei:
ir was diu wâre vröude enzwei.
der knappe reit ir balde zuo.
nû hoeret waz diu vrouwe tuo.
dâ brach vrou Sigûne
ir langen zöpfe brûne
vor jâmer ûzer swarten.
der knappe begunde warten:
Schîânatulander
den vürsten tôt dâ vander
der juncvrouwen in ir schôz.
aller schimpfe si verdrôz.
"er sî trûric od vröuden var,
die bat mîn muoter grüezen gar.
got halde iuch," sprach des knappen munt.
"ich hân hie jaemerlîchen vunt
in iwerm schôze vunden.
wer gap iun ritter wunden?"
der knappe unverdrozzen
sprach "wer hât in erschozzen?
geschahez mit eime gabylôt?
mich dunket, vrouwe, er lige tôt.
welt ir mir dâ von iht sagen,
wer iu den rîter habe erslagen?
ob ich in müge errîten,
ich wil gerne mit im strîten."
Dô greif der knappe maere
zuo sîme kochaere:
vil scharpfiu gabylôt er vant.
er vuort ouch dannoch beidiu pfant
diu er von Jeschûten brach
und ein tumpheit dâ geschach.
het er gelernt sîns vater site,
die werdeclîche im wonte mite,
diu bukel waere gehurtet baz,
dâ diu herzoginne al eine saz,
diu sît vil kumbers durch in leit.
mê danne ein ganzez jâr si meit
gruoz von ir mannes lîbe.
unrehte geschach dem wîbe.
nû hoert ouch von Sigûnen sagen:
diu kunde ir leit mit jâmer klagen.
si sprach zem knappen "du hâst tugent.
gêret sî dîn süeziu jugent
und dîn antlütze minneclîch.
deiswâr du wirst noch saelden rîch.
disen ritter meit dez gabylôt:
er lac ze tjostieren tôt.
du bist geborn von triwen,
daz er dich sus kan riwen."
ê si den knappen rîten lieze,
si vrâgte in ê wie er hieze,
und jach er trüege den gotes vlîz.
"bon vîz, scher vîz, bêâ vîz,
alsus hât mich genennet
der mich dâ heime erkennet."
Dô diu rede was getân,
si erkant in bî dem namen sân.
nû hoert in rehter nennen,
daz ir wol müget erkennen
wer dirre âventiur hêrre sî:
der hielt der juncvrouwen bî.
ir rôter munt sprach sunder twâl
"deiswâr du heizest Parzivâl.
der nam ist rehte enmitten durch.
grôz liebe ier solch herzen vurch
mit dîner muoter triwe:
dîn vater liez ir riwe.
ich engihe dirs niht ze ruome,
dîn muoter ist mîn muome,
und sag dir sunder valschen list
die rehten wârheit, wer du bist.
dîn vater was ein Anschevîn:
ein Wâleis von der muoter dîn
bistu geborn von Kanvoleiz.
die rehten wârheit ich des weiz.
du bist och künec ze Norgâls:
in der houbetstat ze Kingrivâls
sol dîn houbet krône tragen.
dirre vürste wart durch dich erslagen,
wand er dîn lant ie werte:
sîne triwe er nie verscherte.
junc vlaetic süezer man,
die gebruoder hânt dir vil getân.
zwei lant nam dir Lähelîn:
disen ritter und den vetern dîn
ze tjostiern sluoc Orilus.
der liez och mich in jâmer sus.
Mir diende âne alle schande
dirre vürste von dîm lande:
dô zôch mich dîn muoter.
lieber neve guoter,
nû hoer waz disiu maere sîn.
ein bracken seil gap im den pîn.
in unser zweier dienste den tôt
hât er bejagt, und jâmers nôt
mir nâch sîner minne.
ich hete kranke sinne,
daz ich im niht minne gap:
des hât der sorgen urhap
mir vröude verschrôten:
nû minne ich in alsô tôten."
dô sprach er "niftel, mir ist leit
dîn kumber und mîn laster breit.
swenne ich daz mac gerechen,
daz wil ich gerne zechen."
dô was im gein dem strîte gâch.
si wîste in unrehte nâch:
si vorht daz er den lîp verlür
und daz si groezeren schaden kür.
eine strâze er dô gevienc,
diu gein den Berteneysen gienc:
diu was gestrîcht und breit.
swer im widergienc od widerreit,
ez waere rittr od koufman,
die selben gruozter alle sân,
und jach, ez waer sînr muoter rât.
diu gaben ouch âne missetât.
der âbent begunde nâhen,
grôz müede gein im gâhen.
Do ersach der tumpheit genôz
ein hûs ze guoter mâze grôz.
dâ was inne ein arger wirt,
als noch ûf ungeslähte birt,
daz was ein vischaere
und aller güete laere.
den knappen hunger lêrte
daz er dergegene kêrte
und klagte dem wirte hungers nôt.
der sprach "in gaebe ein halbez brôt
iu niht ze drîzec jâren.
swer mîner milte vâren
vergebene wil, der sûmet sich.
ine sorge umb nieman danne um mich,
dar nâch um mîniu kindelîn.
iren komt tâlanc dâ her în.
het ir pfenninge oder pfant,
ich behielt iuch al zehant."
dô bôt im der knappe sân
vroun Jeschûten vürspan.
dô daz der vilâzen ersach,
sîn munt derlachte und sprach
"wiltu belîben, süezez kint,
dich êrent al die hinne sint."
"wiltu mich hînt wol spîsen
und morgen rehte wîsen
gein Artûs (dem bin ich holt),
sô mac belîben dir daz golt."
"diz tuon ich," sprach der vilâzen.
"ine gesach nie lîp sô wol getân.
ich pringe dich durch wunder
vür des künges tavelrunder."
Die naht beleip der knappe dâ:
man sah in smorgens anderswâ.
des tages er kûme erbeite.
der wirt ouch sich bereite
und lief im vor, der knappe nâch
reit: dô was in beiden gâch.
mîn hêr Hartmann von Ouwe,
vrou Ginovêr iwer vrouwe
und iwer hêrre der künec Artûs,
den kumt ein mîn gast ze hûs.
bitet hüeten sîn vor spotte.
ern ist gîge noch diu rotte:
si sulen ein ander gampel nemen:
daz lâzen sich durch zuht gezemen.
anders iwer vrouwe Enîde
und ir muoter Karsnafîde
werdent durch die mül gezücket
und ir lop gebrücket.
sol ich den munt mit spotte zern,
ich wil mînen vriunt mit spotte wern.
dô kom der vischaere
und ouch der knappe maere
einer houptstat sô nâhen,
aldâ si Nantes sâhen.
dô sprach er "kint, got hüete dîn.
nû sich, dort soltu rîten în."
dô sprach der knappe an witzen laz
"du solt mich wîsen vürbaz."
"wie wol mîn lîp daz bewart!
diu mässenîe ist sölher art,
genaeht ir immer vilâzen,
daz waer vil sêre missetân."
Der knappe al eine vürbaz reit
ûf einen plân niht ze breit:
der stuont von bluomen lieht gemâl.
in zôch nehein Curvenâl:
er kunde kurtôsîe niht,
als ungevarnem man geschiht.
sîn zoum der was pästîn,
und harte kranc sîn pfärdelîn:
daz tete von strûchen manegen val.
ouch was sîn satel über al
unbeslagen mit niwen ledern.
samît, härmîner vedern
man dâ vil lützel an im siht.
ern bedorfte der mantelsnüere niht:
vür suknî und vür surkôt,
dâ vür nam er sîn gabylôt.
des site man gein prîse maz,
sîn vater was gekleidet paz
ûfem tepch vor Kanvoleiz.
der geliez nie vorhtlîchen sweiz.
im kom ein ritter widerriten.
den gruozter nâch sînen siten.
"got hald iuch, riet mîn muoter mir."
"junchêrre, got lôn iu und ir,"
sprach Artûses basen sun.
den zôch Utepandragûn:
ouch sprach der selbe wîgant
erbeschaft ze Bertâne ûfez lant.
ez was Ithêr von Gaheviez:
den rôten rîter man in hiez.
Sîn harnasch was gar sô rôt
daz ez den ougen roete bôt:
sîn ors was rôt und snel,
al rôt was sîn gügerel,
rôt samît was sîn covertiur,
sîn schilt noch roeter danne ein viur,
al rôt was sîn kursît
und wol an in gesniten wît,
rôt was sîn schaft, rôt was sîn sper,
al rôt nâch des heldes ger
was im sîn swert geroetet,
nâch der scherpfe iedoch geloetet.
der künec von Kukûmerlant,
al rôt von golde ûf sîner hant
stuont ein kopf vil wol ergraben,
ob tavelrunder ûf erhaben.
blanc was sîn vel, rôt was sîn hâr.
der sprach zem knappen sunder vâr
"gêret sî dîn süezer lîp:
dich brâht zer werlde ein reine wîp.
wol der muoter diu dich bar!
ine gesach nie lîp sô wol gevar.
du bist der wâren minne blic,
ir schumpfentiure und ir sic.
vil wîbes vröude an dir gesigt,
der nâch dir jâmer swaere wigt.
lieber vriunt, wilt du dâ hin în,
sô sage mir durch den dienest mîn
Artûse und den sînen,
ine süle niht vlühtic schînen:
ich wil hie gerne beiten
swer zer tjost sich sol bereiten.
Ir neheiner habz vür wunder.
ich reit vür tavelrunder,
mîns landes ich mich underwant:
disen kopf mîn ungefüegiu hant
ûf zucte, daz der wîn vergôz
vroun Ginovêrn in ir schôz.
underwinden mich daz lêrte.
ob ich schoube umbe kêrte,
sô wurde ruozec mir mîn vel.
daz meit ich," sprach der degen snel.
"ine hânz ouch niht durch roup getân:
des hât mîn krône mich erlâzen.
vriunt, nû sage der künegîn,
ich begüzzes âne den willen mîn,
aldâ die werden sâzen,
die rehter wer vergâzen.
ez sîn künge od vürsten,
wes lânt se ir wirt erdürsten?
wan holent sim hie sîn goltvaz?
ir sneller prîs wirt anders laz."
der knappe sprach "ich wirbe dir
swaz du gesprochen hâst ze mir."
er reit von im ze Nantes în.
dâ volgeten im diu kindelîn
ûf den hof vür den palas,
dâ maneger slahte vuore was.
schiere wart umb in gedranc.
Iwânet dar nâher spranc:
der knappe valsches vrîe
derbôt im kumpânîe.
Der knappe sprach "got halde dich,
bat reden mîn muoter mich,
ê daz ich schiede von ir hûs.
ich sihe hie mangen Artûs:
wer sol mich ritter machen?"
Iwânet begunde lachen,
er sprach "dun sihst des rehten niht;
daz aber schiere nû geschiht."
er vuort in în zem palas,
dâ diu werde massenîe was.
sus vil kund er in schalle,
er sprach "got halde iuch hêrren alle,
benamen den künec und des wîp.
mir gebôt mîn muoter an den lîp,
daz ich die gruozte sunder:
und die ob der tavelrunder
von rehtem prîse heten stat,
die selben si mich grüezen bat.
dar an ein kunst mich verbirt,
ine weiz niht welher hinne ist wirt.
dem hât ein ritter her enboten
(den sah ich allenthalben roten),
er well sîn dûze bîten.
mich dunct er welle strîten.
im ist ouch leit daz er den wîn
vergôz ûf die künegîn.
ôwî wan het ich sîn gewant
enpfangen von des künges hant!
sô waer ich vröuden rîche:
wan ez stêt sô rîterlîche."
Der knappe unbetwungen
wart harte vil gedrungen,
gehurtet her und dar.
sie nâmen sîner varwe war.
diz was selpschouwet,
gehêrret noch gevrouwet
wart nie minneclîcher vruht.
got was an einer süezen zuht,
do'r Parzivâlen worhte,
der vreise wênec vorhte.
sus wart vür Artûsen brâht
an dem got wunsches het erdâht.
im kunde nieman vîent sîn.
do besah in ouch diu künegîn,
ê si schiede von dem palas,
dâ si dâ vor begozzen was.
Artûs an den knappen sach:
zuo dem tumben er dô sprach
"junchêrre, got vergelt iu gruoz,
den ich vil gerne dienen muoz
mit dem lîbe und mit dem guote.
des ist mir wol ze muote."
"wolt et got, wan waer daz wâr!
der wîle dunket mich ein jâr.
daz ich niht ritter wesen sol,
daz tuot mir wirs denne wol.
nûne asûmet mich niht mêre,
pflegt mîn nâch ritters êre."
"daz tuon ich gerne," sprach der wirt,
"ob werdekeit mich niht verbirt.
du bist wol sô gehiure,
rîch an koste stiure
wirt dir mîn gâbe undertân.
dêswâr ich solz ungerne lâzen.
du solt unz morgen beiten:
ich wil dich wol bereiten."
der wol geborne knappe
hielt gagernde als ein trappe.
er sprach "in wil hie nihtes biten.
mir kom ein ritter widerriten:
mac mir des harnasch werden niht,
ine ruoch wer küneges gâbe giht.
sô gît mir aber diu muoter mîn:
ich waen doch diust ein künegîn."
Artûs sprach zem knappen sân
"daz harnasch hât an im ein man,
daz ich tirs niht getörste geben.
ich muoz doch sus mit kumber leben
âne alle mîne schulde,
sît ich darbe sîner hulde.
ez ist Ithêr von Gaheviez,
der trûren mir durch vröude stiez."
"ir waert ein künec unmilte,
ob iuch sölher gâbe bevilte.
gebtz im dar," sprach Keye sân,
"und lât in zuo zim ûf den plân.
sol iemen bringen uns den kopf,
hie helt diu geisel, dort der topf:
lâtz kint in umbe trîben:
sô lobt manz vor den wîben.
ez muoz noch dicke bâgen
und sölhe schanze wâgen.
Ine sorge umb ir deweders leben:
man sol hunde umb ebers houbet geben."
"ungerne wolt ich im versagen,
wan daz ich vürhter werde erslagen,
dem ich helfen sol der rîterschaft,"
sprach Artûs ûz triwen kraft.
der knappe iedoch die gâbe enpfienc,
dâ von ein jâmer sît ergienc.
dô was im von dem künege gâch.
junge und alte im drungen nâch.
Iwânet in an der hende zôch
vür eine louben niht ze hôch.
dô saher vür und widr:
ouch was diu loube sô nidr,
daz er drûffe hôrte und ersach
dâ von ein trûren im geschach.
dâ wolt ouch diu künegîn
selbe an dem venster sîn
mit rittern und mit vrouwen.
die begundenn alle schouwen.
dâ saz vrou Cunnewâre,
diu viere und diu clâre.
diu enlachte deheinen wîs,
sine saehe in die den hôhsten prîs
hete od solt erwerben:
si wolt ê sus ersterben.
allez lachen si vermeit,
unz daz der knappe vür si reit:
do erlachte ir minneclîcher munt.
des wart ir rükke ungesunt.
Dô nam Keye scheneschlant
vroun Cunnewâren de Lâlant
mit ir reiden hâre:
ir lange zöpfe clâre
die want er umbe sîne hant,
er spancte se âne türbant.
ir rüke wart kein eit gestabt:
doch wart ein stap sô dran gehabt,
unz daz sîn siusen gar verswanc,
durch die wât und durch ir vel ez dranc.
dô sprach der unwîse
"iwerm werdem prîse
ist gegeben ein smaehiu letze:
ich pin sîn vängec netze,
ich soln wider in iuch smiden
daz irs enpfindet ûf den liden.
ez ist dem künge Artûs
ûf sînen hof und in sîn hûs
sô manec werder man geriten,
durch den ir lachen hât vermiten,
und lachet nû durch einen man
der niht mit ritters vuore kan."
in zorne wunders vil geschiht.
sîns slages waer im erteilet niht
vorem rîche ûf dise maget,
diu vil von vriwenden wart geklagt.
op si halt schilt solde tragen,
diu unfuoge ist dâ geslagen:
wan si was von arde ein vürstîn.
Orilus und Lähelîn
ir bruoder, hetenz die gesehen,
der slege minre waere geschehen.
Der verswigen Antanor,
der durch swîgen dûht ein tôr,
sîn rede und ir lachen
was gezilt mit einen sachen:
ern wolde niemer wort gesagen,
sine lachte diu dâ wart geslagen.
dô ir lachen wart getân,
sîn munt sprach ze Keyen sân
"got weiz, hêr scheneschlant,
daz Cunnewâre de Lâlant
durch den knappen ist zerbert,
iwer vröude es wirt verzert
noch von sîner hende,
ern sî nie sô ellende."
"sît iwer êrste rede mir dröut,
ich waene irs wênic iuch gevröut."
sîn brât wart gâlûnet,
mit slegen vil gerûnet
dem witzehaften tôren
mit viusten in sîn ôren:
daz tete Kaye sunder twâl.
dô muose der junge Parzivâl
disen kumber schouwen
Antanors und der vrouwen.
im was von herzen leit ir nôt:
vil dicker greif zem gabilôt.
vor der künegîn was sölch gedranc,
daz er durch daz vermeit den swanc.
urloup nam dô Iwânet
zem vil li roy Gahmuret:
Des reise al eine wart getân
hin ûz gein Ithêr ûf den plân.
dem sagter sölhiu maere,
daz nieman dinne waere
der tjostierens gerte.
"der künec mich gâbe werte.
ich sagte, als du mir jaehe,
wiez âne danc geschaehe
daz du den wîn vergüzze,
unfuoge dich verdrüzze.
ir deheinen lüstet strîtes.
gip mir dâ du ûffe rîtes,
und dar zuo al dîn harnas:
daz enpfieng ich ûf dem palas:
dar inne ich ritter werden muoz.
widersagt sî dir mîn gruoz,
ob du mirz ungerne gîst.
wer mich, ob du bî witzen sîst."
der künec von Kukûmerlant
sprach "hât Artûses hant
dir mîn harnasch gegeben,
dêswâr daz taeter ouch mîn leben,
möhtestu mirz an gewinnen.
sus kan er vriwende minnen.
was er dir abr ê iht holt,
dîn dienst gedient sô schiere den solt."
"ich getar wol dienen swaz ich sol:
ouch hât er mich gewert vil wol.
gip her und lâz dîn lantreht:
ine wil niht langer sîn ein kneht,
ich sol schildes ambet hân."
er greif im nâch dem zoume sân:
"du maht wol wesen Lähelîn,
von dem mir klaget diu muoter mîn."
Der rîter umbe kêrt den schaft,
und stach den knappen sô mit kraft,
daz er und sîn pfärdelîn
muosen vallende ûf die bluomen sîn.
der helt was zornes draete:
er sluog in daz im waete
vome schafte ûzer swarten bluot.
Parzivâl der knappe guot
stuont al zornic ûf dem plân.
sîn gabylôt begreif er sân.
dâ der helm und diu barbier
sich locheten ob dem härsnier,
durchz ouge in sneit dez gabylôt,
und durch den nac, sô daz er tôt
viel, der valscheit widersatz.
wîbe siufzen, herzen jâmers kratz
gap Ithêrs tôt von Gaheviez,
der wîben nazziu ougen liez.
swelhiu sîner minne enpfant,
durch die vröude ir was gerant,
und ir schimpf enschumpfiert,
gein der riwe gecondewiert.
Parzivâl der tumbe
kêrt in dicke al umbe.
er kunde im ab geziehen niht:
daz was ein wunderlîch geschiht:
helmes snüer noch sîniu schinnelier,
mit sînen blanken handen vier
kund ers niht ûf gestricken
noch sus her ab gezwicken.
vil dickerz doch versuochte,
wîsheit der umberuochte.
Daz ors und daz pfärdelîn
erhuoben ein sô hôhen grîn,
daz ez Iwânet erhôrte
vor der stat ans graben orte,
vroun Ginovêrn knapp und ir mâc.
do'r von dem orse erhôrte den bâc,
und dô er nieman drûffe sach,
von sînen triwen daz geschach
die er nâch Parzivâle truoc,
dô gâhte dar der knappe kluoc.
er vant Ithêren tôt,
und Parzivâln in tumber nôt.
snellîch er zin beiden spranc:
dô sageter Parzivâle danc
prîses des erwarp sîn hant
an dem von Kukûmerlant.
"got lôn dir. nû rât waz ich tuo:
ich kan hie harte wênic zuo:
wie bringe ichz ab im und an mich?"
"daz kan ich wol gelêren dich,"
sus sprach der stolze Iwânet
zem vil li roy Gahmuret.
entwâpent wart der tôte man
aldâ vor Nantes ûf dem plân,
und an den lebenden geleget,
den dannoch grôziu tumpheit reget.
Iwânet sprach "diu ribbalîn
sulen niht underem îsern sîn:
du solt nû tragen ritters kleit."
diu rede was Parzivâle leit:
Dô sprach der knappe guoter
"swaz mir gap mîn muoter,
des sol vil wênic von mir komen,
ez gê ze schaden odr ze vromen."
daz dûhte wunderlîch genuoc
Iwâneten (der was kluoc):
iedoch muos er im volgen,
ern was im niht erbolgen.
zwuo liehte hosen îserîn
schuohterm über diu ribbalîn.
sunder leder mit zwein porten
zwêne sporen dar zuo gehôrten:
er spien im an daz goldes werc.
ê erm büte dar den halsperc,
er stricte im umb diu schinnelier.
sunder twâl vil harte schier
von vuoze ûf gewâpent wol
wart Parzivâl mit gernder dol.
dô iesch der knappe maere
sînen kochaere.
"ich enreiche dir kein gabylôt:
diu ritterschaft dir daz verbôt"
sprach Iwânet der knappe wert.
der gurte im umbe ein scharpfez swert:
daz lêrt ern ûz ziehen
und widerriet im vliehen.
dô zôher im dar nâher sân
des tôten mannes kastelâzen:
daz truoc pein hôh und lanc.
der gewâpent in den satel spranc:
ern gerte stegereife niht,
dem man noch snelheite giht.
Ywâneten niht bevilte,
ern lêrte in underm schilte
künsteclîch gebâren
und der vînde schaden vâren.
er bôt im in die hant ein sper:
daz was gar âne sîne ger:
doch vrâgt ern "war zuo ist diz vrum?"
"swer gein dir zer tjoste kum,
dâ soltuz balde brechen,
durch sînen schilt verstechen.
wiltu des vil getrîben,
man lobt dich vor den wîben."
als uns diu âventiure gieht,
von Kölne noch von Mâstrieht
kein schiltaere entwürfe in baz
denn alser ûfem orse saz.
dô sprach er ze Ywânete sân
"lieber vriunt, mîn kumpân,
ich hân hie 'rworben des ich pat.
du solt mîn dienst in die stat
dem künege Artûse sagen
und ouch mîn hôhez laster klagen.
bring im widr sîn goltvaz.
ein ritter sich an mir vergaz,
daz er die juncvrouwen sluoc
durch daz si lachens mîn gewuoc.
mich müent ir jaemerlîchen wort.
diun rüerent mir kein herzen ort:
jâ muoz enmitten drinne sîn
der vrouwen ungedienter pîn.
nû tuoz durch dîne gesellekeit,
und lâz dir sîn mîn laster leit.
got hüet dîn: ich wil von dir varn:
der mag uns bêde wol bewarn."
Ithêrn von Gaheviez
er jaemerlîche ligen liez.
der was doch tôt sô minneclîch:
lebende was er saelden rîch.
waer ritterschaft sîn endes wer,
zer tjost durch schilt mit eime sper,
wer klagte dann die wunders nôt?
er starp von eime gabylôt.
Iwânet ûf in dô brach
der liehten bluomen zeime dach.
er stiez den gabylôtes stil
zuo zim nâch der marter zil.
der knappe kiusche und stolz
dructe en kriuzes wîs ein holz
durch des gabylôtes snîden.
dône wolt er niht vermîden,
hin in die stat er sagte
des manec wîp verzagte
und manec ritter weinde,
der klagende triwe erscheinde.
dâ wart jâmers vil gedolt.
der tôte schône wart geholt.
diu künegîn reit ûz der stat:
daz heilictuom si vüeren bat.
ob dem künege von Kukûmerlant,
den tôte Parzivâles hant,
Vrou Ginovêr diu künegîn
sprach jaemerlîcher worte sin.
"ôwê und heiâ hei,
Artûss werdekeit enzwei
sol brechen noch diz wunder,
der ob der tavelrunder
den hoehsten prîs solde tragen,
daz der vor Nantes lît erslagen.
sîns erbeteils er gerte,
dâ man in sterbens werte.
er was doch mässenîe alhie
alsô daz dehein ôre nie
dehein sîn untât vernam.
er was vor wildem valsche zam:
der was vil gar von im geschaben.
nû muoz ich alze vruo begraben
ein slôz ob dem prîse.
sîn herze an zühten wîse,
obem slôze ein hantveste,
riet im benamen daz beste,
swâ man nâch wîbes minne
mit ellenthaftem sinne
solt erzeigen mannes triwe.
ein berendiu vruht al niwe
ist trûrens ûf diu wîp gesaet.
ûz dîner wunden jâmer waet.
dir was doch wol sô rôt dîn hâr,
daz dîn bluot die bluomen clâr
niht roeter dorfte machen.
du swendest wîplich lachen."
Ithêr der lobes rîche
wart bestatet küneclîche.
des tôt schoup siufzen in diu wîp.
sîn harnasch im verlôs den lîp:
dar umbe was sîn endes wer
des tumben Parzivâles ger.
sît dô er sich paz versan,
ungerne het erz dô getân.
daz ors einer site pflac:
grôz arbeit ez ringe wac:
ez waere kalt oder heiz,
ezn liez durch reise keinen sweiz,
ez traete stein oder ronen.
er dorft im keines gürtens wonen
doch eines loches nâher baz,
swer zwêne tage drûffe saz.
gewâpent reitz der tumbe man
den tac sô verre, ez hete lâzen
ein blôz wîser, solt erz hân geriten
zwêne tage, ez waere vermiten.
er lie ez et schûften, selten draben:
er kunde im lützel ûf gehaben.
hin gein dem âbent er dersach
eins turnes gupfen und des dach.
den tumben dûhte sêre,
wie der türne wüehse mêre:
der stuont dâ vil ûf eime hûs.
dô wânder si saet Artûs:
des jaher im vür heilikeit,
und daz sîn saelde waere breit.
Alsô sprach der tumbe man.
"mîner muoter volc niht pûwen kan.
jane wehset niht sô lanc ir sât,
swaz sir in dem walde hât:
grôz regen si selten dâ verbirt."
Gurnemanz de Grâharz hiez der wirt
ûf dirre burc dar zuo er reit.
dâ vor stuont ein linde breit
ûf einem grüenen anger:
der was breiter noch langer
niht wan ze rehter mâze.
daz ors und ouch diu strâze
in truogen dâ er sitzen vant
des was diu burc und ouch daz lant.
ein grôziu müede in des betwanc,
daz er den schilt unrehte swanc,
ze verre hinder oder vür,
et ninder nâch der site kür
die man dâ gein prîse maz.
Gurnamanz der vürste al eine saz:
ouch gap der linden tolde
ir schaten, als si solde,
dem houbetman der wâren zuht.
des site was vor valsche ein vluht,
der enpfienc den gast: daz was sîn reht.
bî im was ritter noch kneht.
sus antwurt im dô Parzivâl
ûz tumben witzen sunder twâl.
"mich pat mîn muoter nemen rât
ze dem der grâwe locke hât.
dâ wil ich iu dienen nâch,
sît mir mîn muoter des verjach."
"Sît ir durch râtes schulde
her komen, iwer hulde
müezt ir mir durch râten lâzen,
und welt ir râtes volge hân."
dô warf der vürste maere
ein mûzerspärwaere
von der hende. in die burc er swanc:
ein guldîn schelle dran erklanc.
daz was ein bote: dô kom im sân
vil junchêrren wol getân.
er bat den gast, den er dâ sach,
în vüern und schaffen sîn gemach.
der sprach "mîn muoter sagt al wâr:
altmannes rede stêt niht ze vâr."
hin în sin vuorten al zehant,
dâ er manegen werden ritter vant.
ûf dem hove an einer stat
ieslîcher in erbeizen bat.
dô sprach an dem was tumpheit schîn
"mich hiez ein künec ritter sîn:
swaz halt drûffe mir geschiht,
ine kum von disem orse niht.
gruoz gein iu riet mîn muoter mir."
si dancten beidiu im und ir.
dô daz grüezen wart getân
(daz ors was müede und ouch der man),
maneger bete si gedâhten,
ê sin von dem orse brâhten
in eine kemenâten.
si begunden im alle râten
"lâtz harnasch von iu bringen
und iweren liden ringen."
Schiere er muose entwâpent sîn.
dô si diu rûhen ribbalîn
und diu tôren kleit gesâhen,
si erschrâken die sîn pflâgen.
vil blûgez wart ze hove gesagt:
der wirt vor schame was nâch verzagt.
ein ritter sprach durch sîne zuht
"deiswâr sô werdeclîche vruht
erkôs nie mîner ougen sehe.
an im lît der saelden spehe
mit reiner süezen hôhen art.
wiest der minnen blic alsus bewart?
mich jâmert immer daz ich vant
an der werlde vröude alsölh gewant.
wol doch der muoter diu in truoc,
an dem des wunsches lît genuoc.
sîn zimierde ist rîche:
dez harnasch stuont rîterlîche
ê ez koem von dem gehiuren.
von einer quaschiuren
bluotige amesiere
kôs ich an im schiere."
der wirt sprach zem ritter sân
"daz ist durch wîbe gebot getân."
"nein, hêrre: erst mit sölhen siten,
ern kunde niemer wîp gebiten
daz si sîn dienst naeme.
sîn varwe der minne zaeme."
der wirt sprach "nû sule wir sehen
an des waete ein wunder ist geschehen."
Si giengen dâ si vunden
Parzivâln den wunden
von eime sper, daz bleip doch ganz.
sîn underwant sich Gurnemanz.
sölch was sîn underwinden,
daz ein vater sînen kinden,
der sich triwe kunde nieten,
möhtez in niht paz erbieten.
sîne wunden wuosch und bant
der wirt mit sîn selbes hant.
dô was ouch ûf geleit daz prôt.
des was dem jungen gaste nôt,
wand in grôz hunger niht vermeit.
al vastende er des morgens reit
von dem vischaere.
sîn wunde und harnasch swaere,
die vor Nantes er bejagete,
im müede und hunger sagete;
und diu verre tagereise
von Artûse dem Berteneise,
dâ mann allenthalben vasten liez.
der wirt in mit im ezzen hiez:
der gast sich dâ gelabte.
in den barn er sich sô habte,
daz er der spîse swande vil.
daz nam der wirt gar zeime spil:
dô bat in vlîzeclîche
Gurnemanz der triwen rîche,
daz er vaste aeze
und der müede sîn vergaeze.
Man huop den tisch, dô des wart zît.
"ich waene daz ir müede sît"
sprach der wirt: "waert ir iht vruo?"
"got weiz, mîn muoter slief duo.
diu kan sô vil niht wachen."
der wirt begunde lachen,
er vuort in an die slâfstat.
der wirt in sich ûz sloufen bat:
ungernerz tete, doch muosez sîn.
ein declachen härmîn
wart geleit übr sîn blôzen lîp.
sô werde vruht gebar nie wîp.
grôz müede und slâf in lêrte
daz er sich selten kêrte
an die anderen sîten.
sus kunder tages erbîten.
dô gebôt der vürste maere
daz ein bat bereite waere
reht umbe den mitten morgens tac
zende am teppich, dâ er dâ lac.
daz muose des morgens alsô sîn.
man warf dâ rôsen oben în.
swie wênic man umb in dâ rief,
der gast erwachte der dâ slief.
der junge werde süeze man
gienc sitzen in die kuofen sân.
ine weiz wer si des baete:
juncfrowen in rîcher waete
und an lîbes varwe minneclîch,
die kômen zühte site gelîch.
Si twuogen und strîchen schiere
von im sîn amesiere
mit blanken linden henden.
jane dorft in niht ellenden
der dâ was witze ein weise.
sus dolter vröude und eise,
tumpheit er wênc gein in enkalt.
juncvrouwen kiusche und balt
in alsus kunrierten.
swâ von si parlierten,
dâ kunder wol geswîgen zuo.
ez dorft in dunken niht ze vruo:
wan von in schein der ander tac.
der glast alsus en strîte lac,
sîn varwe laschte beidiu lieht:
des was sîn lîp versûmet nieht.
man bôt ein badelachen dar:
des nam er vil kleine war.
sus kunder sich bî vrouwen schemen,
vor in wolt erz niht umbe nemen.
die juncvrouwen muosen gên:
sine torsten dâ niht langer stên.
ich waen si gerne heten gesehen,
ob im dort und iht waere geschehen.
wîpheit vert mit triwen:
si kan vriwendes kumber riwen.
der gast an daz bette schreit.
al wîz gewant im was bereit.
von golde und sîdîn
einen bruochgürtel zôch man drîn.
scharlachens hosen rôt man streich
an in dem ellen nie gesweich.
Avoy wie stuonden sîniu bein!
reht geschickede ab in schein.
brûn scharlachen wol gesniten,
(dem was vurrieren niht vermiten)
beidiu innen härmîn blanc,
roc und mantel wâren lanc:
breit swarz und grâ
zobel dervor man kôs aldâ.
daz leit an der gehiure.
undr einen gürtel tiure
wart er gefischieret,
und wol gezimieret
mit einem tiuren vürspan.
sîn munt dâ bî vor roete bran.
dô kom der wirt mit triwen kraft:
nâch dem gienc stolziu rîterschaft.
der enpfienc den gast. dô daz geschach,
der ritter ieslîcher sprach,
sine gesaehen nie sô schoenen lîp.
mit triwen lobten si daz wîp,
diu gap der werlde alsölhe vruht.
durch wârheit und umb ir zuht
si jâhen "er wirt wol gewert,
swâ sîn dienst gnâden gert:
im ist minne und gruoz bereit,
mager geniezen werdekeit."
ieslîcher im des tâ verjach,
und dar nâch swer in ie gesach.
Der wirt in mit der hant gevienc,
geselleclîcher dannen gienc.
in vrâgt der vürste maere,
welch sîn ruowe waere
des nahtes dâ bî im gewesen.
"hêr, dan waere ich niht genesen,
wan daz mîn muoter her mir riet
des tages dô ich von ir schiet."
"got müeze lônen iu und ir.
hêrre, ir tuot gnâde an mir."
dô gienc der helt mit witzen kranc
dâ man got und dem wirte sanc.
der wirt zer messe in lêrte
daz noch die saelde mêrte,
opfern und segnen sich,
und gein dem tiuvel kêrn gerich.
dô giengens ûf den palas,
aldâ der tisch gedecket was.
der gast ze sîme wirte saz,
die spîser ungesmaehet az.
der wirt sprach durch höfscheit
"hêrre, iu sol niht wesen leit,
ob ich iuch vrâge maere,
wannen iwer reise waere."
er saget im gar die underscheit,
wier von sîner muoter reit,
umbez vingerl und umbz vürspan,
und wie erz harnasch gewan.
der wirt erkante den ritter rôt:
er dersiufte, in derbarmt sîn nôt.
sînen gast des namen er niht erliez,
den rôten ritter er in hiez.
Dô man den tisch hin dan genam,
dar nâch wart wilder muot vil zam.
der wirt sprach zem gaste sîn
"ir redet als ein kindelîn.
wan geswîgt ir iwerr muoter gar?
und nemet anderr maere war.
habt iuch an mînen rât:
der scheidet iuch von missetât.
sus heb ich an: lâts iuch gezemen.
ir sult niemer iuch verschemen.
verschamter lîp, waz touc der mê?
der wont in der mûze rêr,
dâ im werdekeit entrîset
und in gein der helle wîset.
ir tragt geschickede und schîn,
ir mugt wol volkes hêrre sîn.
ist hôch und hoeht sich iwer art,
lât iweren willen des bewart,
iuch sol erbarmen nôtec her:
gein des kumber sît ze wer
mit milte und mit güete:
vlîzet iuch diemüete.
der kumberhafte werde man
wol mit schame ringen kan
(daz ist ein unsüez arbeit):
dem sult ir helfe sîn bereit.
swenne ir dem tuot kumbers buoz,
sô nâhet iu der gotes gruoz.
im ist noch wirs dan den die gênt
nâch porte aldâ diu venster stênt.
Ir sult bescheidenlîche
sîn arm und rîche.
wan swâ der hêrre gar vertuot,
daz ist niht hêrlîcher muot:
sament er ab schaz ze sêre,
daz sint och unêre.
gebt rehter mâze ir orden.
ich pin wol innen worden
daz ir râtes dürftic sît:
nû lât der unfuoge ir strît.
irn sult niht vil gevrâgen:
ouch sol iuch niht betrâgen
bedâhter gegenrede, diu gê
reht als jenes vrâgen stê,
der iuch wil mit worten spehen.
ir kunnet hoeren und sehen,
entseben und draehen:
daz solt iuch witzen naehen.
lât derbärme bî der vrävel sîn.
sus tuot mir râtes volge schîn.
an swem ir strîtes sicherheit
bezalt, ern hab iu sölhiu leit
getân diu herzen kumber wesen,
die nemt, und lâzet in genesen.
ir müezet dicke wâpen tragen:
sô ez von iu kom, daz ir getwagen
undr ougen und an handen sît,
des ist nâch îsers râme zît.
sô wert ir minneclîch gevar:
des nement wîbes ougen war.
Sît manlîch und wol gemuot:
daz ist ze werdem prîse guot.
und lât iu liep sîn diu wîp:
daz tiwert junges mannes lîp.
gewenket niemer tag an in:
daz ist reht manlîcher sin.
welt ir in gerne liegen,
ir muget ir vil betriegen:
gein werder minne valscher list
hât gein prîse kurze vrist.
dâ wirt der slîchaere klage
daz dürre holz ime hage:
daz pristet und krachet:
der wahtaere erwachet.
ungeverte und hâmît,
dar gedîhet manec strît:
diz mezzet gein der minne.
diu werde hât sinne,
gein valsche listeclîche kunst:
swenn ir bejaget ir ungunst,
sô müezet ir gunêret sîn
und immer dulten schemeden pîn.
dise lêre sult ir nâhe tragen:
ich wil iu mê von wîbes orden sagen.
man und wîp diu sint al ein;
als diu sunn diu hiute schein,
und ouch der name der heizet tac.
der enwederz sich gescheiden mac:
si blüent ûz eime kerne gar.
des nemet künsteclîche war."
Der gast dem wirt durch râten neic.
sîner muoter er gesweic,
mit rede, und in dem herzen niht;
als noch getriwem man geschiht.
der wirt sprach sîn êre.
"noch sult ir lernen mêre
kunst an rîterlîchen siten.
wie kômet ir zuo mir geriten!
ich hân beschouwet manege want
dâ ich den schilt baz hangen vant
denner iu ze halse taete.
ez ist uns niht ze spaete:
wir sulen ze velde gâhen:
dâ sult ir künste nâhen.
bringet im sîn ors, und mir dez mîn,
und ieslîchem ritterz sîn.
junchêrren sulen ouch dar komen,
der ieslîcher habe genomen
einen starken schaft, und bringe in dar,
der nâch der niwe sî gevar."
sus kom der vürste ûf den plân:
dâ wart mit rîten kunst getân.
sîme gaste er râten gap,
wierz ors ûzem walap
mit sporen gruozes pîne
mit schenkelen vliegens schîne
ûf den poinder solde wenken,
und den schaft ze rehte senken,
und den schilt gein tjoste vür sich nemen.
er sprach "des lâzet iuch gezemen."
Unfuoger im sus werte
baz denne ein swankel gerte
diu argen kinden brîchet vel.
dô hiez er komen ritter snel
gein im durch tjostieren.
er begunde in condwieren
einem zegegen an den rinc.
dô brâhte der jungelinc
sîn êrsten tjost durch einen schilt,
deis von in allen wart bevilt
und daz er hinderz ors verswanc
einen starken rîter niht ze kranc.
ein ander tjostiur was komen.
dô het ouch Parzivâl genomen
einen starken niwen schaft.
sîn jugent het ellen und kraft.
der junge süeze âne bart,
den twanc diu Gahmuretes art
und an geborniu manheit,
daz ors von rabbîne er reit
mit volleclîcher hurte dar,
er nam der vier nagele war.
des wirtes ritter niht gesaz,
al vallende er den acker maz.
dô muosen kleiniu stückelîn
aldâ von trunzûnen sîn.
sus stach err vünve nidr.
der wirt in nam und vuorte in widr.
aldâ behielt er schimpfes prîs:
er wart ouch sît an strîte wîs.
Die sîn rîten gesâhen,
al die wîsen im des jâhen,
dâ vüere kunst und ellen bî.
"nû wirt mîn hêrre jâmers vrî:
sich mac nû jungen wol sîn leben.
er sol im ze wîbe geben
sîne tohter, unser vrouwen.
ob wirn bî witzen schouwen,
sô lischet im sîn jâmers nôt.
vür sîner drîer süne tôt
ist im ein gelt ze hûs geriten:
nû hât in saelde niht vermiten."
sus kom der vürste sâbents în.
der tisch gedecket muose sîn.
sîne tohter bat er komen
ze tische: alsus hân ichz vernomen.
do er die maget komen sach,
nû hoeret wie der wirt sprach
ze der schoenen Lîâzen.
"du solt din küssen lâzen,
disen ritter, biut im êre:
er vert mit saelden lêre.
ouch solt an iuch gedinget sîn
daz ir der meide ir vingerlîn
liezet, op siz möhte hân.
nûne hât sis niht, noch vürspan:
wer gaebe ir sölhen volleist
sô der vrouwen in dem vôreist?
diu het etswen von dem sie enpfienc
daz iu zenpfâhen sît ergienc.
ir muget Lîâzen niht genemen."
der gast begunde sich des schemen,
Iedoch kuster se an den munt:
dem was wol viwers varwe kunt.
Lîâzen lîp was minneclîch,
dar zuo der wâren kiusche rîch.
der tisch was nider und lanc.
der wirt mit nieman sich dâ dranc,
er saz al eine an den ort.
sînen gast hiez er sitzen dort
zwischen im und sîme kinde.
ir blanken hende linde
muosen snîden, sô der wirt gebôt,
den man dâ hiez den ritter rôt,
swaz der ezzen wolde.
nieman si wenden solde,
sine gebârten heinlîche.
diu maget mit zühten rîche
leist ir vater willen gar.
si und der gast wâren wol gevar.
dar nâch schier gienc diu maget widr.
sus pflac man des heldes sidr
unz an den vierzehenden tac.
bî sîme herzen kumber lac
anders niht wan umbe daz:
er wolt ê gestrîten baz,
ê daz er dar an wurde warm,
daz man dâ heizet vrouwen arm.
in dûhte, wert gedinge
daz waere ein hôhiu linge
ze disem lîbe hie und dort.
daz sint noch ungelogeniu wort.
Eins morgens urloubs er bat;
dô rûmter Grâharz die stat.
der wirt mit im ze velde reit:
dô huop sich niwez herzenleit.
dô sprach der vürste ûz triwe erkorn
"ir sît mîn vierder sun verlorn.
jâ wând ich ergetzet waere
drîer jaemerlîchen maere.
der wâren dennoch niht wan driu:
der nû mîn herze envieriu
mit sîner hende slüege
und ieslîch stücke trüege,
daz diuhte mich ein grôz gewin,
einz vür iuch (ir rîtet hin),
diu driu vür mîniu werden kint
diu ellenthaft erstorben sint.
sus lônt iedoch diu ritterschaft:
ir zagel ist jâmerstricke haft.
ein tôt mich lemt an vröuden gar,
mînes sunes wol gevar,
der was geheizen Schenteflûrs.
dâ Cundwîr âmûrs
lîp und ir lant niht wolte geben,
in ir helfer vlôs sîn leben
von Clâmidê und von Kingrûn.
des ist mir dürkel als ein zûn
mîn herze von jâmers sniten.
nû sît ir alze vruo geriten
von mir trôstelôsen man.
ôwê daz ich niht sterben kan,
sît Lîâz diu schoene maget
und ouch mîn lant iu niht behagt.
Mîn ander sun hiez cons Lascoyt.
den sluoc mir Idêr vil Noyt
umb einen sparwaere.
des stên ich vröuden laere.
mîn dritter sun hiez Gurzgrî.
dem reit Mahaute bî
mit ir schoenem lîbe:
wan si gap im ze wîbe
ir stolzer bruoder Ehkunat.
gein Brandigân der houbetstat
kom er nâch Schoydelakurt geriten.
dâ wart sîn sterben niht vermiten:
dâ sluog in Mâbonagrîn.
des verlôs Mahaute ir liehten schîn,
und lac mîn wîp, sîn muoter, tôt:
grôz jâmer irz nâch im gebôt."
der gast nams wirtes jâmer war,
wand erz im underschiet sô gar.
dô sprach er "hêrre, in bin niht wîs:
bezal abr i'emer ritters prîs,
sô daz ich wol mac minne gern,
ir sult mich Lîâzen wern,
iwerr tohter, der schoenen maget.
ir habt mir alze vil geklagt:
mag ich iu jâmer denne entsagen,
des lâz ich iuch sô vil niht tragen."
urloup nam der junge man
von dem getriwen vürsten sân
und zal der massenîe.
des vürsten jâmers drîe
was riwic an daz quater komen:
die vierden vlust het er genomen.
Dannen schiet sus Parzivâl.
ritters site und ritters mâl
sîn lîp mit zühten vuorte,
ôwê wan daz in ruorte
manec unsüeziu strenge.
im was diu wîte zenge,
und ouch diu breite gar ze smal:
elliu grüene in dûhte val,
sîn rôt harnasch in dûhte blanc:
sîn herze d'ougen des bedwanc.
sît er tumpheit âne wart,
done wolt in Gahmuretes art
denkens niht erlâzen
nâch der schoenen Lîâzen,
der meide saelden rîche,
diu im geselleclîche
sunder minn bôt êre.
swar sîn ors nû kêre,
er enmages vor jâmer niht enthaben,
ez welle springen oder draben.
kriuze und stûden stric,
dar zuo der wagenleisen bic
sîne waltstrâzen meit:
vil ungevertes er dô reit,
dâ wênic wegerîches stuont.
tal und berc wâren im unkuont.
genuoge hânt des einen site
und sprechent sus, swer irre rite
daz der den slegel vünde:
slegels urkünde
lac dâ âne mâze vil,
sulen grôze ronen sîn slegels zil.
Doch reit er wênec irre,
wan die slihte an der virre
kom er des tages von Grâharz
in daz künecrîch ze Brôbarz
durch wilde gebirge hôch.
der tac gein dem âbent zôch.
dô kom er an ein wazzer snel:
daz was von sîme duzze hel:
ez gâben die velse ein ander.
daz reit er nider: dô vander
die stat ze Pelrapeire.
der künec Tampenteire
het si gerbet ûf sîn kint,
bî der vil liute in kumber sint.
daz wazzer vuor nâch polze siten,
die wol gevidert und gesniten
sint, sô si armbrustes span
mit senewen swanke trîbet dan:
dar über gienc ein brükken slac,
dâ manec hurt ûffe lac:
ez vlôz aldâ reht in daz mer.
Pelrapeir stuont wol ze wer.
seht wie kint ûf schocken varn,
die man schockes niht wil sparn:
sus vuor diu brücke âne seil:
diun was vor jugende niht sô geil.
dort anderhalben stuonden
mit helmen ûf gebuonden
sehzec ritter oder mê.
die riefen alle kêrâ kêr:
mit ûf geworfen swerten
die kranken strîtes gerten.
Durch daz sin dicke sâhen ê,
si wânden ez waer Clâmidê,
wand er sô küneclîchen reit
gein der brücke ûf dem velde breit.
dô si disen jungen man
sus mit schalle riefen an,
swie vil erz ors mit sporen versneit,
durch vorht ez doch die brüken meit.
den rehtiu zageheit ie vlôch,
der rebeizte nider und zôch
sîn ors ûf der brücken swanc.
eins zagen muot waer alze kranc,
solt er gein sölhem strîte varn.
dar zuo muos er ein dinc bewarn:
wander vorhte des orses val.
dô lasch ouch anderhalp der schal:
die ritter truogen wider în
helme, schilde, ir swerte schîn,
und sluzzen zuo ir porten:
groezer her si vorhten.
sus zôch hin über Parzivâl,
und kom geriten an ein wal,
dâ maneger sînen tôt erkôs,
der durch ritters prîs den lîp verlôs
vor der porte gein dem palas,
der hôch und wol gehêret was.
einen rinc er an der porte vant:
den ruorter vaste mit der hant.
sîns rüefens nam dâ nieman war,
wan ein juncvrouwe wol gevar.
ûz einem venster sach diu maget
den helt halden unverzagt.
Diu schoene zühte rîche
sprach "sît ir vîentlîche
her komen, hêrre, deist âne nôt.
âne iuch man uns vil hazzens pôt
vome lande und ûf dem mer,
zornec ellenthaftez her."
dô sprach er "vrowe, hie habt ein man
der iu dienet, ob ich kan.
iwer gruoz sol sîn mîn solt:
ich pin iu dienstlîchen holt."
dô gienc diu maget mit sinne
vür die küneginne,
und half im daz er kom dar în;
daz in sît wante hôhen pîn.
sus wart er în verlâzen.
iewederthalp der strâzen
stuont von bovel ein grôziu schar.
die werlîche kômen dar,
slingaere und patelierre,
der was ein langiu vierre,
und arger schützen harte vil.
er kôs ouch an dem selben zil
vil küener sarjande,
der besten von dem lande,
mit langen starken lanzen
schärpfen und ganzen.
als ichz maere vernomen hân,
dâ stuont ouch manec koufman
mit hâschen und mit gabilôt,
als in ir meisterschaft gebôt.
die truogen alle slachen balc.
der küneginne marschalc
Muose in durch si leiten
ûffen hof mit arbeiten.
der was gein wer berâten.
türn oben kemenâten,
wîchûs, perfrit, ärkêr,
der stuont dâ sicherlîchen mê
denn er dâ vor gesaehe ie.
dô kômen allenthalben hie
ritter die in enpfiengen.
die riten und giengen:
ouch was diu jaemerlîche schar
elliu nâch aschen var,
oder alse valwer leim.
min hêrre der grâf von Wertheim
waer ungern soldier dâ gewesen:
er möht ir soldes niht genesen.
der zadel vuogte in hungers nôt.
sine heten kaese, vleisch noch prôt,
si liezen zenstüren sîn,
und smalzten ouch deheinen wîn
mit ir munde, sô si trunken.
die wambe in nider sunken:
ir hüffe hôch und mager,
gerumpfen als ein Ungers zager
was in diu hût zuo den riben:
der hunger het inz vleisch vertriben.
den muosen si durch zadel dolen.
in trouf vil wênic in die kolen.
des twanc si ein werder man,
der stolze künec von Brandigân:
si arnden Clâmidês bete.
sich vergôz dâ selten mit dem mete
der zuber oder diu kanne:
ein Trühendingaer pfanne
mit krapfen selten dâ erschrei:
in was der selbe dôn enzwei.
wolt ich nû daz wîzen in,
sô het ich harte kranken sin.
wan dâ ich dicke bin erbeizet
und dâ man mich hêrre heizet,
dâ heime in mîn selbes hûs,
dâ wirt gevröuwt vil selten mûs.
wan diu müese ir spîse steln:
die dörfte nieman vor mir heln:
ine vinde ir offenlîche niht.
alze dicke daz geschiht
mir Wolfram von Eschenbach,
daz ich dulte alsolch gemach.
mîner klage ist vil vernomen:
nû sol diz maere wider komen,
wie Pelrapeir stuont jâmers vol.
dâ gap diu diet von vröuden zol.
die helde triwen rîche
lebten kumberlîche.
ir wâriu manheit daz gebôt.
nû solde erbarmen iuch ir nôt:
ir lîp ist nû benennet pfant,
sine loese drûz diu hôhste hant.
nû hoert mê von den armen:
die solten iuch erbarmen.
Si enpfiengen schämlîche
ir gast ellens rîche.
der dûhtes anders wol sô wert,
daz er niht dörfte hân gegert
ir herberge als ez in stuont:
ir grôziu nôt was im unkuont.
man leit ein teppech ûfez gras,
dâ vermûret und geleitet was
durch den schaten ein linde.
do entwâpent inz gesinde.
er was in ungelîche var,
dô er den râm von im sô gar
getwuoc mit einem brunnen:
dô het er der sunnen
verkrenket nâch ir liehten glast.
des dûhter si ein werder gast.
man bôt im einen mantel sân,
gelîch alsô der roc getân,
der ê des an dem helde lac:
des zobel gap wilden niwen smac.
si sprâchen "welt ir schouwen
die küngîn, unser vrouwen?"
dô jach der helt staete
daz er daz gerne taete.
si giengen geinme palas,
dâ hôch hin ûf gegrêdet was.
ein minneclîch antlützes schîn,
dar zuo der ougen süeze sîn,
von der küneginne gienc
ein liehter glast, ê sin enpfienc.
Von Katelangen Kyôt
und der werde Manpfilyôt
(herzogen beide wâren die),
ir bruoder kint si brâhten hie,
des landes küneginne.
durch die gotes minne
heten se ûf gegeben ir swert.
dâ giengen die vürsten wert
grâ und wol gevar,
mit grôzer zuht si brâhten dar
die vrouwen mitten an die stegen.
dâ kuste si den werden degen:
die munde wâren bêde rôt.
diu künegîn ir hant im bôt:
Parzivâln si vuorte wider
aldâ si sâzen beidiu nider.
vrouwen und rîterschaft
heten alle swache kraft,
die dâ stuonden und sâzen:
si heten vröude lâzen,
daz gesinde und diu wirtîn.
Condwîr âmûrs ir schîn
doch schiet von disen strîten:
Jeschûten, Enîten,
und Cunnewâren de Lâlant,
und swâ man lobs die besten vant,
dâ man vrouwen schoene gewuoc,
ir glastes schîn vast under sluoc,
und bêder Isalden.
jâ muose prîses walden
Condwîr âmûrs:
diu truoc den rehten bêâ curs.
Der name ist tiuschen schoener lîp.
ez wâren wol nütziu wîp,
die disiu zwei gebâren,
diu dâ bî ein ander wâren.
dô schuof wîp und man
niht mê wan daz si sâhen an
diu zwei bî ein ander.
guote vriunt dâ vander.
der gast gedâht, ich sage iu wie.
"Lîâze ist dort, Lîâze ist hie.
mir wil got sorge mâzen:
nû sihe ich Lîâzen,
des werden Gurnemanzes kint."
Lîâzen schoene was ein wint
gein der meide diu hie saz,
an der got wunsches niht vergaz
(diu was des landes vrouwe),
als von dem süezen touwe
diu rôse ûz ir bälgelîn
blecket niwen werden schîn,
der beidiu wîz ist und rôt.
daz vuogte ir gaste grôze nôt.
sîn manlîch zuht was im sô ganz,
sît in der werde Gurnamanz
von sîner tumpheit geschiet
und im vrâgen widerriet,
ez enwaere bescheidenlîche,
bî der küneginne rîche
saz sîn munt gar âne wort,
nâhe aldâ, niht verre dort.
maneger kan noch rede sparn,
der mê gein vrouwen ist gevarn.
Diu küneginne gedâhte sân
"ich waen, mich smaehet dirre man
durch daz mîn lîp vertwâlet ist.
nein, er tuotz durch einen list:
er ist gast, ich pin wirtîn:
diu êrste rede waere mîn.
dar nâch er güetlîch an mich sach,
sît uns ze sitzen hie geschach:
er hât sich zuht gein mir enbart.
mîn rede ist alze vil gespart:
hie sol niht mê geswigen sîn."
zir gaste sprach diu künegîn
"hêrre, ein wirtîn reden muoz.
ein kus erwarp mir iwern gruoz,
ouch but ir dienst dâ her în:
sus sagte ein juncvrouwe mîn.
des hânt uns geste niht gewent:
des hât mîn herze sich gesent.
hêrre, ich vrâge iuch maere,
wannen iwer reise waere."
"vrouwe, ich reit bî disem tage
von einem man, den ich in klage
liez, mit triwen âne schranz.
der vürste heizet Gurnamanz,
von Grâharz ist er genant.
dannen reit ich hiut in ditze lant."
alsus sprach diu werde maget.
"hetz anders iemen mir gesagt,
der volge wurde im niht verjehen,
deiz eines tages waere geschehen:
wan swelch mîn bote ie baldest reit,
die reise er zwêne tage vermeit.
Sîn swester was diu muoter mîn,
iwers wirtes. sîner tohter schîn
sich ouch vor jâmer krenken mac.
wir haben manegen sûren tac
mit nazzen ougen verklaget,
ich und Lîâze diu maget.
sît ir iwerem wirte holt,
sô nemtz hînte als wirz gedolt
hie lange hân, wîp und man:
ein teil ir dienet im dar an.
ich wil iu unsern kumber klagen:
wir müezen strengen zadel tragen."
dô sprach ir veter Kyôt
"vrouwe, ich sende iu zwelf prôt,
schultern und hammen drî:
dâ ligent ähte kaese bî,
und zwei buzzel mit wîn.
iuch sol ouch der bruoder mîn
hînte stiuren: des ist nôt."
dô sprach Manpfiljôt
"vrouwe, ich send iu als vil."
dô saz diu maget an vröuden zil:
ir grôzer danc wart niht vermiten.
si nâmen urloup und riten
dâ bî zir weidehûsen.
zer wilden albe klûsen
die alten sâzen sunder wer:
si heten ouch vride vome her.
ir bote wider quam gedrabt:
des wart diu kranke diet gelabt.
dô was der burgaere nar
gedigen an dise spîse gar:
Ir was vor hunger maneger tôt
ê daz in dar koeme ez brôt.
teiln ez hiez diu künegîn,
dar zuo die kaese, dez vleisch, den wîn,
dirre kreftelôsen diet:
Parzivâl ir gast daz riet.
des bleip in zwein vil kûme ein snite:
die teiltens âne bâgens site.
diu wirtschaft was ouch verzert,
dâ mite maneges tôt erwert,
den der hunger leben liez.
dem gaste man dô betten hiez
sanfte, des ich waenen wil.
waern die burgaer vederspil,
sine waeren überkrüpfet niht;
des noch ir tischgerihte giht.
si truogen alle hungers mâl,
wan der junge Parzivâl.
der nam slâfes urloup.
ob sîne kerzen waeren schoup?
nein, si wâren bezzer gar.
dô gienc der junge wol gevar
an ein bette rîche
gehêrt küneclîche,
niht nâch armüete kür:
ein teppich was geleit dervür.
er bat die ritter wider gên,
diene liez er dâ niht langer stên.
kint im entschuohten, sân er slief;
unz im der wâre jâmer rief,
und liehter ougen herzen regen:
die wacten schiere den werden degen.
Daz kom als ich iu sagen wil.
ez prach niht wîplîchiu zil:
mit staete kiusche truoc diu maget,
von der ein teil hie wirt gesagt.
die twanc urliuges nôt
und lieber helfaere tôt
ir herze an sölhez krachen,
daz ir ougen muosen wachen.
dô gienc diu küneginne,
niht nâch sölher minne
diu sölhen namen reizet
der meide wîp heizet,
si suochte helfe und vriundes rât.
an ir was werlîchiu wât,
ein hemde wîz sîdîn:
waz möhte kampflîcher sîn,
dan gein dem man sus komende ein wîp?
ouch swanc diu vrouwe umb ir lîp
von samît einen mantel lanc.
si gienc als si der kumber twanc.
juncvrouwen, kameraere,
swaz der dâ bî ir waere,
die lie si slâfen über al.
dô sleich si lîse âne allen schal
in eine kemenâten.
daz schuofen diez tâ tâten,
daz Parzivâl al eine lac.
von kerzen lieht alsam der tac
was vor sîner slâfstat.
gein sînem bette gieng ir pfat:
ûffen teppech kniete si vür in.
si heten beidiu kranken sin,
Er und diu küneginne,
an bî ligender minne.
hie wart alsus geworben:
an vröuden verdorben
was diu maget: des twanc si schem:
ober si hin an iht nem?
leider des enkan er niht.
âne kunst ez doch geschiht,
mit eime alsô bewanden vride,
daz si diu süenebaeren lide
niht zein ander brâhten.
wênc si des gedâhten.
der magede jâmer was sô grôz,
vil zäher von ir ougen vlôz
ûf den jungen Parzivâl.
der rehôrte ir weinens sölhen schal,
daz er si wachende an gesach.
leit und liep im dran geschach.
ûf rihte sich der junge man,
zer küneginne sprach er sân
"vrouwe, bin ich iwer spot?
ir soldet knien alsus vür got.
geruochet sitzen zuo mir her"
(daz was sîn bete und sîn ger):
"oder leit iuch hie aldâ ich lac.
lât mich belîben swâ ich mac."
si sprach "welt ir iuch êren,
sölhe mâze gein mir kêren
daz ir mit mir ringet niht,
mîn ligen aldâ bî iu geschiht."
des wart ein vride von im getân:
si smouc sich an daz bette sân.
Ez was dennoch sô spaete
daz ninder huon dâ kraete.
hanboume stuonden blôz:
der zadel hüener abe in schôz.
diu vrouwe jâmers rîche
vrâgt in zühteclîche,
ober hoeren wolt ir klage.
si sprach "ich vürhte, ob ichz iu sage,
ez wende iu slâf: daz tuot iu wê.
mir hât der künec Clâmidê
und Kingrûn sîn scheneschlant
verwüestet pürge und lant
unz an Pelrapeire.
mîn vater Tampenteire
liez mich armen weisen
in vorhteclîchen vreisen.
mâge, vürsten und man,
rîch und arme, undertân
was mir grôz ellenthaftez her:
die sint erstorben an der wer
halp oderz mêrre teil.
wes möht ich armiu wesen geil?
nû ist ez mir komen an daz zil,
daz ich mich selben toeten wil,
ê daz ich magetuom und lîp
gebe und Clâmidês wîp
werde; wan sîn hant mir sluoc
Schenteflûrn, des herze truoc
manegen rîterlîchen prîs.
er mannes schoene ein blüende rîs,
er kunde valscheit mâzen,
der bruoder Lîâzen."
Dô Lîâze wart genant,
nâch ir vil kumbers was gemant
der dienst gebende Parzivâl.
sîn hôher muot kom in ein tal:
daz riet Lîâzen minne.
er sprach zer küneginne
"vrouwe, hilft iuch iemens trôst?"
"jâ, hêrre, ob ich wurde erlôst
von Kingrûne scheneschlant.
ze rehter tjost hât mir sîn hant
gevellet manegen ritter nidr.
der kumt morgen dâ her widr,
und waenet daz ter hêrre sîn
süle ligen an dem arme mîn.
ir sâht wol mînen palas,
der ninder sô gehoehet was,
ine viel ê nider in den graben,
ê Clâmidê solde haben
mit gewalt mîn magetuom.
sus wolt ich wenden sînen ruom."
dô sprach er "vrouwe, ist Kingrûn
Franzoys od Bertûn,
od von swelhem lande er vert,
mit mîner hant ir sît gewert
als ez mîn lîp volbringen mac."
diu naht het ende und kom der tac.
diu vrouwe stuont ûf und neic,
ir grôzen danc si niht versweic.
dô sleich si wider lîse.
nieman was dâ sô wîse,
der wurde ir gêns dâ gewar,
wan Parzivâl der lieht gevar.
Der slief niht langer dô dernâch.
der sunnen was gein hoehe gâch:
ir glesten durch die wolken dranc.
dô hôrter maneger glocken klanc:
kirchen, münster suocht diu diet
die Clâmidê von vröuden schiet.
ûf rihte sich der junge man.
der küneginne kappelâzen
sanc gote und sîner vrouwen.
ir gast si muose schouwen,
unz daz der benediz geschach.
nâch sînem harnasch er sprach:
dâ wart er wol gewâpent în.
er tete ouch ritters ellen schîn
mit rehter manlîcher wer.
dô kom Clâmidês her
mit manger baniere.
Kingrûn kom schiere
vor den andern verre
ûf eim ors von Iserterre,
als i ez maere hân vernomen.
dô was och vür die porten komen
vil li roy Gahmuret.
der het der burgaere gebet.
diz was sîn êrste swertes strît.
er nam den poinder wol sô wît,
daz von sîner tjoste hurt
bêden orsen wart enkurt.
darmgürtel brâsten umbe daz:
ietweder ors ûf hähsen saz.
die ê des ûf in sâzen,
ir swert si niht vergâzen:
In den scheiden si die vunden.
Kingrûn truoc wunden
durch den arm und in die brust.
disiu tjost in lêrte vlust
an sölhem prîse, des er pflac
unz an sîn hôchvart-swindens tac.
sölch ellen was ûf in gezalt:
sehs ritter solter hân gevalt,
die gein im koemen ûf ein velt.
Parzivâl im brâhte gelt
mit sîner ellenthaften hant,
daz Kingrûn scheneschlant
wânde vremder maere,
wie ein pfeteraere
mit würfen an in seigte.
ander strît in neigte:
ein swert im durch den helm erklanc.
Parzivâl in nider swanc:
er sazt im an die brust ein knie.
er bôt daz wart geboten nie
deheinem man, sîn sicherheit.
ir enwolde niht der mit im streit:
er bat in vîanze
bringen Gurnamanze.
"nein, hêr, du maht mir gerner tuon
den tôt. ich sluog im sînen suon,
Schenteflûr nam ich sîn leben.
got hât dir êren vil gegeben:
swâ man saget daz von dir
diu kraft erzeiget ist an mir,
daz tu mich hâst betwungen,
sô ist dir wol gelungen."
Dô sprach der junge Parzivâl
"ich wil dir lâzen ander wal.
nû sicher der künegîn,
der dîn hêrre hôhen pîn
hât gevrumt mit zorne."
"sô wurde ich der verlorne.
mit swerten waer mîn lîp verzert
klein sô daz in sunnen vert.
wande ich hân herzeleit getân
dort inne manegem küenen man."
"sô vüer von disem plâne
inz lant ze Bertâne
dîn ritterlîche sicherheit
einer maget, diu durch mich leit
des si niht lîden solde,
der vuoge erkennen wolde.
und sag ir, swaz halt mir geschehe,
daz si mich niemer vrô gesehe,
ê daz ich si gereche
aldâ ich schilt durchsteche.
sage Artûse und dem wîbe sîn,
in beiden, von mir dienest mîn,
dar zuo der massenîe gar,
und daz ich niemer kume dar,
ê daz ich lasters mich entsage,
daz ich geselleclîchen trage
mit ir diu mir lachen bôt.
des kom ir lîp in grôze nôt.
sag ir, ich sî ir dienstman,
dienstlîcher dienste undertân."
der rede ein volge dâ geschach:
die helde man sich scheiden sach.
Hin wider kom gegangen,
dâ sîn ors was gevangen,
der burgaere kampfes trôst.
si wurden sît von im erlôst:
zwîvels pflac daz ûzer her,
daz Kingrûn an sîner wer
was enschumpfieret.
nû wart gecondwieret
Parzivâl zer künegîn.
diu tete im umbevâhens schîn,
si druct in vaste an ir lîp,
si sprach "in wirde niemer wîp
ûf erde deheines man,
wan den ich umbevangen hân."
si half daz er entwâpent wart:
ir dienst was vil ungespart.
nâch sîner grôzen arbeit
was krankiu wirtschaft bereit.
die burgaere sus gefuoren,
daz sim alle hulde swuoren,
und jâhen er müese ir hêrre sîn.
dô sprach ouch diu künegîn,
er solde sîn ir âmîs,
sît daz er sô hôhen prîs
bezalt an Kingrûne.
zwêne segele brûne
die kôs man von der wer hin abe:
die sluoc grôz wint vast in die habe.
die kiele wâren geladen sô
dês die burgaer wurden vrô:
sine truogen niht wan spîse.
daz vuogte got der wîse.
Hin von den zinnen vielen
und gâhten zuo den kielen
daz hungerc her durch den roup.
si möhten vliegen sô diu loup,
die magern und die sîhten,
von vleische die lîhten:
in was erschoben niht der balc.
der küneginne marschalc
tete den schiffen sölhen vride,
daz er gebôt bî der wide
daz se ir deheiner ruorte.
die koufliuter vuorte
vür sînen hêrren in die stat.
Parzivâl in gelten bat
ir habe zwispilte.
die koufliute des bevilte:
sus was vergolten in ir kouf.
den burgaern in die kolen trouf.
ich waer dâ nû wol soldier:
wan dâ trinket nieman bier,
si hânt wîns und spîse vil.
dô warp als ich iu sagen wil
Parzivâl der reine.
von êrst die spîse kleine
teilter mit sîn selbes hant.
er sazt die werden dier dâ vant.
er wolde niht ir laeren magen
überkrüpfe lâzen tragen:
er gab in rehter mâze teil.
si wurden sînes râtes geil.
hin ze naht schuof er in mê,
der unlôse niht ze hêr.
Bî ligens wart gevrâget dâ.
er und diu küngîn sprâchen jâ.
er lac mit sölhen vuogen,
des nû niht wil genuogen
mangiu wîp, der in sô tuot.
daz si durch arbeitlîchen muot
ir zuht sus parrierent
und sich dergegen zierent!
vor gesten sint se an kiuschen siten:
ir herzen wille hât versniten
swaz mac an den gebaerden sîn.
ir vriunt si heinlîchen pîn
vüegent mit ir zarte.
des mâze ie sich bewarte,
der getriwe staete man
wol vriwendinne schônen kan.
er denket, als ez lîht ist wâr,
"ich hân gedienet mîniu jâr
nâch lône disem wîbe,
diu hât mîme lîbe
erboten trôst: nû lige ich hie.
des hete mich genüeget ie,
ob ich mit mîner blôzen hant
müese rüeren ir gewant.
ob ich nû gîtes gerte,
untriwe es vür mich werte.
solt ich si arbeiten,
unser beider laster breiten?
vor slâfe süeziu maere
sint vrouwen site gebaere."
sus lac der Wâleise:
kranc was sîn vreise.
Den man den rôten ritter hiez,
die künegîn er maget liez.
si wânde iedoch, si waer sîn wîp:
durch sînen minneclîchen lîp
des morgens si ir houbet bant.
dô gap im bürge und lant
disiu magetbaeriu brût:
wand er was ir herzen trût.
si wâren mit ein ander sô,
daz si durch liebe wâren vrô,
zwên tage und die dritten naht.
von im dicke wart gedâht
umbevâhens, daz sîn muoter riet:
Gurnemanz im ouch underschiet,
man und wîp waern al ein.
si vlâhten arm und bein.
ob ichz iu sagen müeze,
er vant daz nâhe süeze:
der alte und der niwe site
wonte aldâ in beiden mite.
in was wol und niht ze wê.
nû hoeret ouch wie Clâmidê
in krefteclîcher hervart
mit maeren ungetroestet wart.
sus begund im ein knappe sagen,
des ors zen sîten was durchslagen.
"vor Pelrapeire ûf dem plân
ist werdiu rîterschaft getân,
scharpf genuoc, von ritters hant.
betwungen ist der scheneschlant,
des hers meister Kingrûn
vert gein Artûse dem Bertûn.
Die soldier ligent noch vor der stat,
do er dannen schiet, als er si bat.
ir und iwer bêdiu her
vindet Pelrapeir mit wer.
dort inne ist ein ritter wert,
der anders niht wan strîtes gert.
iwer soldier jehent besunder,
daz von der tavelrunder
diu küneginne habe besant
Ithêrn von Kukûmerlant:
des wâpen kom zer tjoste vür
und wart getragen nâch prîses kür."
der künec sprach zem knappen sân
"Condwîr âmûrs wil mich hân,
und ich ir lîp und ir lant.
Kingrûn mîn scheneschlant
mir mit wârheit enbôt,
si gaeben die stat durch hungers nôt,
und daz diu küneginne
mir büte ir werden minne."
der knappe erwarp dâ niht wan haz.
der künec mit her reit vürbaz.
im kom ein ritter widervarn,
der ouch daz ors niht kunde sparn:
der sagt diu selben maere.
Clâmidê wart swaere
vröude und rîterlîcher sin:
ez dûht in grôz ungewin.
des küneges man ein vürste sprach
"Kingrûnen nieman sach
strîten vür unser manheit:
niwan vür sich einen er dâ streit.
nû lât in sîn ze tôde erslagen:
sulen durch daz zwei her verzagen,
diz, und jenez vor der stat?"
sînen hêrrn er trûren lâzen bat:
"wir sulenz noch paz versuochen.
wellnt si wer geruochen,
wir geben in noch strîtes vil
und bringenz ûz ir vröuden zil.
man und mâge sult ir manen,
und suocht die stat mit zwein vanen.
wir mugen an der lîten
wol ze orse zuo zin rîten:
die porten suochen wir ze vuoz.
deis wâr wir tuon in schimpfes buoz."
den rât gap Galogandres,
der herzoge von Gippones:
der brâht die burgaere in nôt,
er holt och an ir letze en tôt.
als tete der grâve Nârant,
ein vürste ûz Ukerlant,
und manec wert armman,
den man tôten truoc her dan.
nû hoert ein ander maere,
wie die burgaere
ir letze tâten goume.
si nâmen lange boume
und stiezen starke stecken drîn
(daz gap den suochaeren pîn),
mit seilen si die hiengen:
die ronen in redern giengen.
daz was geprüevet allez ê
si suochte sturmes Clâmidê,
Nâch Kingrûnes schumpfentiur.
och kom in heidensch wilde viur
mit der spîse in daz lant.
daz ûzer antwerc wart verbrant:
ir ebenhoehe und ir mangen,
swaz ûf redern kom gegangen,
igel, katzen in den graben,
die kundez viwer hin dan wol schaben.
Kingrûn scheneschlant
was komen ze Bertâne in daz lant
und vant den künec Artûs
in Brizljân zem weidehûs:
daz was geheizen Karminâl.
dô warber als in Parzivâl
gevangen hete dar gesant.
vroun Cunnewâren de Lâlant
brâhter sîne sicherheit.
diu juncvrouwe was gemeit,
daz mit triwen klagt ir nôt
den man dâ hiez den ritter rôt.
über al diz maere wart vernomen.
dô was ouch vür den künec komen
der betwungene werde man.
im und der messenîe sân
sagter waz in was enboten.
Keie erschrac und begunde roten:
dô sprach er "bistûz Kingrûn?
âvoy wie mangen Bertûn
hât enschumpfieret dîn hant,
du Clâmidês scheneschlant!
wirt mir dîn meister niemer holt,
dîns amts du doch geniezen solt:
Der kezzel ist uns undertân,
mir hie und dir ze Brandigân.
hilf mir durch dîne werdekeit
Cunnewâren hulde umb krapfen breit."
er bôt ir anders wandels niht.
die rede lât sîn, hoert waz geschiht
dâ wir diz maere liezen ê.
vür Pelrapeir kom Clâmidê.
dane wart grôz stürmen niht vermiten:
die inren mit den ûzern striten.
si heten trôst und kraft,
man vant die helde werhaft:
dâ von behabten si daz wal.
ir landes hêrre Parzivâl
streit den sînen verre vor:
dâ stuonden offen gar diu tor.
mit slegen er die arme erswanc,
sîn swert durch herte helme erklanc.
swaz er dâ ritter nider sluoc,
die vunden arbeit genuoc:
die kunde man si lêren
zer halsperge gêren:
die burgaer tâten râche schîn,
si erstâchen si zen slitzen în.
Parzivâl in werte daz.
do si drumbe erhôrten sînen haz,
zweinzec sir lebende geviengen
ê si vom strîte giengen.
Parzivâl wart wol gewar
daz Clâmidê mit sîner schar
rîterschaft zen porten meit,
und daz er anderhalben streit.
Der junge muotes herte
kêrte anz ungeverte:
hin umbe begunder gâhen,
des küneges vanen nâhen.
seht, dô wart Clâmidês solt
alrêrst mit schaden dâ geholt.
die burgaer strîten kunden,
sô daz in gar verswunden
die herten schilde von der hant.
Parzivâles schilt verswant
von slegen und von schüzzen.
swie wênec sis genüzzen,
die suochaer die daz sâhen,
den prîss sim alle jâhen.
Galogandres den vanen
truoc: der kundez her wol manen:
der lag ans küneges sîten tôt.
Clâmidê kom selbe in nôt:
im und den sînen wart dâ wê.
den sturm verbôt dô Clâmidê.
die burgaer manheite wîs
behielten vrum und den prîs.
Parzivâl der werde degen
hiez der gevangen schône pflegen
unz an den dritten morgen.
daz ûzer her pflac sorgen.
der junge stolze wirt gemeit
nam der gevangen sicherheit:
er sprach "als ichz iu enbiute,
komt wider, guoten liute."
ir harnasch er behalden bat:
inz her si kêrten vür die stat.
Swie si waern von trünken rôt,
die ûzeren sprâchen "hungers nôt
habt ir gedolt, ir armen."
"lât iuch uns niht erbarmen"
sprach diu gevangene ritterschaft.
"dort inne ist spîse alsölhiu kraft,
wolt ir hie ligen noch ein jâr,
si behielten iuch mit in vür wâr.
de küngin hât den schoensten man
der schildes ambet ie gewan.
er mac wol sîn von hôher art:
aller ritter êre ist zim bewart."
dô diz erhôrte Clâmidê,
alrêrst tete im sîn arbeit wê.
boten sander wider în,
und enbôt, swer bî der künegîn
dâ gelegen waere,
"ist er kampfes baere
sô daz sin dâ vür hât erkant
daz er ir lîp und ir lant
mir mit kampfe türre wern,
sô sî ein vride von bêden hern."
Parzivâl des wart al vrô,
daz im diu botschaft alsô
gein sîn eines kampfe was gesagt.
dô sprach der junge unverzagt
"dâ vür sî mîn triwe pfant,
des inren hers dehein hant
kumt durch mîne nôt ze wer."
zwischem graben und dem ûzern her
wart gestaetet dirre vride.
dô wâpnden sich die kampfes smide.
Dô saz der künec von Brandigân
ûf ein gewâpent kastelâzen.
daz was geheizen Guverjorz.
von sîme neven Grîgorz,
dem künec von Ipotente,
mit rîcher prîsente
was ez komen Clâmidê
norden über den Ukersê.
ez brâhte cuns Nârant,
und dar zuo tûsent sarjant
mit harnasche, al sunder schilt.
den was ir solt alsus gezilt,
volleclîchen zwei jâr,
ob d'âventiure sagt al wâr.
Grîgorz im sande ritter kluoc,
vünf hundert: ieslîcher truoc
helm ûf houbt gebunden;
die wol mit strîte kunden.
dô hete Clâmidês her
ûf dem lande und in dem mer
Pelrapeire alsô belegen,
die burgaer muosen kumbers pflegen.
ûz kom geriten Parzivâl
an daz urteillîche wal,
dâ got erzeigen solde
ober im lâzen wolde
des künec Tampenteires parn.
stolzlîch er kom gevarn,
niwan als dez ors den walap
vor der rabbîne gap.
daz was gewâpent wol vür nôt:
von samît ein decke rôt
Lac ûf der îserînen.
an im selben liez er schînen
rôt schilt, rôt kursît.
Clâmidê erhuop den strît.
kurz ein unbesniten sper
brâht er durch tjoste vellen her,
dâ mit er nam den poinder lanc.
Guverjorz mit hurte spranc.
wol dâ getjostieret wart
von den zwein jungen âne bart
sunder vâlieren.
von liuten noch von tieren
wart nie gestriten herter kampf.
ieweder ors von müede dampf.
sus heten si gevohten,
daz diu ors niht mêre enmohten:
dô sturzten si dar under,
ensamt, niht besunder.
ir ieweder des geruochte,
daz erz viwer im helme suochte.
sine mohten vîrens niht gepflegen,
in was ze werke aldâ gegeben.
dô zerstuben in die schilde,
als der mit schimpfe spilde
und vedern würfe in den wint.
dennoch was Gahmuretes kint
ninder müede an keinem lide.
dô wânde Clâmidê, der vride
waere gebrochen ûz der stat:
sînen kampfgenôz er bat
daz er sich selben êrte
und mangen würfe werte.
Ez giengen ûf in slege grôz:
die wâren wol mangen steins genôz.
sus antwurt im des landes wirt.
"ich waen dich mangen wurf verbirt:
wan dâ vür ist mîn triwe pfant.
hetest et vride von mîner hant,
dirn braeche mangen swenkel
brust houbet noch den schenkel."
Clâmidê dranc müede zuo:
diu was im dennoch gar ze vruo.
sic gewunnen, sic verlorn,
wart sunder dâ mit strîte erkorn.
doch wart der künec Clâmidê
an schumpfentiur beschouwet ê.
mit eime niderzucke
von Parzivâles drucke
bluot waete ûz ôrn und ûz der nasen:
daz machte rôt den grüenen wasen.
er enblôzt imz houbet schier
von helme und von herssenier.
gein slage saz der betwungen lîp.
der sigehafte sprach "mîn wîp
mac nû belîben vor dir vrî.
nû lerne waz sterben sî."
"neinâ, werder degen balt.
dîn êre wirt sus drîzecvalt
vast an mir rezeiget,
sît du mich hâst geneiget.
wâ möht dir hôher prîs geschehen?
Condwîr âmûrs mac wol jehen
daz ich der unsaelige bin
und dîn gelücke hât gewin.
Dîn lant ist erloeset,
als der sîn schif eroeset:
ez ist vil deste lîhter.
mîn gewalt ist sîhter,
reht manlîchiu wünne
ist worden an mir dünne.
durch waz soltstu mich sterben?
ich muoz doch laster erben
ûf alle mîne nâchkumen.
du hâst den prîs und den vrumen.
tuostu mir mê, deist âne nôt.
ich trage den lebendigen tôt,
sît ich von ir gescheiden bin,
diu mir herze und sin
ie mit ir gewalt beslôz,
und ich des nie gein ir genôz.
des muoz ich unsaelic man
ir lîp ir lant dir ledec lâzen."
dô dâhte der den sic hât
sân an Gurnemanzes rât,
daz ellenthafter manheit
erbärme solde sîn bereit.
sus volget er dem râte nâch:
hin ze Clâmidê er sprach
"ine wil dich niht erlâzen,
ir vater, Lîâzen,
dune bringest im dîn sicherheit."
"nein, hêr, dem hân ich herzeleit
getân, ich sluog im sînen suon:
dune solt alsô mit mir niht tuon.
durch Condwîr âmûrs
vaht ouch mit mir Schenteflûrs:
Ouch waer ich tôt von sîner hant,
wan daz mir half mîn scheneschlant.
in sande inz lant ze Brôbarz
Gurnemanz de Grâharz
mit werdeclîcher heres kraft.
dâ tâten guote ritterschaft
niun hundert ritter die wol striten
(gewâpent ors die alle riten)
und vünfzehen hundert sarjant
(gewâpent ich se in strîte vant:
den gebrast niht wan der schilte).
sîns heres mich bevilte:
ir kom ouch kûme der sâme widr.
mê helde verlôs ich sidr.
nû darbe ich vröude und êre.
wes gerstu von mir mêre?"
"ich wil senften dînen vreisen.
var gein den Berteneisen
(dâ vert och vor dir Kingrûn)
gein Artûse dem Bertûn.
dem soltu mînen dienest sagen:
bit in daz er mir helfe klagen
laster daz ich vuorte dan.
ein juncfrowe mich lachte an:
daz man die durch mich zeblou,
sô sêre mich nie dinc gerou.
der selben sage, ez sî mir leit,
und bring ir dîne sicherheit
sô daz du leistes ir gebot:
oder nim alhie den tôt."
"sol daz geteilte gelten,
sone wil ichz niht beschelten:"
Sus sprach der künec von Brandigân:
"ich wil die vart von hinnen hân."
mit gelübde dô dannen schiet
den ê sîn hôchvart verriet.
Parzivâl der wîgant
gienc dâ er sîn ors al müede vant.
sîn vuoz dernâch nie gegreif,
er spranc drûf âne stegreif,
daz alumbe begunden zirben
sîn verhouwene schildes schirben.
des wâren die burgaere gemeit:
daz ûzer her sach herzeleit.
brât und lide im tâten wê:
man leite den künec Clâmidê
dâ sîne helfaer wâren.
die tôten mit den bâren
vrümt er an ir reste.
dô rûmdenz lant die geste.
Clâmidê der werde
reit gein Löver ûf de erde.
ensamt, niht besunder,
die von der tavelrunder
wâren ze Dîanazdrûn
bî Artûse dem Bertûn.
ob ich iu niht gelogen hân,
von Dîanazdrûn der plân
muose zeltstangen wonen
mê dan in Spehteshart sî ronen:
mit sölher messnîe lac
durch hôchkezît den pfinxtac
Artûs mit maneger vrouwen.
ouch mohte man dâ schouwen
Mange baniere und schilt,
den sunderwâpen was gezilt,
manegen wol gehêrten rinc.
ez diuhten nû vil grôziu dinc:
wer möht diu reiselachen
solhem wîbe her gemachen?
och wânde dô ein vrouwe sân,
si solt den prîs verloren hân,
hete si dâ niht ir âmîs.
ich entaetes niht deheinen wîs
(ez was dô manec tumber lîp),
ich braehte ungerne nû mîn wip
in alsô grôz gemenge:
ich vorht unkunt gedrenge.
etslîcher hin zir spraeche,
daz in ir minne staeche
und im die vröude blante:
op si die nôt erwante,
daz dienter vor und nâch.
mir waere ê mit ir dannen gâch.
ich hân geredet um mîn dinc:
nû hoert wie Artûses rinc
sunder was erkenneclîch.
vor ûz mit maneger schoie rîch
diu messnîe vor im az,
manc werder man gein valsche laz,
und manec juncvrouwe stolz,
daz niht wan tjoste was ir bolz:
ir vriwent si gein dem vînde schôz:
lêrt in strît dâ kumber grôz,
sus stuont lîht ir gemüete
daz siz galt mit güete.
Clâmidê der jungelinc
reit mitten in den rinc.
verdecket ors, gewâpent lîp,
sah an im Artûses wîp,
sîn helm, sîn schilt verhouwen:
daz sâhen gar die vrouwen.
sus was er ze hove komen.
ir habet ê wol vernomen
daz er des wart betwungen.
er rebeizte. vil gedrungen
wart sîn lîp, ê er sitzen vant
vroun Cunnewâren de Lâlant.
dô sprach er "vrouwe, sît ir daz,
der ich sol dienen âne haz?
ein teil mich es twinget nôt.
sîn dienst iu enbôt der ritter rôt.
der wil vil ganze pflihte hân
swaz iu ze laster ist getân,
ouch bitt erz Artûse klagen.
ich waene ir sît durch in geslagen.
vrouwe, ich pring iu sicherheit.
sus gebôt der mit mir streit:
nû leist ichz gerne, swenn ir welt.
mîn lîp gein tôde was verselt."
vrou Cunnewâre de Lâlant
greif an die gîserten hant,
aldâ vrou Ginovêr saz,
diu âne den künec mit ir az.
Keie ouch vor dem tische stuont,
aldâ im wart diz maere kuont.
der widersaz im ein teil:
des wart vrou Cunnewâre geil.
Dô sprach er "vrouwe, dirre man,
swaz der hât gein iu getân,
des ist er vaste underzogen.
doch waene ich des, erst ûf gelogen.
ich tetz durch hoflîchen site
und wolt iuch hân gebezzert mite:
dar umbe hân ich iwern haz.
iedoch wil ich iu râten daz,
heizt entwâpen disen gevangen:
in mac hie stêns erlangen."
im bat diu juncvrouwe vier
ab nemen helm untz hersnier.
dô manz von im strouft und bant,
Clâmidê wart schiere erkant.
Kingrûn sach dicke
an in kuntlîche blicke.
dô wurden an den stunden
sîn hende alsô gewunden,
daz si begunden krachen
als die dürren spachen.
den tisch stiez von im zehant
Clâmidês scheneschlant.
sînen hêrren vrâgter maere:
den vander vröuden laere.
der sprach "ich pin ze schaden geborn.
ich hân sô wirdic her verlorn,
daz muoter nie gebôt ir brust
dem der erkante hôher vlust.
mich enriwet niht mîns heres tôt
dâ gegen: minne mangels nôt
lestet ûf mich sölhen last,
mir ist vröude gestîn, hôhmuot gast.
Condwîr âmûrs vrumt mich grâ.
Pilâtus von Poncîâ,
und der arme Jûdas,
der bî eime kusse was
an der triwenlôsen vart
dâ Jêsus verrâten wart,
swie daz ir schepfaer raeche,
die nôt ich niht verspraeche,
daz Brôbarzaere vrouwen lîp
mit ir hulden waer mîn wîp,
sô daz ich se umbevienge,
swiez mir dar nâch ergienge.
ir minne ist leider verre
dem künec von Iserterre.
mîn lant untz volc ze Brandigân
müezens immer jâmer hân.
mîns vetern sun Mâbonagrîn
leit och dâ ze langen pîn.
nû bin ich, künec Artûs,
her geriten in dîn hûs,
betwungen von ritters hant.
du weist wol daz in mîn lant
dir manec laster ist getân:
des vergiz nû, werder man,
die wîle ich hie gevangen sî,
lâz mich sölhes hazzes vrî.
mich sol vrou Cunnewâre
ouch scheiden von dem vâre,
diu mîne sicherheit enpfienc,
dô ich gevangen vür si gienc."
Artûs vil getriwer munt
verkôs die schulde sâ zestunt.
Dô vriesch wîb und man
daz der künec von Brandigân
was geriten ûf den rinc.
nû dar nâher dringâ drinc!
schiere wart daz maere breit.
mit zühten iesch gesellekeit
Clâmidê der vröuden âne:
"ir sult mich Gâwâne
bevelhen, vrouwe, bin ichs wert.
sô weiz ich wol daz ers ouch gert.
leist er dar an iwer gebot,
er êrt iuch und den rîter rôt."
Artûs bat sîner swester suon
gesellekeit dem künege tuon:
daz waere iedoch ergangen.
dô wart wol enpfangen
von der werden massenîe
der betwungene valsches vrîe.
ze Clâmidê sprach Kingrûn
"ôwê daz ie kein Bertûn
dich betwungen sach ze hûs!
noch rîcher denne Artûs
waer du helfe und urborn,
und hetes dîne jugent bevorn.
sol Artûs dâ von prîs nû tragen,
daz Kai durch zorn hât geslagen
ein edele vürstinne,
diu mit herzen sinne
ir mit lachen hât erwelt
der âne liegen ist gezelt
mit wârheit vür den hôhsten prîs?
die Berteneise ir lobes rîs
Waenent nû hôch gestôzen hân:
âne ir arbeit istz getân,
daz tôt her wider wart gesant
der künec von Kukûmerlant,
und daz mîn hêrre im siges jach
den man gein im in kampfe sach.
der selbe hât betwungen mich
gar âne haelingen slich.
man sach dâ viwer ûz helmen waen
und swert in henden umbe draen."
dô sprâchens alle gelîche,
beide arm und rîche,
daz Keie hete missetân.
hie sule wir diz maere lâzen,
und komens wider an die vart.
daz wüeste lant erbûwen wart,
dâ krône truoc Parzivâl:
man sach dâ vröude und schal.
sîn sweher Tampenteire
liez im ûf Pelrapeire
lieht gesteine und rôtez golt:
daz teilter sô daz man im holt
was durch sîne milte.
vil banier, niwe schilte,
des wart sîn lant gezieret,
und vil geturnieret
von im und von den sînen.
er liez dick ellen schînen
an der marc sîns landes ort,
der junge degen unervort.
sîn tât was gein den gesten
geprüevet vür die besten.
nû hoert ouch von der künegîn.
wie möht der imer baz gesîn?
diu junge süeze werde
het den wunsch ûf der erde.
ir minne stuont mit sölher kraft,
gar âne wankes anehaft.
si het ir man dâ vür erkant,
iewederz an dem andern vant,
er was ir liep, als was si im.
swenne ich daz maere an mich nû nim,
daz si sich müezen scheiden,
dâ wehset schade in beiden.
ouch riwet mich daz werde wîp.
ir liute, ir lant, dar zuo ir lîp,
schiet sîn hant von grôzer nôt;
dâ gein si im ir minne bôt.
eins morgens er mit zühten sprach
(manc rittr ez hôrte und sach)
"ob ir gebietet, vrouwe,
mit urloube ich schouwe
wiez umbe mîne muoter stê.
ob der wol oder wê
sî, daz ist mir harte unkunt.
dar wil ich zeiner kurzen stunt,
und ouch durch âventiure zil.
mag ich iu gedienen vil,
daz giltet iwer minne wert."
sus het er urloubs gegert.
er was ir liep, sô ez maere giht:
sine wolde im versagen niht.
von allen sînen mannen
schiet er al eine dannen.
Swer ruochet hoeren war nû kumt
den âventiur hât ûz gevrumt,
der mac grôziu wunder
merken al besunder.
lât rîten Gahmuretes kint.
swâ nû getriwe liute sint,
die wünschen im heils: wan ez muoz sîn
daz er nû lîdet hôhen pîn,
etswenne ouch vröude und êre.
ein dinc in müete sêre,
daz er von ir gescheiden was,
daz munt von wîbe nie gelas
noch sus gesagte maere,
diu schoenr und bezzer waere.
gedanke nâch der künegîn
begunden krenken im den sin:
den müeser gar verloren hân,
waerz niht ein herzehafter man.
mit gewalt den zoum daz ros
truog über ronen und durchez mos:
wandez wîste niemens hant.
uns tuot diu âventiure bekant
daz er bî dem tage reit,
ein vogel hetes arbeit,
solt erz allez hân erflogen.
mich enhab diu âventiure betrogen,
sîn reise unnâch was sô grôz
des tages do er Ithêren schôz,
und sît dô er von Grâharz
kom in daz lant ze Brôbarz.
Welt ir nû hoern wiez im gestê?
er kom des âbnts an einen sê.
dâ heten geankert weideman:
den was daz wazzer undertân.
dô si in rîten sâhen,
si wâren dem stade sô nâhen
daz si wol hôrten swaz er sprach.
einen er im schiffe sach:
der het an im alsolch gewant,
ob im dienden elliu lant,
daz ez niht bezzer möhte sîn.
gefurriert sîn huot was pfâwîn.
den selben vischaere
begunder vrâgen maere,
daz er im riete durch got
und durch sîner zühte gebot,
wa er herberge möhte hân.
sus antwurte im der trûric man.
er sprach "hêr, mirst niht bekant
daz weder wazzer oder lant
inre drîzec mîln erbûwen sî.
wan ein hûs lît hie bî:
mit triwen ich iu râte dar:
war möht ir tâlanc anderswar?
dort an des velses ende
dâ kêrt zer zeswen hende.
sô'r ûf hin komet an den graben,
ich waen dâ müezt ir stille haben.
bit die brüke iu nider lâzen
und offen iu die strâzen."
Er tete als im der vischer riet,
mit urlouber dannen schiet.
er sprach "komt ir rehte dar,
ich nim iwer hînt selbe war:
sô danket als man iwer pflege.
hüet iuch: dâ gênt unkunde wege:
ir muget an der lîten
wol misserîten,
deiswâr des ich iu doch niht gan."
Parzivâl der huop sich dan,
er begunde wackerlîchen draben
den rehten pfat unz an den graben.
dâ was diu brükke ûf gezogen,
diu burc an veste niht betrogen.
si stuont reht als si waere gedraet.
ez enflüge od hete der wint gewaet,
mit sturme ir niht geschadet was.
vil türne, manec palas
dâ stuont mit wunderlîcher wer.
op si suochten elliu her,
sine gaeben vür die selben nôt
ze drîzec jâren niht ein brôt.
ein knappe des geruochte
und vrâgte in waz er suochte
od wann sîn reise waere.
er sprach "der vischaere
hât mich von im her gesant.
ich hân genigen sîner hant
niwan durch der herberge wân.
er bat die brükken nider lâzen,
und hiez mich zuo ziu rîten în."
"hêrre, ir sult willekomen sîn.
sît es der vischaere verjach,
man biut iu êre und gemach
durch in der iuch sande widr,"
sprach der knappe und lie die brükke nidr.
In die burc der küene reit,
ûf einen hof wît und breit.
durch schimpf er niht zetretet was
(dâ stuont al kurz grüene gras:
dâ was bûhurdiern vermiten),
mit baniern selten überriten,
alsô der anger ze Abenberc.
selten vroelîchiu werc
was dâ gevrümt ze langer stunt:
in was wol herzen jâmer kunt.
wênc er des gein in enkalt.
in enpfiengen ritter jung und alt.
vil kleiner junchêrrelîn
sprungen gein dem zoume sîn:
ieslîchez vür dez ander greif.
si habten sînen stegreif:
sus muoser von dem orse stên.
in bâten ritter vürbaz gên:
die vuorten in an sîn gemach.
harte schiere daz geschach,
daz er mit zuht entwâpent wart.
dô si den jungen âne bart
gesâhen alsus minneclîch,
si jâhen, er waere saelden rîch.
Ein wazzer iesch der junge man,
er twuoc den râm von im sân
undern ougen und an handen.
alt und junge wânden
daz von im ander tag erschine.
sus saz der minneclîche wine.
gar vor allem tadel vrî
mit pfelle von Arâbî
man truoc im einen mantel dar:
den legt an sich der wol gevar;
mit offenre snüere.
ez was im ein lobs gefüere.
dô sprach der kameraere kluoc
"Repanse de schoye in truoc,
mîn vrouwe de künegîn:
ab ir sol er iu glihen sîn:
wan iu ist niht kleider noch gesniten.
jâ mohte ich sis mit êren biten:
wande ir sît ein werder man,
ob ichz geprüevet rehte hân."
"got lôn iu, hêrre, daz irs jeht.
ob ir mich ze rehte speht,
sô hât mîn lîp gelücke erholt:
diu gotes kraft gît sölhen solt."
man schancte im und pflac sîn sô,
die trûregen wâren mit im vrô.
man bôt im wirde und êre:
wan dâ was râtes mêre
denne er ze Pelrapeire vant,
die dô von kumber schiet sîn hant.
Sîn harnasch was von im getragen:
daz begunder sider klagen,
dâ er sich schimpfes niht versan.
ze hove ein redespaeher man
bat komen ze vrävellîche
den gast ellens rîche
zem wirte, als ob im waere zorn.
des het er nâch den lîp verlorn
von dem jungen Parzivâl.
dô er sîn swert wol gemâl
ninder bî im ligen vant,
zer viuste twanger sus die hant
daz dez pluot ûzen nagelen schôz
und im den ermel gar begôz.
"nein, hêrre," sprach diu ritterschaft,
"ez ist ein man der schimpfes kraft
hât, swie trûrc wir anders sîn:
tuot iwer zuht gein im schîn.
ir sultz niht anders hân vernomen,
wan daz der vischaer sî komen.
dar gêt: ir sît im werder gast:
und schütet ab iu zornes last."
si giengen ûf ein palas.
hundert krône dâ gehangen was,
vil kerzen drûf gestôzen,
ob den hûsgenôzen,
kleine kerzen umbe an der want.
hundert pette er ligen vant
(daz schuofen dies dâ pflâgen):
hundert kulter drûffe lâgen.
Ie vier gesellen sundersiz,
dâ enzwischen was ein underviz.
dervür ein teppech sinewel,
vil li roy Frimutel
mohte wol geleisten daz.
eins dinges man dâ niht vergaz:
sine hete niht betûret,
mit marmel was gemûret
drî vierekke viwerrame:
dar ûffe was des viwers name,
holz hiez ligen alôê.
sô grôziu viwer sît noch ê
sach nieman hie ze Wildenberc:
jenz wâren kostenlîchiu werc.
der wirt sich selben setzen bat
gein der mitteln viwerstat
ûf ein spanbette.
ez was worden wette
zwischen im und der vröude:
er lebte niht wan töude.
in den palas kom gegangen
der dâ wart wol enpfangen,
Parzivâl der lieht gevar,
von im der in sante dar.
er liez in dâ niht langer stên:
in bat der wirt nâher gên
und sitzen, "zuo mir dâ her an.
sazte i'uch verre dort hin dan,
daz waere iu alze gastlîch."
sus sprach der wirt jâmers rîch.
Der wirt het durch siechheit
grôziu viur und an im warmiu kleit.
wît und lanc zobelîn,
sus muose ûze und inne sîn
der pelliz und der mantel drobe.
der swechest balc waer wol ze lobe:
der was doch swarz und grâ:
des selben was ein hûbe dâ
ûf sîme houbte zwivalt,
von zobele den man tiure galt.
sinwel arâbsch ein borte
oben drûf gehôrte,
mitten dran ein knöpfelîn,
ein durchliuhtic rubîn.
dâ saz manec ritter kluoc,
dâ man jâmer vür si truoc.
ein knappe spranc zer tür dar în.
der truog eine glaevîn
(der site was ze trûren guot):
an der snîden huop sich pluot
und lief den schaft unz ûf die hant,
deiz in dem ermel wider want.
dâ wart geweinet und geschrît
ûf dem palase wît:
daz volc von drîzec landen
möhtz den ougen niht enblanden.
er truoc se in sînen henden
alumb zen vier wenden,
unz aber wider zuo der tür.
der knappe spranc hin ûz dervür.
Gestillet was des volkes nôt,
als in der jâmer ê gebôt,
des si diu glaevîn het ermant,
die der knappe brâhte in sîner hant.
wil iuch nû niht erlangen,
sô wirt hie zuo gevangen
daz ich iuch bringe an die vart,
wie dâ mit zuht gedienet wart.
zende an dem palas
ein stählîn tür entslozzen was:
dâ giengen ûz zwei werdiu kint.
nû hoert wie diu geprüevet sint,
daz si wol gaeben minnen solt,
swerz dâ mit dienste het erholt.
daz wâren juncvrouwen clâr.
zwei schapel über blôziu hâr
blüemîn was ir gebende.
iewederiu ûf der hende
truoc von golde ein kerzstal.
ir hâr was reit lanc und val.
si truogen brinnendigiu lieht.
hie sule wir vergezzen nieht
umbe der juncfrowen gewant,
dâ man se kumende inne vant.
de graevîn von Tenabroc,
brûn scharlachen was ir roc:
des selben truoc ouch ir gespil.
si wâren gefischieret vil
mit zwein gürteln an der krenke,
ob der hüffe ame gelenke.
Nâch den kom ein herzogîn
und ir gespil. zwei stöllelîn
si truogen von helfenbein.
ir munt nâch viwers roete schein.
die nigen alle viere:
zwuo satzten schiere
vür den wirt die stollen.
dâ wart gedient mit vollen.
die stuonden ensamt an eine schar
und wâren alle wol gevar.
den vieren was gelîch ir wât.
seht wâ sich niht versûmet hât
ander vrouwen vierstunt zwuo.
die wâren dâ geschaffet zuo.
viere truogen kerzen grôz:
die andern viere niht verdrôz,
sine trüegen einen tiuren stein,
dâ tages de sunne lieht durch schein.
dâ vür was sîn name erkant:
ez was ein grânât jâchant,
beide lanc und breit.
durch die lîhte in dünne sneit
swer in zeime tische maz;
dâ obe der wirt durch rîchheit az.
si giengen harte rehte
vür den wirt al ehte,
gein nîgen si ir houbet wegten.
viere die taveln legten
ûf helfenbein wîz als ein snê,
stollen die dâ kômen ê.
Mit zuht si kunden wider gên,
zuo den êrsten vieren stên.
an disen aht vrouwen was
röcke grüener denn ein gras,
von Azagouc samît,
gesniten wol lanc und wît.
dâ mitten si zesamne twanc
gürteln tiur smal und lanc.
dise ahte juncvrouwen kluoc,
ieslîchiu ob ir hâre truoc
ein kleine blüemîn schapel.
der grâve Iwân von Nônel
und Jernîs von Rîl,
jâ was über manege mîl
ze dienst ir tohter dar genomen:
man sach die zwuo vürstîn komen
in harte wünneclîcher wât.
zwei mezzer snîdende als ein grât
brâhten si durch wunder
ûf zwein twehelen al besunder.
daz was silber herte wîz:
dar an lag ein spaeher vlîz:
im was solch scherpfen niht vermiten,
ez hete stahel wol versniten.
vorm silber kômen vrouwen wert,
der dar ze dienste was gegert:
die truogen lieht dem silber bî;
vier kint vor missewende vrî.
sus giengen se alle sehse zuo:
nû hoert was ieslîchiu tuo.
Si nigen. ir zwuo dô truogen dar
ûf die taveln wol gevar
daz silber, und leitenz nidr.
dô giengen si mit zühten widr
zuo den êrsten zwelven sân.
ob i ez geprüevet rehte hân,
hie sulen ahzehen vrouwen stên.
âvoy nû siht man sehse gên
in waete die man tiure galt:
daz was halbez plîalt,
daz ander pfell von Ninnivê.
dise und die êrsten sehse ê
truogen zwelf röcke geteilt,
gein tiwerr kost geveilt.
nâch den kom diu künegîn.
ir antlütze gap den schîn,
si wânden alle ez wolde tagen.
man sach die maget an ir tragen
pfellel von Arâbî.
ûf einem grüenen achmardî
truoc si den wunsch von pardîs,
bêde wurzeln und rîs.
daz was ein dinc, daz hiez der Grâl,
erden wunsches überwal.
Repanse de schoy si hiez,
die sich der grâl tragen liez.
der grâl was von sölher art:
wol muoser kiusche sîn bewart,
die sîn ze rehte solde pflegen:
die muose valsches sich bewegen.
Vorem grâle kômen lieht:
diu wâren von armer koste nieht;
sehs glas lanc lûter wolgetân,
dar inne balsem der wol bran.
dô si kômen von der tür
ze rehter mâze alsus her vür,
mit zühten neic diu künegîn
und al diu juncfröwelîn
die dâ truogen balsemvaz.
diu küngîn valscheite laz
sazte vür den wirt den grâl.
dez maere giht daz Parzivâl
dicke an si sach und dâhte,
diu den grâl dâ brâhte:
er het och ir mantel an.
mit zuht die sibene giengen dan
zuo den ahzehen êrsten.
dô liezen si die hêrsten
zwischen sich; man sagte mir,
zwelve iewederthalben ir.
diu maget mit der krône
stuont dâ harte schône.
swaz ritter dô gesezzen was
über al den palas,
den wâren kameraere
mit guldîn becken swaere
ie viern geschaffet einer dar,
und ein junchêrre wol gevar
der eine wîze tweheln truoc.
man sach dâ rîcheit genuoc.
Der taveln muosen hundert sîn,
die man dâ truoc zer tür dar în.
man sazte ieslîche schiere
vür werder ritter viere:
tischlachen var nâch wîze
wurden drûf geleit mit vlîze.
der wirt dô selbe wazzer nam:
der was an hôhem muote lam.
mit im twuoc sich Parzivâl.
ein sîdîn tweheln wol gemâl
die bôt eins grâven sun dernâch:
dem was ze knien vür si gâch.
swâ dô der taveln keiniu stuont,
dâ tete man vier knappen kuont
daz se ir diens niht vergaezen
den die drobe saezen.
zwêne knieten und sniten:
die andern zwêne niht vermiten,
sine trüegen trinken und ezzen dar,
und nâmen ir mit dienste war.
hoert mê von rîchheite sagen.
vier karrâschen muosen tragen
manec tiwer goltvaz
ieslîchem ritter der dâ saz.
man zôhs zen vier wenden.
vier ritter mit ir henden
mans ûf die taveln setzen sach.
ieslîchem gieng ein schrîber nâch,
der sich dar zuo arbeite
und si wider ûf bereite,
Sô dâ gedienet waere.
nû hoert ein ander maere.
hundert knappen man gebôt:
die nâmen in wîze tweheln brôt
mit zühten vor dem grâle.
die giengen al zemâle
und teilten vür die taveln sich.
man sagte mir, diz sag ouch ich
ûf iwer ieslîches eit,
daz vorem grâle waere bereit
(sol ich des iemen triegen,
sô müezt ir mit mir liegen)
swâ nâch jener bôt die hant,
daz er al bereite vant
spîse warm, spîse kalt,
spîse niwe und dar zuo alt,
daz zam und daz wilde.
esen wurde nie kein bilde,
beginnet maneger sprechen.
der wil sich übel rechen:
wan der grâl was der saelden vruht,
der werlde süeze ein sölh genuht,
er wac vil nâch gelîche
als man saget von himelrîche.
in kleiniu goltvaz man nam,
als ieslîcher spîse zam,
salssen, pfeffer, agraz.
dâ het der kiusche und der vrâz
alle gelîche genuoc.
mit grôzer zuht manz vür si truoc.
Môraz, wîn, sinôpel rôt,
swâ nâch den napf ieslîcher bôt,
swaz er trinkens kunde nennen,
daz mohter drinne erkennen
allez von des grâles kraft.
diu werde geselleschaft
hete wirtschaft vome grâl.
wol gemarcte Parzivâl
die rîcheit und daz wunder grôz:
durch zuht in vrâgens doch verdrôz.
er dâhte "mir riet Gurnamanz
mit grôzen triwen âne schranz,
ich solde vil gevrâgen niht.
waz op mîn wesen hie geschiht
die mâze als dort pî im?
âne vrâge ich vernim
wiez dirre massenîe stêt."
in dem gedanke nâher gêt
ein knappe, der truog ein swert:
des palc was tûsent marke wert,
sîn gehilze was ein rubîn,
ouch möhte wol diu klinge sîn
grôzer wunder urhap.
der wirt ez sîme gaste gap.
der sprach "hêrre, ich prâhtz in nôt
in maneger stat, ê daz mich got
ame lîbe hât geletzet.
nû sît dermit ergetzet,
ob man iwer hie niht wol enpflege.
ir mugetz wol vüeren alle wege:
Swenne ir geprüevet sînen art,
ir sît gein strîte dermite bewart."
ôwê daz er niht vrâgte dô!
des pin ich vür in noch unvrô.
wan do erz enpfienc in sîne hant,
dô was er vrâgens mit ermant.
och riwet mich sîn süezer wirt,
den ungenande niht verbirt,
des im von vrâgen nû waere rât.
genuoc man dâ gegeben hât:
dies pflâgen, die griffenz an,
si truognz gerüste wider dan.
vier karrâschen man dô luot.
ieslîch vrouwe ir dienest tuot,
ê die jungsten, nû die êrsten.
dô schuofen se abr die hêrsten
wider zuo dem grâle.
dem wirte und Parzivâle
mit zühten neic diu künegîn
und al diu juncfröwelîn.
si brâhten wider în zer tür
daz si mit zuht ê truogen vür.
Parzivâl in blicte nâch.
an eime spanbette er sach
in einer kemenâten,
ê si nâch in zuo getâten,
den aller schoensten alten man
des er künde ie gewan.
ich magez wol sprechen âne guft,
er was noch grâwer dan der tuft.
Wer der selbe waere,
des vreischet her nâch maere.
dar zuo der wirt, sîn burc, sîn lant,
diu werdent iu von mir genant,
her nâch sô des wirdet zît,
bescheidenlîchen, âne strît
und âne allez vür zogen.
ich sage die senewen âne bogen.
diu senewe ist ein bîspel.
nû dunket iuch der boge snel:
doch ist sneller daz diu senewe jaget.
ob ich iu rehte hân gesaget,
diu senewe gelîchet maeren sleht:
diu dunkent ouch die liute reht.
swer iu saget von der krümbe,
der wil iuch leiten ümbe.
swer den bogen gespannen siht,
der senewen er der slehte giht,
man welle si zer biuge erdenen
sô si den schuz muoz menen.
swer aber dem sîn maere schiuzet,
des in durch nôt verdriuzet:
wan daz hât dâ ninder stat,
und vil gerûmeclîchen pfat,
zeinem ôren în, zem andern vür.
mîn arbeit ich gar verlür,
op den mîn maere drunge:
ich sagte oder sunge,
daz ez noch paz vernaeme ein boc
odr ein ulmiger stoc.
Ich wil iu doch paz bediuten
von disen jâmerbaeren liuten.
dar kom geriten Parzivâl,
man sach dâ selten vröuden schal,
ez waere buhurt oder tanz:
ir klagendiu staete was sô ganz,
sine kêrten sich an schimpfen niht.
swâ man noch minner volkes siht,
den tuot etswenne vröude wol:
dort wâren die winkel alle vol,
und ouch ze hove dâ man se sach.
der wirt ze sîme gaste sprach
"ich waen man iu gebettet hât.
sît ir müede, sô ist mîn rât
daz ir gêt, leit iuch slâfen."
nû solt ich schrîen wâfen
umb ir scheiden daz si tuont:
ez wirt grôz schade in beiden kuont.
vome spanbette trat
ûfen tepch an eine stat
Parzivâl der wol geslaht:
der wirt bôt im guote naht.
diu rîterschaft dô gar ûf spranc.
ein teil ir im dar nâher dranc:
dô vuorten si den jungen man
in eine kemenâten sân.
diu was alsô gehêret
mit einem bette gêret,
daz mich mîn armuot immer müet,
sît d'erde alsölhe rîchheit blüet.
Dem bette armuot was tiur.
alser glohte in eime viur,
lac drûffe ein pfellel lieht gemâl.
die ritter bat dô Parzivâl
wider varen an ir gemach,
do'r dâ niht mê bette sach.
mit urloube se vuoren dan.
hie hebt sich ander dienst an.
vil kerzen und diu varwe sîn
die gâben ze gegenstrîte schîn:
waz möhte liehter sîn der tac?
vor sînem bette ein anderz lac,
dar ûfe ein kulter, dâ er dâ saz.
junchêrren snel und niht ze laz
maneger im dar nâher spranc:
si enschuohten bein, diu wâren blanc.
ouch zôch im mê gewandes abe
manec wol geborner knabe.
vlaetec wâren diu selben kindelîn.
dar nâch gienc dô zer tür dar în
vier clâre juncvrouwen:
die solten dennoch schouwen
wie man des heldes pflaege
und ober sanfte laege.
als mir diu âventiure gewuoc,
vor ieslier ein knappe truoc
eine kerzen diu wol bran.
Parzivâl der snelle man
spranc underz declachen.
si sagten "ir sult wachen
Durch uns noch eine wîle."
ein spil mit der île
het er unz an den ort gespilt.
daz man gein liehter varwe zilt,
daz begunde ir ougen süezen,
ê si enpfiengen sîn grüezen.
ouch vuogten in gedanke nôt,
daz im sîn munt was sô rôt
und daz vor jugende nieman dran
kôs gein einer halben gran.
dise vier juncvrouwen kluoc,
hoert waz ieslîchiu truoc.
môraz, wîn und lûtertranc
truogen drî ûf henden blanc:
diu vierde juncvrouwe wîs
truog obz der art von pardîs
ûf einer tweheln blanc gevar.
diu selbe kniete ouch vür in dar.
er bat die vrouwen sitzen.
si sprach "lât mich bî witzen.
sô waert ir diens ungewert,
als mîn her vür iuch ist gegert."
süezer rede er gein in niht vergaz:
der hêrre tranc, ein teil er az.
mit urloube se giengen widr:
Parzivâl sich leite nidr.
ouch sazten junchêrrelîn
ûfen tepch die kerzen sîn,
dô si in slâfen sâhen:
si begunden dannen gâhen.
Parzivâl niht eine lac:
geselleclîche unz an den tac
was bî im strengiu arbeit.
ir boten künftigiu leit
sanden im in slâfe dar,
sô daz der junge wol gevar
sîner muoter troum gar widerwac,
des si nâch Gahmurete pflac.
sus wart gesteppet im sîn troum
mit swertslegen umbe den soum,
dervor mit maneger tjoste rîch.
von rabbîne hurteclîch
er leit in slâfe etslîche nôt.
möhter drîzecstunt sîn tôt,
daz heter wachende ê gedolt:
sus teilt im ungemach den solt.
von disen strengen sachen
muos er durch nôt erwachen.
im switzten âdern und bein.
der tag ouch durch diu venster schein.
dô sprach er "wê wâ sint diu kint,
daz si hie vor mir niht sint?
wer sol mir bieten mîn gewant?"
sus wart ir der wîgant,
unz er anderstunt entslief.
nieman dâ redete noch enrief:
si wâren gar verborgen.
umbe den mitten morgen
do erwachte aber der junge man:
ûf rihte sich der küene sân.
Ufem teppech sach der degen wert
ligen sîn harnasch und zwei swert:
daz eine der wirt im geben hiez,
daz ander was von Gaheviez.
dô sprach er zim selben sân
"ouwê durch waz ist diz getân?
deiswâr ich sol mich wâpen drîn.
ich leit in slâfe alsölhen pîn,
daz mir wachende arbeit
noch hiute waetlîch ist bereit.
hât dirre wirt urliuges nôt,
sô leist ich gerne sîn gebot
und ir gebot mit triwen,
diu disen mantel niwen
mir lêch durch ir güete.
wan stüende ir gemüete
daz si dienst wolde nemen!
des kunde mich durch si gezemen,
und doch niht durch ir minne:
wan mîn wîp de küneginne
ist an ir lîbe alse clâr,
oder vürbaz, daz ist wâr."
er tete alser tuon sol:
von vuoz ûf wâpent er sich wol
durch strîtes antwurte,
zwei swert er umbe gurte.
zer tür ûz gienc der werde degen:
dâ was sîn ors an die stegen
geheftet, schilt und sper
lent derbî: daz was sîn ger.
E Parzivâl der wîgant
sich des orses underwant,
mangez er der gadem erlief,
sô daz er nâch den liuten rief.
nieman er hôrte noch ensach:
ungefüege leit im dran geschach.
daz het im zorn gereizet.
er lief dâ er was erbeizet
des âbents, dô er komen was.
dâ was erde und gras
mit tretenne gerüeret
untz tou gar zerfüeret.
al schrînde lief der junge man
wider ze sîme orse sân.
mit pâgenden worten
saz er drûf. die porten
vander wît offen stên,
derdurch ûz grôze slâ gên:
niht langer er dô habte,
vast ûf die brükke er drabte.
ein verborgen knappe ez seil
zôch, daz der slagebrüken teil
hetz ors vil nâch gevellet nidr.
Parzivâl der sach sich widr:
dô wolter hân gevrâget baz.
"ir sult varen der sunnen haz,"
sprach der knappe. "ir sît ein gans.
möht ir gerüeret hân den vlans,
und het den wirt gevrâget!
vil prîss iuch hât betrâget."
Nâch den maeren schrei der gast:
gegenrede im gar gebrast.
swie vil er nâch geriefe,
reht alser gênde sliefe
warp der knappe und sluoc die porten zuo.
dô was sîn scheiden dan ze vruo
an der vlustbaeren zît
dem der nû zins von vröuden gît:
diu ist an im verborgen.
umbe den wurf der sorgen
wart getoppelt, do er den grâl vant,
mit sînen ougen, âne hant
und âne würfels ecke.
ob in nû kumber wecke,
des was er dâ vor niht gewent:
ern hete sich niht vil gesent.
Parzivâl der huop sich nâch
vast ûf die slâ dier dâ sach.
er dâht "die vor mir rîten,
ich waen die hiute strîten
manlîch um mîns wirtes dinc.
ruochten sis, sô waere ir rinc
mit mir niht verkrenket.
dane wurde niht gewenket,
ich hulfe in an der selben nôt,
daz ich gediende mîn brôt
und ouch diz wünneclîche swert,
daz mir gap ir hêrre wert.
ungedient ich daz trage.
si waenent lîhte, ich sî ein zage."
Der valscheite widersaz
kêrt ûf der huofslege kraz.
sîn scheiden dan daz riwet mich.
alrêrst nû âventiurt ez sich.
do begunde krenken sich ir spor:
sich schieden die dâ riten vor.
ir slâ wart smal, diu ê was breit:
er verlôs se gar: daz was im leit.
maer vriesch dô der junge man,
dâ von er herzenôt gewan.
do erhôrte der degen ellens rîch
einer vrouwen stimme jaemerlîch.
ez was dennoch von touwe naz.
vor im ûf einer linden saz
ein maget, der vuogte ir triwe nôt.
ein gebalsemt ritter tôt
lent ir zwischenn armen.
swenz niht wolt erbarmen,
der si sô sitzen saehe,
untriwen ich im jaehe.
sîn ors dô gein ir wante
der wênic si bekante:
si was doch sîner muomen kint.
al irdisch triwe was ein wint,
wan die man an ir lîbe sach.
Parzivâl si gruozte und sprach
"vrouwe, mir ist vil leit
iwer senelîchiu arebeit.
bedurft ir mînes dienstes iht,
in iwerem dienste man mich siht."
Si danct im ûz jâmers siten
und vrâgt in wanne er koeme geriten.
si sprach "ez ist widerzaeme
daz iemen an sich naeme
sîne reise in dise waste.
unkundem gaste
mac hie wol grôzer schade geschehen.
ich hânz gehôrt und gesehen
daz hie vil liute ir lîp verlurn,
die werlîche in tôt erkurn.
kêrt hinnen, ob ir welt genesen.
saget ê, wâ sît ir hînt gewesen?"
"dar ist ein mîle oder mê,
daz ich gesach nie burc sô hêr
mit aller slahte rîchheit.
in kurzer wîle ich dannen reit."
si sprach "swer iu getrûwet iht,
den sult ir gerne triegen niht.
ir traget doch einen gastes schilt.
iuch möht des waldes hân bevilt,
von erbûwenem lande her geriten.
inre drîzec mîln wart nie versniten
ze keinem bûwe holz noch stein:
wan ein burc diu stêt al ein.
diu ist erden wunsches rîche.
swer die suochet vlîzeclîche,
leider der envint ir niht.
vil liute manz doch werben siht.
ez muoz unwizzende geschehen,
swer immer sol die burc gesehen.
Ich waen, hêr, diust iu niht bekant.
Munsalvaesche ist si genant.
der bürge wirtes royâm,
Terre de Salvaesche ist sîn nam.
ez brâhte der alte Tyturel
an sînen sun. rois Frimutel,
sus hiez der werde wîgant:
manegen prîs erwarp sîn hant.
der lac von einer tjoste tôt,
als im diu minne dar gebôt.
der selbe liez vier werdiu kint.
bî rîcheit driu in jâmer sint:
der vierde hât armuot,
durch got vür sünde er daz tuot.
der selbe heizet Trevrizent.
Anfortas sîn bruoder lent:
der mac gerîten noch gegên
noch geligen noch gestên.
der ist ûf Munsalvaesche wirt:
ungenâde in niht verbirt."
si sprach "hêr, waert ir komen dar
zuo der jaemerlîchen schar,
sô waere dem wirte worden rât
vil kumbers den er lange hât."
der Wâleis zer meide sprach
"groezlîch wunder ich dâ sach,
und manege vrouwen wol getân."
bî der stimme erkante si den man.
Dô sprach sie "du bist Parzivâl.
nû sage et, saehe du den grâl
und den wirt vröuden laere?
lâ hoeren liebiu maere.
ob wendec ist sîn vreise,
wol dich der saelden reise!
wan swaz die lüfte hânt beslagen,
dar ob muostu hoehe tragen:
dir dienet zam und wilt,
ze rîcheit ist dir wunsch gezilt."
Parzivâl der wîgant
sprach "wâ von habt ir mich erkant?"
si sprach "dâ bin ichz diu maget
diu dir ê kumber hât geklagt,
und diu dir sagte dînen namen.
dune darft dich niht der sippe schamen,
daz dîn muoter ist mîn muome.
wîplîcher kiusche ein bluome
ist si, geliutert âne tou.
got lôn dir daz dich dô sô rou
mîn vriwent, der mir zer tjost lac tôt.
ich hânn alhie nû prüeve nôt
die mir got hât an im gegeben,
daz er niht langer solde leben.
er pflac manlîcher güete
sîn sterben mich dô müete:
och hân ich sît von tage ze tage
vürbaz erkennet niwe klage."
"ôwê war kom dîn rôter munt?
bistuz Sigûne, diu mir kunt
tete wer ich was, âne allen vâr?
dîn reideleht lanc prûnez hâr,
Des ist dîn houbet blôz getân.
zem vôrest in Brizljân
sah ich dich dô vil minneclîch,
swie du waerest jâmers rîch.
du hâst verlorn varw und kraft.
dîner herten geselleschaft
verdrüzze mich, solt ich die haben:
wir sulen disen tôten man begraben."
dô natzten d'ougen ir die wât.
ouch was vroun Lûneten rât
ninder dâ bî ir gewesen.
diu riet ir vrouwen "lât genesen
disen man, der den iweren sluoc:
er mag ergetzen iuch genuoc."
Sigûne gerte ergetzens niht,
als wîp die man bî wanke siht,
manege, der ich wil gedagen.
hoert mê Sigûnen triwe sagen.
diu sprach "sol mich iht gevröun,
daz tuot ein dinc, ob in sîn töun
laezet, den vil trûrgen man.
schiede du helflîche dan,
sô ist dîn lîp wol prîses wert.
du vüerst och umbe dich sîn swert:
bekennestu des swertes segen,
du maht âne angest strîtes pflegen.
Sîn ecke ligent im rehte:
von edelem geslehte
worhtez Trebuchetes hant.
ein brunne stêt pî Karnant,
dar nâch der künec heizet Lac.
daz swert gestêt ganz einen slac,
am andern ez zevellet gar:
wilt duz dan wider bringen dar,
ez wirt ganz von des wazzers trân.
du muost des urspringes hân,
underm velse, ê in beschin der tac.
der selbe brunne heizet Lac.
sint diu stücke niht verrêrt,
der se reht zein ander kêrt,
sô se der brunne machet naz,
ganz und sterker baz
wirt im valz und ecke sîn
und vliesent niht diu mâl ir schîn.
daz swert bedarf wol segens wort:
ich vürht diu habestu lâzen dort:
hâts aber dîn munt gelernet,
sô wehset und kernet
immer saelden kraft bî dir:
lieber neve, geloube mir,
sô muoz gar dienen dîner hant
swaz dîn lîp dâ wunders vant:
ouch mahtu tragen schône
immer saelden krône
hôhe ob den werden:
den wunsch ûf der erden
hâstu volleclîche:
nieman ist sô rîche,
der gein dir koste mege hân,
hâstu vrâge ir reht getân."
Er sprach "ich hân gevrâget niht."
"ôwê daz iuch mîn ouge siht,"
sprach diu jâmerbaeriu maget,
"sît ir vrâgens sît verzagt!
ir sâhet doch sölch wunder grôz:
daz iuch vrâgens dô verdrôz!
aldâ ir wârt dem grâle bî;
manege vrouwen valsches vrî,
die werden Garschiloyen
und Repans de schoyen,
und snîdnde silbr und bluotec sper.
ôwê waz wolt ir zuo mir her?
gunêrter lîp, verfluochet man!
ir truogt den eiterwolves zan,
dâ diu galle in der triwe
an iu bekleip sô niwe.
iuch solt iur wirt erbarmet hân,
an dem got wunder hât getân,
und het gevrâget sîner nôt.
ir lebt, und sît an saelden tôt."
dô sprach er "liebiu niftel mîn,
tuo bezzeren willen gein mir schîn.
ich wandel, hân ich iht getân."
"ir sult wandels sîn erlâzen,"
sprach diu maget. "mirst wol bekant,
ze Munsalvaesche an iu verswant
êre und rîterlîcher prîs.
iren vindet nû deheinen wîs
deheine geinrede an mir."
Parzivâl sus schiet von ir.
Daz er vrâgens was sô laz,
do'r bî dem trûregen wirte saz,
daz rou dô groezlîche
den helt ellens rîche.
durch klage und durch den tac sô heiz
begunde netzen in der sweiz.
durch den luft von im er bant
den helm und vuort in in der hant.
er entstricte die vinteilen sîn:
durch îsers râm was lieht sîn schîn.
er kom ûf eine niwe slâ.
wandez gienc vor im aldâ
ein ors daz was wol beslagen,
und ein barfuoz pfäret daz muose tragen
eine vrouwen die er sach.
nâch der ze rîten im geschach.
ir pfärt gein kumber was verselt:
man het im wol durch hût gezelt
elliu sîniu rippe gar.
als ein harm ez was gevar.
ein bästîn halfter lac dar an.
unz ûf den huof swanc im diu man.
sîn ougen tief, die gruoben wît.
ouch was der vrouwen runzît
vertwâlet und vertrecket,
durch hunger dicke erwecket.
ez was dürre als ein zunder.
sîn gên daz was wunder:
wandez reit ein vrouwe wert,
diu selten kunrierte pfert.
Dâ lac ûf ein gereite,
smal âne alle breite,
geschelle und bogen verrêret,
grôz zadel dran gemêret.
der vrouwen trûrec, niht ze geil,
ir surzengel was ein seil:
dem was sie doch ze wol geborn.
ouch heten die este und etslich dorn
ir hemde zerfüeret:
swa ez mit zerren was gerüeret,
dâ saher vil der stricke:
dar und liehte blicke,
ir hût noch wîzer denn ein swan.
sine vuorte niht wan knoden an:
swâ die wâren des velles dach,
in blanker varwe er daz sach:
daz ander leit von sunnen nôt.
swiez ie kom, ir munt was rôt:
der muose alsölhe varwe tragen,
man hete viwer wol drûz geslagen.
swâ man se wolt an rîten,
daz was zer blôzen sîten:
nantes iemen vilâzen,
der het ir unreht getân:
wan si hete wênc an ir.
durch iwer zuht geloubet mir,
si truoc ungedienten haz:
wîplîcher güete se nie vergaz.
ich saget iu vil armuot:
war zuo? diz ist als guot.
doch naeme ich sölhen blôzen lîp
vür etslîch wol gekleidet wîp.
Dô Parzivâl gruoz gein ir sprach,
an in si erkenneclîchen sach.
er was der schönste übr elliu lant;
dâ von sin schiere het erkant.
si sagete "ich hân iuch ê gesehen.
dâ von ist leide mir geschehen:
doch müez iu vröude und êre
got immer geben mêre
denn ir um mich gedienet hât.
des ist nû ermer mîn wât
denn ir si jungest sâhet.
waert ir niht genâhet
mir an der selben zît,
sô het ich êre âne strît."
dô sprach er "vrouwe, merket baz,
gein wem ir kêret iwern haz.
jane wart von mîme lîbe
iu noch deheinem wîbe
laster nie gemêret
(sô het ich mich gunêret)
sît ich den schilt von êrst gewan
und rîters vuore mich versan.
mirst ander iwer kumber leit."
al weinde diu vrouwe reit,
daz si begôz ir brüstelîn,
als sie gedraet solden sîn.
diu stuonden blanc hôch sinewel:
jane wart nie draehsel sô snel
der si gedraet hete baz.
swie minneclîch diu vrouwe saz,
si muose in doch erbarmen.
mit henden und mit armen
begunde si sich decken
vor Parzivâl dem recken.
Dô sprach er "vrouwe, nemt durch got
ûf rehten dienst sunder spot
an iwern lîp mîn kursît."
"hêrre, waer daz âne strît
daz al mîn vröude laege dran,
sô getörst ichz doch niht grîfen an.
welt ir uns toetens machen vrî,
sô rîtet daz i'u verre sî.
doch klagte ich wênec mînen tôt,
wan daz ich vürhte ir komts in nôt."
"vrouwe, wer naem uns ez leben?
daz hât uns gotes kraft gegeben:
ob des gerte ein ganzez her,
man saehe mich vür uns ze wer."
si sprach "es gert ein werder degen:
der hât sich strîtes sô bewegen,
iwer sehse koemns in arbeit.
mirst iwer rîten bî mir leit.
ich was etswenne sîn wîp:
nûne möhte mîn vertwâlet lîp
des heldes dierne niht gesîn:
sus tuot er gein mir zürnen schîn."
dô sprach er zuo der vrouwen sân
"wer ist hie mit iwerem man?
wan vlühe ich nû durch iwern rât,
daz diuht iuch lîhte ein missetât.
swenne ich vliehen lerne,
sô stirb ich als gerne."
Dô sprach diu blôze herzogîn
"er hât hie nieman denne mîn.
der trôst ist kranc gein strîtes sige."
niht wan knoden und der rige
was an der vrouwen hemde ganz.
wîplîcher kiusche lobes kranz
truoc si mit armüete:
si pflac der wâren güete
sô daz der valsch an ir verswant.
die vinteiln er vür sich pant,
gein strîter wolde vüeren
den helm er mit den snüeren
eben ze sehne ructe.
innen des daz ors sich pucte,
gein dem pfärde ez schrîen niht vermeit.
der vor Parzivâl dâ reit
und vor der blôzen vrouwen,
der erhôrtz und wolde schouwen
wer bî sîme wîbe rite.
daz ors warf er mit zornes site
vaste ûz dem stîge.
gein strîteclîchem wîge
hielt der herzoge Orilus
gereit zeiner tjost alsus,
mit rehter manlîcher ger,
von Gaheviez mit eime sper:
daz was gevärwet genuoc,
reht als er sîniu wâpen truoc.
Sînen helm worhte Trebuchet.
sîn schilt was ze Dôlet
in Kailetes lande
geworht dem wîgande:
rant und buckel heten kraft.
zAlexandrîe in heidenschaft
was geworht ein pfellel guot,
des der vürste hôch gemuot
truoc kursît und wâpenroc.
sîn decke was ze Tenabroc
geworht ûz ringen herte:
sîn stolzheit in lêrte,
der îserînen decke dach
was ein pfellel, des man jach
daz der tiwer waere.
rîch und doch niht swaere
sîne hosen, halsperc, hersnier:
und in îserîniu schillier
was gewâpent dirre küene man,
geworht ze Bêâlzenân
in der houbetstat zAnschouwe.
disiu blôziu vrouwe
vuort im ungelîchiu kleit,
diu dâ sô trûric nâh im reit:
dane hete sis niht bezzer state.
ze Sessûn was geslagen sîn plate;
sîn ors von Brumbâne
de Salvâsche ah muntâne:
mit einer tjost rois Lähelîn
bejagetez dâ, der bruoder sîn.
Parzivâl was ouch bereit:
sîn ors mit walap er reit
gein Orilus de Lâlander.
ûf des schilde vander
einen trachen als er lebte.
ein ander trache strebte
ûf sîme helme gebunden;
an den selben stunden
manec guldîn trache kleine
(mit mangem edelen steine
muosen die gehêret sîn:
ir ougen wâren rubîn)
ûf der decke und ame kursît.
dâ wart genomen der poynder wît
von den zwein helden unverzagt.
newederhalp wart widersagt:
si wâren doch ledec ir triwe.
trunzûne starc al niwe
von in waeten gein den lüften.
ich wolde mich des güften,
het ich ein sölhe tjost gesehen
als mir diz maere hât verjehen.
dâ wart von rabbîne geriten,
ein sölch tjoste niht vermiten:
vroun Jeschûten muot verjach,
schoener tjost si nie gesach.
diu hielt dâ, want ir hende.
si vröuden ellende
gunde enwederm helde schaden.
diu ors in sweize muosen baden.
Prîss si bêde gerten.
die blicke von den swerten,
und viwer daz von helmen spranc,
und manec ellenthafter swanc,
die begunden verre glesten.
wan dâ wâren strîts die besten
mit hurte an ein ander kumen,
ez gê ze schaden odr ze vrumen
den küenen helden maeren.
swie willec d'ors in waeren,
dâ sî bêde ûf sâzen,
der sporn si niht vergâzen,
noch ir swerte lieht gemâl.
prîs gedient hie Parzivâl,
daz er sich alsus weren kan
wol hundert trachen und eines man.
ein trache wart versêret,
sîne wunden gemêret,
der ûf Orilus helme lac.
sô durchliuhtec daz der tac
volleclîche durch in schein,
wart drab geslagen manc edel stein.
daz ergienc zorse und niht ze vuoz.
vroun Jeschûten wart der gruoz
mit swertes schimpfe aldâ bejagt,
mit heldes handen unverzagt.
mit hurt si dicke ein ander schuben,
daz die ringe von den knien zestuben,
swie si waeren îserîn.
ruocht irs, si tâten strîtes schîn.
Ich wil iu sagen des einen zorn.
daz sîn wîp wol geborn
dâ vor was genôtzogt:
er was iedoch ir rehter vogt,
sô daz si schermes wart an in.
er wânde, ir wîplîcher sin
waer gein im verkêret,
und daz si gunêret
het ir kiusche und ir prîs
mit einem andern âmîs.
des lasters nam er pflihte.
ouch ergienc sîn gerihte
über si, daz groezer nôt
wîp nie gedolte âne tôt,
und âne alle ir schulde.
er möht ir sîne hulde
versagen, swenner wolde:
nieman daz wenden solde,
ob der man des wîbes hât gewalt.
Parzivâl der degen balt
Oriluses hulde gerte
vroun Jeschûten mit dem swerte.
des hôrt ich ie güetlîche biten:
ez kom dâ gar von smeiches siten.
mich dunket si hân bêde reht.
der beidiu krump und sleht
geschuof, künner scheiden,
sô wender daz an beiden,
deiz âne sterben dâ ergê.
si tuont doch sus ein ander wê.
dâ ergienc diu scharpfe herte.
iewederr vaste werte
sînen prîs vor dem ander.
duc Orilus de Lâlander
streit nâch sîme gelêrten site.
ich waene ie man sô vil gestrite.
er hete kunst und kraft:
des wart er dicke sigehaft
an maneger stat, swiez dâ ergienc.
durch den trôst zuo zim er vienc
den jungen starken Parzivâl.
der begreif ouch in dô sunder twâl
und zucte in ûz dem satel sîn:
als ein garbe häberîn
vastern under de arme swanc:
mit im er von dem orse spranc,
und dructe in über einen ronen.
dâ muose schumpfentiure wonen
der sölher nôt niht was gewent.
"du garnest daz sich hât versent
disiu vrouwe von dîm zorne.
nû bistu der verlorne,
dune lâzest sî dîn hulde hân."
"daz enwirt sô gâhes niht getân"
sprach der herzoge Orilus:
"ich pin noch niht bedwungen sus."
Parzivâl der werde degen
druct in an sich, daz bluotes regen
spranc durch die barbiere.
dâ wart der vürste schiere
bedwungen swes man an in warp.
er tete als der ungerne starp.
Er sprach ze Parzivâle sân
"ôwê küene starker man,
wa gedient ich ie dise nôt
daz ich vor dir sol ligen tôt?"
"jâ lâze ich dich vil gerne leben"
sprach Parzivâl, "ob tu wilt geben
dirre vrouwen dîne hulde."
"ich entuons niht: ir schulde
ist gein mir ze groezlîch.
si was werdekeite rîch:
die hât si gar verkrenket
und mich in nôt gesenket.
ich leiste anders swes du gerst,
op du mich des lebens werst.
daz het ich etswenn von gote:
nû ist dîn hant des worden bote
daz ichs danke dîme prîse."
sus sprach der vürste wîse.
"mîn leben kouf ich schône.
in zwein landen krône
treit gewaldeclîche
mîn bruoder, der ist rîche:
der nim dir swederz du wellest
daz du mich tôt niht vellest.
ich pin im liep, er loeset mich
als ich gedinge wider dich.
Dar zuo nim ich mîn herzentuom
von dir, dîn prîslîcher ruom
hât werdekeit an mir bezalt.
nû erlâz mich, küener degen balt,
suone gein disem wîbe,
und gebiut mîme lîbe
anders swaz dîn êre sîn.
gein der gunêrten herzogîn
mag ich suone gepflegen niht,
swaz halt anders mir geschiht."
Parzivâl der hôch gemuot
sprach "liute, lant, noch varnde guot,
der deheinez mac gehelfen dir,
dune tuost des sicherheit gein mir,
daz du gein Bertâne varst,
und die reise niht langer sparst,
zeiner maget, die blou durch mich
ein man, gein dem ist mîn gerich
âne ir bete niht verkorn.
du solt der meide wol geborn
sichern und mîn dienest sagen:
oder wirt alhie erslagen.
sage Artûse und dem wîbe sîn,
in beiden, von mir dienest mîn,
daz si mîn dienst sus letzen,
und die maget ir slege ergetzen.
dar zuo wil ich schouwen
in dînen hulden dise vrouwen
mit suone âne vâre:
oder du muost ein bâre
tôt hinnen rîten,
wiltu michs widerstrîten.
Merc diu wort, und wis der werke ein wer:
des gib mir sicherheit alher."
dô sprach der herzoge Orilus
zem künege Parzivâl alsus.
"mac nieman dâ vür niht gegeben,
sô leist ichz: wande ich wil noch leben."
durch die vorhte von ir man
vrou Jeschût diu wol getân
strîtscheidens gar verzagte:
ir vîndes nôt si klagte.
Parzivâl in ûf verliez
do'r vroun Jeschûten suone gehiez.
der betwungene vürste sprach
"vrowe, sît diz durch iuch geschach,
in strît diu schumpfentiure mîn,
wol her, ir sult geküsset sîn.
ich hân vil prîss durch iuch verlorn:
waz denne? ez ist doch verkorn."
diu vrouwe mit ir blôzem vel
was zem sprunge harte snel
von dem pfärde ûf den wasen.
swie dez pluot von der nasen
den munt im hete gemachet rôt,
si kust in dô er kus gebôt.
dâ wart niht langer dô gebiten,
si bêde und ouch diu vrouwe riten
vür ein klôsen in eins velses want.
eine kefsen Parzivâl dâ vant:
ein gemâlet sper derbî dâ lent.
der einsidel hiez Trevrizent.
Parzivâl dô mit triwen vuor:
er nam daz heiltuom, drûf er swuor.
sus stabter selbe sînen eit.
er sprach "hân ich werdekeit:
ich hab se odr enhab ir niht,
swer mich pîme schilde siht,
der prüevet mich gein rîterschaft.
des namen ordenlîchiu kraft,
als uns des schildes ambet sagt,
hât dicke hôhen prîs bejagt:
ez ist ouch noch ein hôher name.
mîn lîp gein werltlîcher schame
immer sî gewenket
und al mîn prîs verkrenket.
dirre worte sî mit werken pfant
mîn gelücke vor der hoehsten hant:
ich hânz dâ vür, die treit got.
nû müeze ich vlüsteclîchen spot
ze bêden lîben immer hân
von sîner kraft, ob missetân
disiu vrouwe habe, dô diz geschach
daz i'r vürspan von ir brach.
och vuort ich mê goldes dan.
ich was ein tôre und niht ein man,
gewahsen niht pî witzen.
vil weinens, dâ bî switzen
mit jâmer dolte vil ir lîp.
sist benamen ein unschuldic wîp.
dâne scheide ich ûz niht mêre:
des sî pfant mîn saelde und êre.
Ruocht irs, si sol unschuldec sîn.
sêt, gebt ir widr ir vingerlîn.
ir vürspan wart sô vertân
daz es mîn tôrheit danc sol hân."
die gâbe enpfienc der degen guot.
dô streich er von dem munde daz pluot
und kuste sînes herzen trût.
ouch wart verdact ir blôziu hût.
Orilus der vürste erkant
stiez dez vingerl wider an ir hant,
und gap ir an sîn kursît:
die was von rîchem pfelle, wît,
mit heldes hant zerhouwen.
ich hân doch selten vrouwen
wâpenroc an gesehen tragen,
die waere in strîte alsus zerslagen:
von ir krîe wart ouch nie turnei
gesamliert noch sper enzwei
gestochen, swâ daz solde sîn.
der guote knappe und Lämbekîn
die tjost zesamne trüegen baz.
sus wart diu vrouwe trûrens laz.
dô sprach der vürste Orilus
aber ze Parzivâle alsus.
"helt, dîn unbetwungen eit
gît mir grôz liep und krankez leit.
ich hân schumpfentiure gedolt,
diu mir vröude hât erholt.
jâ mac mit êren nû mîn lîp
ergetzen diz werde wîp,
Daz ich se hulde mîn verstiez.
dô ich die süezen eine liez
waz mohte si, swaz ir geschach?
dô se aber von dîner schoene sprach,
ich wând dâ waere ein vriuntschaft bî.
nû lôn dir got, sist valsches vrî.
ich hân unfuoge an ir getân.
vürz vôrest in Brizljân
reit ich dô in jûven poys."
Parzivâl diz sper von Troys
nam und vuortez mit im dan.
des vergaz der wilde Taurîân,
Dodines bruoder, dâ.
nû sprechet wie oder wâ
die helde des nahtes megen sîn.
helm und ir schilde heten pîn:
die sah man gar verhouwen.
Parzivâl zer vrouwen
nam urloup und zir âmîs.
dô ladete in der vürste wîs
mit im an sîne viwerstat:
daz half in niht, swie vil ers pat.
aldâ schieden die helde sich,
diu âventiur wert maere mich.
dô Orilus der vürste erkant
kom dâ er sîn poulûn vant
und sîner messenîe ein teil,
daz volc was al gelîche geil
daz suone was worden schîn
gein der saeldebernden herzogîn.
Daz wart niht langer dô gespart,
Orilus entwâpent wart,
bluot und râm von im er twuoc.
er nam die herzoginne kluoc
und vuorte se an die suonstat
und hiez bereiten in zwei bat.
dô lac vrou Jeschûte
al weinde bî ir trûte,
vor liebe, und doch vor leide niht,
als guotem wîbe noch geschiht.
ouch ist genuogen liuten kunt,
weindiu ougen hânt süezen munt.
dâ von ich mê noch sprechen wil.
grôz liebe ist vröude und jâmers zil.
swer von der liebe ir maere
treit ûf den seigaere,
oberz immer wolde wegen,
ez enkan niht anderr schanze pflegen.
dâ ergienc ein suone, des waen ich.
dô vuorn si sunder baden sich.
zwelf clâre juncvrouwen
man mohte bî ir schouwen:
die pflâgen ir, sît si gewan
zorn âne ir schult von liebem man.
si hete ie snahtes deckekleit,
swie blôz si bîme tage reit.
die batten dô mit vröuden sie.
ruochet ir nû hoeren (wie
Orilus des innen wart)
âventiur von Artûses vart?
Sus begund im ein rîter sagen.
"ich sach ûf einen plân geslagen
tûsent poulûn oder mê.
Artûs der rîche künec hêr,
der Berteneise hêrre,
lît uns hie niht verre
mit wünneclîcher vrouwen schar.
ungevertes ist ein mîle dar.
dâ ist ouch von rîtern groezlîch schal.
bî dem Plimizoel ze tal
ligents an iewederm stade."
dô gâhte vaste ûzem bade
der herzoge Orilus.
Jeschûte und er gewurben sus.
diu senfte süeze wol getân
gieng ouch ûz ir bade sân
an sîn bette: dâ wart trûrens rât.
ir lide gedienden bezzer wât
dan si dâ vor truoc lange.
mit nâhem umbevange
behielt ir minne vröuden prîs,
der vürstîn und des vürsten wîs.
juncvrouwen kleiten ir vrouwen sân.
sîn harnasch truoc man dar dem man.
Jeschûten wât man muose loben.
vogele gevangen ûf dem kloben
si mit vröuden âzen,
dâ se an ir bette sâzen.
vrou Jeschûte etslîchen kus
enpfienc: den gab ir Orilus.
Dô zôch man der vrouwen wert
starc wol gênde ein schoene pfert,
gesatelt und gezoumet wol.
man huop si drûf, diu rîten sol
dannen mit ir küenen man.
sîn ors wart gewâpent sân,
reht als erz gein strîte reit.
sîn swert, dâ mit ers tages streit,
man vorn an den satel hienc.
von vuoz ûf gewâpent gienc
Orilus zem orse sîn:
er spranc drûf vor der herzogîn.
Jeschûte und er vuoren dan.
sîne mässenîe sân
gein Lâlant bat er alle kêren.
wan ein rîter solt in lêren
gein Artûse rîten:
er bat daz volc des bîten.
si kômen Artûs sô nâhen,
daz si sîniu poulûn sâhen
vil nâhe ein mîle dez wazzer nidr.
der vürste sant den rîter widr,
der in gewîset hete dar:
vrou Jeschût diu wol gevar
was sîn gesinde, und nieman mê.
der unlôse Artûs niht ze hêr
was gegangen, dô ers âbents gaz,
ûf einen plân. umb in dâ saz
Diu werde massenîe.
Orilus der valsches vrîe
kom an den selben rinc geriten.
sîn helm sîn schilt was sô versniten
daz nieman dran kôs keiniu mâl:
die slege vrumte Parzivâl.
vom orse stuont der küene man:
vrou Jeschûte enpfiengez sân.
vil junchêrrn dar nâher spranc:
umb in und si was grôz gedranc.
si jâhen "wir suln der orse pflegen."
Orilus der werde degen
leit schildes schirben ûfez gras.
nâch ir, durch die er komen was,
begunder vrâgen al zehant.
vroun Cunnewâren de Lâlant
zeigte man im, wâ diu saz.
ir site man gein prîse maz.
gewâpent er sô nâhe gienc.
der künec, diu küngîn, in enpfienc:
er dancte in, bôt vîanze sân
sîner swester wol getân.
bî den trachen ûfem kursît
erkande sin wol, wan ein strît:
si sprach "du bist der bruoder mîn,
Orilus, od Lähelîn.
ich nim iur dweders sicherheit.
ir wârt mir bêde ie bereit
ze dienste als ich iuch gebat:
mir waere ûf den triwen mat,
solt ich gein iu kriegen,
und mîn selber zuht betriegen."
Der vürste kniete vor der maget.
er sprach "du hâst al wâr gesagt:
ich pinz dîn bruoder Orilus.
der rôte rîter twanc mich sus
daz ich dir sicherheit muoz geben:
dâ mit erkoufte ich dô mîn leben.
die enpfâch: sô wirt hie gar getân
als ich gein im gelobet hân."
do enpfienc si triwe in wîze hant
von im der truoc den serpant,
und liez in ledec. dô daz geschach,
dô stuont er ûf und sprach
"ich sol und muoz durch triwe klagen.
ôwê wer hât dich geslagen?
dîne slege tuont mir niemer wol:
wirts zît daz ich die rechen sol,
ich ginre den, swerz ruochet sehen,
daz mir grôz leit ist dran geschehen.
ouch hilft mirz klagen der küenste man
den muoter ie zer werlt gewan:
der nennet sich der rîter rôt.
hêr künec, vrou küngîn, er enbôt
iu beiden samt dienest sîn,
dar zuo benamen der swester mîn.
er bitet sîn dienst iuch letzen,
und dise maget ir slege ergetzen.
och het ichs dô genozzen
gein dem helde unverdrozzen,
wesser wie si mich bestêt
und mir ir leit ze herzen gêt."
Keie erwarp dô niwen haz,
von rittern, vrouwen, swer dâ saz
ame stade bî dem Plimizoel.
Gâwân und Jofreit vîz Idoel,
und des nôt ir habt gehoeret ê,
der gevangene künec Clâmidê,
und anders manec werder man
(ir namen ich wol genennen kan,
wan daz ichz niht wil lengen),
die begunden sich dô mengen.
ir dienst mit zühten wart gedolt.
vrou Jeschûte wart geholt
ûf ir pfärde, aldâ si saz.
der künec Artûs niht vergaz,
und ouch diu künegîn sîn wîp,
si enpfiengen Jeschûten lîp.
von vrouwen dâ manc kus geschach.
Artûs ze Jeschûten sprach
"iwern vater, den künec von Karnant,
Lacken, hân ich des erkant,
daz ich iwern kumber klagte
sît man mirn zem êrsten sagte.
ouch sît ir selb sô wol getân,
es solt iuch vriwent erlâzen hân.
wan iwer minneclîcher blic
behielt den prîs ze Kanedic:
durch iwer schoene maere
bleip iu der sparwaere,
Iwer hant er dannen reit.
swie mir von Oriluse leit
geschaehe, in gunde iu trûrens niht,
noch engetuon swa ez geschiht.
mirst liep daz ir die hulde hât,
und daz ir vrowenlîche wât
tragt nâch iwer grôzen nôt."
si sprach "hêr, daz vergelt iu got:
dar an ir hoehet iwern prîs."
Jeschûten und ir âmîs
vrou Cunnewâre de Lâlant
dannen vuorte sâ zehant.
einhalp an des küneges rinc
über eins prunnen ursprinc
stuont ir poulûn ûf dem plân,
als oben ein trache in sînen klâzen
hets ganzen apfels halben teil.
den trachen zugen vier wintseil,
reht alser lebendec dâ vlüge
untz poulûn gein den lüften züge.
dâ bî erkandez Orilus:
wan sîniu wâpen wâren sus.
er wart entwâpent drunde.
sîn süeziu swester kunde
im bieten êre und gemach.
über al diu messenîe sprach,
des rôten rîters ellen
naem den prîs zeime gesellen.
Des jâhen se âne rûnen.
Kei bat Kingrûnen
Orilus dienn an sîner stat.
er kundez wol, den ers dâ bat:
wander hetes vil getân
vor Clâmidê ze Brandigân.
Kei durch daz sîn dienst liez:
unsaelde ins vürsten swester hiez
ze sêre âlûnn mit eime stabe:
durch zuht entweich er diens abe.
ouch was diu schulde niht verkorn
von der meide wol geborn.
doch schuof er spîse dar genuoc:
Kingrûnz vür Orilusen truoc.
Cunnewâr diu lobes wîse
sneit ir bruoder sîne spîse
mit ir blanken linden hant.
vrou Jeschûte von Karnant
mit wîplîchen zühten az.
Artûs der künec niht vergaz,
ern koem dâ diu zwei sâzen
und vriwentlîchen âzen.
dô sprach er "gezt ir übele hie,
ez enwart iedoch mîn wille nie.
irn gesâzt nie über wirtes brôt,
derz iu mit bezzerem willen bôt
sô gar âne wankes vâre.
mîn vrou Cunnewâre,
ir sult iurs bruoder hie wol pflegen.
guote naht geb iu der gotes segen."
Artûs vuor slâfen dô.
Orilus wart gebettet sô
daz sîn vrou Jeschûte pflac
geselleclîch unz an den tac.
Welt ir nû hoern wie Artûs
von Karidoel ûz sîme hûs
und ouch von sîme lande schiet,
als im diu messenîe riet?
sus reit er mit den werden
sîns lands und anderr erden,
diz maere giht, den ahten tac
sô daz er suochens pflac
den der sich der rîter rôt
nante und im solh êre bôt
daz er in schiet von kumber grôz,
do er den künec Ithêren schôz
und Clâmidên und Kingrûn
ouch sande gein den Bertûn
in sînen hof besunder.
über die tafelrunder
wolt er in durch gesellekeit
laden. durch daz er nâch im reit,
alsô bescheidenlîche:
beide arme und rîche,
die schildes ambet ane want,
lobten Artûses hant,
swâ si saehen rîterschaft,
daz si durch ir gelübde kraft
deheine tjost entaeten,
ez enwaere op si in baeten
daz er se lieze strîten.
er jach "wir müezen rîten
in manec lant, daz rîters tât
uns wol ze gegenstrîte hât:
Uf gerihtiu sper wir müezen sehen.
welt ir dan vür ein ander schehen,
als vreche rüden, den meisters hant
abe stroufet ir bant,
dar zuo hân ich niht willen:
ich sol den schal gestillen.
ich hilf iu swa es niht rât mac sîn:
des wartet an daz ellen mîn."
dise gelübde habt ir wol vernomen.
welt ir nû hoeren war sî komen
Parzivâl der Wâleis?
von snêwe was ein niwe leis
des nahtes vast ûf in gesnît.
ez enwas iedoch niht snêwes zît,
istz als ichz vernomen hân.
Artûs der meienbaere man,
swaz man ie von dem gesprach,
zeinen pfinxten daz geschach,
odr in des meien bluomenzît.
waz man im süezes luftes gît!
diz maere ist hie vast undersniten,
ez parriert sich mit snêwes siten.
sîne valkenaer von Karidoel
riten sâbnts zem Plimizoel
durch peizen, dâ si schaden kuren.
ir besten valken si verluren:
der gâhte von in balde
und stuont die naht ze walde.
von überkrüpfe daz geschach
daz im was von dem luoder gâch.
Die naht bî Parzivâle er stuont,
dâ in bêden was der walt unkuont
und dâ se bêde sêre vrôs.
dô Parzivâl den tac erkôs,
im was versnît sîns pfades pan:
vil ungevertes reit er dan
über ronen und über manegen stein.
der tac ie lanc hôher schein.
ouch begunde liuhten sich der walt,
wan daz ein rone was gevalt
ûf einem plân, zuo dem er sleich:
Artûs valke al mite streich;
dâ wol tûsent gense lâgen.
dâ wart ein michel gâgen.
mit hurte vlouger under sie,
der valke, und sluog ir eine hie,
daz sim harte kûme enbrast
under des gevallen ronen ast.
an ir hôhem vluge wart ir wê.
ûz ir wunden ûfen snê
vieln drî bluotes zäher rôt,
die Parzivâle vuogten nôt.
von sînen triwen daz geschach.
do er die bluotes zäher sach
ûf dem snê (der was al wîz),
dô dâhter "wer hât sînen vlîz
gewant an dise varwe clâr?
Cundwier âmûrs, sich mac vür wâr
disiu varwe dir gelîchen.
mich wil got saelden rîchen,
Sît ich dir hie gelîchez vant.
gêret sî diu gotes hant
und al diu crêatiure sîn.
Condwîr âmûrs, hie lît dîn schîn.
sît der snê dem bluote wîze bôt,
und ez den snê sus machet rôt,
Cundwîr âmûrs,
dem glîchet sich dîn bêâ curs:
des enbistu niht erlâzen."
des heldes ougen mâzen,
als ez dort was ergangen,
zwên zaher an ir wangen,
den dritten an ir kinne.
er pflac der wâren minne
gein ir gar âne wenken.
sus begunder sich verdenken,
unz daz er unversunnen hielt:
diu starke minne sîn dâ wielt,
sölhe nôt vuogt im sîn wîp.
dirre varwe truoc gelîchen lîp
von Pelrapeir diu künegîn:
diu zuct im wizzenlîchen sin.
sus hielt er als er sliefe.
wer dâ zuo zim liefe?
Cunnewâren garzûn was gesant:
der solde gegen Lâlant.
der sach an den stunden
einen helm mit maneger wunden
und einen schilt gar verhouwen
in dienste des knappen vrouwen.
Dâ hielt gezimiert ein degen,
als er tjostierns wolde pflegen
gevart, mit ûf gerihtem sper.
der garzûn huop sich wider her.
het in der knappe erkant enzît,
er waer von im vil unbeschrît,
deiz sîner vrouwen ritter waere.
als gein einem aehtaere
schupfterz volc hin ûz an in:
er wolt im werben ungewin.
sîne kurtôsîe er dran verlôs.
lât sîn: sîn vrouwe was ouch lôs.
sölch was des knappen krîe.
"vîâ vîâ vîe,
vî ir vertânen!
zelent si Gâwânen
und ander dise rîterschaft
gein werdeclîcher prîses kraft,
und Artûs den Bertûn?"
alsus rief der garzûn.
"tavelrunder ist geschant:
iu ist durch die snüere alhie gerant."
dâ wart von rittern groezlîch schal:
si begunden vrâgen über al,
ob rîterschaft dâ waere getân.
dô vrieschen si daz einec man
dâ hielt zeiner tjost bereit.
genuogen was gelübde leit,
die Artûs von in enpfienc.
sô balde, daz er niht engienc,
Beide lief und spranc
Segramors, der ie nâch strîte ranc.
swâ der vehten wânde vinden,
dâ muose man in binden,
odr er wolt dermite sîn.
ninder ist sô breit der Rîn,
saeher strîten am andern stade,
dâ wurde wênec nâch dem bade
getast, ez waer warm oder kalt:
er viel sus dran, der degen balt.
snellîche kom der jungelinc
ze hove an Artûses rinc.
der werde künec vaste slief.
Segramors im durch die snüere lief,
zer poulûns tür dranger în,
ein declachen zobelîn
zuct er ab in diu lâgen
und süezes slâfes pflâgen,
sô daz si muosen wachen
und sînre unfuoge lachen.
dô sprach er zuo der niftel sîn.
"Gynovêr, vrouwe künegîn,
unser sippe ist des bekant,
man weiz wol über manec lant
daz ich gnâden wart an dich.
nû hilf mir, vrouwe, und sprich
gein Artûse dînem man,
daz ich von im müeze hân
(ein âventiure ist hie bî)
daz ich zer tjost der êrste sî."
Artûs ze Segramorse sprach
"dîn sicherheit mir des verjach,
du soltst nâch mînem willen varn
und dîn unbescheidenheit bewarn.
wirt hie ein tjost von dir getân,
dar nâch wil manc ander man
daz ich in lâze rîten
und ouch nâch prîse strîten:
dâ mite krenket sich mîn wer.
wir nâhen Anfortases her,
daz von Munsalvaesche vert
untz vôrest mit strîte wert:
sît wir niht wizzen wâ diu stêt,
ze arbeit ez uns lîhte ergêt."
Gynovêr bat Artûsen sô
dês Segramors wart al vrô.
dô sim die âventiure erwarp,
wan daz er niht vor liebe starp,
daz ander was dâ gar geschehen.
ungerne het er dô vergehen
sîns kumenden prîses pflihte
ieman an der geschihte.
der junge stolze âne bart,
sîn ors und er gewâpent wart.
ûz vuor Segramors roys,
kalopierende ulter juven poys.
sîn ors übr hôhe stûden spranc.
manc guldîn schelle dran erklanc,
ûf der decke und an dem man.
man möht in wol geworfen hân
zem vasân inz dornach.
swems ze suochen waere gâch,
der vünde in bî den schellen:
die kunden lûte hellen.
Sus vuor der unbescheiden helt
zuo dem der minne was verselt.
wedr ern sluoc dô noch enstach,
ê er widersagen hin zim sprach.
unversunnen hielt dâ Parzivâl.
daz vuogten im diu bluotes mâl
und ouch diu strenge minne,
diu mir dicke nimt sinne
und mir daz herze unsanfte regt.
ach nôt ein wîp an mich legt:
wil si mich alsus twingen
und selten hilfe bringen,
ich sol sis underziehen
und von ir trôste vliehen.
nû hoeret ouch von jenen beiden,
umb ir komen und umb ir scheiden.
Segramors sprach alsô.
"ir gebâret, hêrre, als ir sît vrô
daz hie ein künec mit volke ligt.
swie unhôhe iuch daz wigt,
ir müezt im drumbe wandel geben,
odr ich verliuse mîn leben.
ir sît ûf strît ze nâhe geriten.
doch wil ich iuch durch zuht biten,
ergebet iuch in mîne gewalt;
odr ir sît schier von mir bezalt,
daz iwer vallen rüert den snê.
sô taet irz baz mit êren ê."
Parzivâl durch drô niht sprach:
vrou minne im anders kumbers jach.
durch tjoste bringen warf sîn ors
von im der küene Segramors.
umbe wande ouch sich dez kastelâzen,
dâ Parzivâl der wol getân
unversunnen ûffe saz,
sô daz erz bluot übermaz.
sîn sehen wart drab gekêret:
des wart sîn prîs gemêret.
do er der zaher niht mê sach,
vrou witze im aber sinnes jach.
hie kom Segramors roys.
Parzivâl daz sper von Troys,
daz veste und daz zaehe,
von värwen daz waehe,
als erz vor der klûsen vant,
daz begunder senken mit der hant.
ein tjost enpfienger durch den schilt:
sîn tjost hin wider wart gezilt,
daz Segramors der werde degen
satel rûmens muose pflegen,
und daz dez sper doch ganz bestuont,
dâ von im wart gevelle kuont.
Parzivâl reit âne vrâgen
dâ die bluotes zäher lâgen.
do er die mit den ougen vant,
vrou minne stricte in an ir bant.
weder ern sprach dô sus noch sô:
wan er schiet von den witzen dô.
Segramors kastelâzen
huop sich gein sînem barne sân.
er muose ûf durch ruowen stên,
ober inder wolde gên.
sich legent genuoc durch ruowen nidr:
daz habt ir dicke vreischet sidr.
waz ruowe kôs er in dem snê?
mir taete ein ligen drinne wê.
der schadehafte erwarb ie spot:
saelden pflihtaer dem half got.
daz her lac wol sô nâhen
daz si Parzivâlen sâhen
haben als im was geschehen.
der minne er muose ir siges jehen,
diu Salmônen ouch betwanc.
dâ nâch was dô niht ze lanc,
ê Segramors dort zuo zin gienc.
swer in hazte od wol enpfienc,
den was er al gelîche holt:
sus teilter bâgens grôzen solt.
er sprach "ir habt des vreischet vil,
rîterschaft ist topelspil,
und daz ein man von tjoste viel.
ez sinket halt ein mers kiel.
lât mich niemer niht gestrîten,
daz er mîn getorste bîten,
ober bekande mînen schilt.
des hât mich gar an im bevilt,
der noch dort ûze tjoste gert.
sîn lîp ist ouch wol prîses wert."
Keye der küene man
brâhtz maere vür den künec sân,
Segramors waere gestochen abe,
und dort ûze hielt ein strenger knabe,
der gerte tjoste reht als ê.
er sprach, "hêr, mir tuot immer wê,
sol ers genozzen scheiden hin.
ob ich iu sô wirdec pin,
lât mich versuochen wes er ger,
sît er mit ûf gerihtem sper
dort habt vor iwerm wîbe.
niemer ich belîbe
in iwerem dienste mêre:
tavelrunder hât unêre,
ob manz im niht bezîte wert.
ûf unsern prîs sîn ellen zert.
nû gebt mir strîtes urloup.
waer wir alle blint oder toup,
ir soltz im weren: des waere zît."
Artûs erloubte Keien strît.
gewâpent wart der scheneschalt.
dô wolder swenden den walt
mit tjost ûf disen kumenden gast.
der truoc der minne grôzen last:
daz vuogte im snê und bluot.
ez ist sünde, swer im mê nû tuot.
ouch hâts diu minne kranken prîs:
diu stiez ûf in ir krefte rîs.
vrou minne, wie tuot ir sô,
daz ir den trûrgen machet vrô
mit kurze wernder vröude?
ir tuot in schiere töude.
wie stêt iu daz, vrou minne,
daz ir manlîche sinne
und herzehaften hôhen muot
alsus enschumpfieren tuot?
daz smaehe und daz werde,
und swaz ûf der erde
gein iu deheines strîtes pfligt,
dem habt ir schiere an gesigt.
wir müezen iuch pî kreften lâzen
mit rehter wârheit sunder wân.
vrou minne, ir habt ein êre,
und wênc deheine mêre.
vrou liebe iu gît geselleschaft:
anders waer vil dürkel iwer kraft.
vrou minne, ir pflegt untriwen
mit alten siten niwen.
ir zucket manegem wîbe ir prîs,
und rât in sippiu âmîs.
und daz manec hêrre an sînem man
von iwerr kraft hât missetân,
und der vriunt an sîme gesellen
(iwer site kan sich hellen),
und der man an sîme hêrren.
vrou minne, iu solde werren
daz ir den lîp der gir verwent,
dar umbe sich diu sêle sent.
vrou minne, sît ir habt gewalt,
daz ir die jugent sus machet alt,
dar man doch zelt vil kurziu jâr,
iwer werc sint hâlscharlîcher vâr.
disiu rede enzaeme keinem man,
wan der nie trôst von iu gewan.
het ir mir geholfen baz,
mîn lop waer gein iu niht sô laz.
ir habt mir mangel vor gezilt
und mîner ougen ecke alsô verspilt
daz ich iu niht getrûwen mac.
mîn nôt iuch ie vil ringe wac.
doch sît ir mir ze wol geborn,
daz gein iu mîn kranker zorn
immer solde bringen wort.
iwer druc hât sô strengen ort,
ir ladet ûf herze swaeren soum.
hêr Heinrich von Veldeke sînen boum
mit kunst gein iwerm arde maz:
het er uns dô bescheiden baz
wie man iuch süle behalten!
er hât her dan gespalten
wie man iuch sol erwerben.
von tumpheit muoz verderben
maneges tôren hôher vunt.
was od wirt mir daz noch kunt,
daz wîze ich iu, vrou minne.
ir sît slôz ob dem sinne.
ezen hilfet gein iu schilt noch swert,
snell ors, hôch purc mit türnen wert:
ir sît gewaldec ob der wer.
bêde ûf erde und in dem mer
waz entrinnet iwerm kriege,
ez vlieze oder vliege?
vrou minne, ir tâtet ouch gewalt,
dô Parzivâl der degen balt
durch iuch von sînen witzen schiet,
als im sîn triwe dô geriet.
daz werde süeze clâre wîp
sand iuch ze boten an sînen lîp,
diu künegîn von Pelrapeire.
Kardeiz vîz Tampenteire,
ir bruoder, nâmt ir och sîn leben.
sol man iu sölhe zinse geben,
wol mich daz ich von iu niht hân,
iren wolt mir bezzer senfte lâzen.
ich hân geredet unser aller wort:
nû hoert ouch wiez ergienge dort.
Keie der ellens rîche
kom gewâpent rîterlîche
ûz, alser strîtes gerte:
ouch waene in strîtes werte
des künec Gahmuretes kint.
swâ twingende vrouwen sint,
die sulen im heiles wünschen nuo:
wande in brâht ein wîp dar zuo
daz minne witze von im spielt.
Keie sîner tjost enthielt,
unz er zem Wâleise sprach
"hêrre, sît iu sus geschach,
Daz ir den künec gelastert hât,
welt ir mir volgen, sô ist mîn rât
und dunct mich iwer bestez heil,
nemt iuch selben an ein brackenseil
und lât iuch vür in ziehen.
iren megt mir niht enpfliehen,
ich bringe iuch doch betwungen dar:
sô nimt man iwer unsanfte war."
den Wâleis twanc der minnen kraft
swîgens. Keie sînen schaft
ûf zôch und vrumt im einen swanc
anz houbet, daz der helm erklanc.
dô sprach er "du muost wachen.
âne lînlachen
wirt dir dîn slâfen hie benant:
ez zilt al anders hie mîn hant:
ûf den snê du wirst geleit.
der den sac von der müle treit,
wolt man in sô bliwen,
in möhte lazheit riwen."
vrou minne, hie seht ir zuo:
ich waen manz iu ze laster tuo:
wan ein gebûr spraeche sân,
mîme hêrrn sî diz getân.
er klagt ouch, möhter sprechen.
vrou minne, lât sich rechen
den werden Wâleise:
wan liez in iwer vreise
und iwer strenge unsüezer last,
ich waen sich werte dirre gast.
Keie hurte vaste an in
und drang imz ors alumbe hin,
unz daz der Wâleis übersach
sîn süeze sûrez ungemach,
sînes wîbes glîchen schîn,
von Pelrapeir der künegîn:
ich meine den geparrierten snê.
dô kom aber vrou witze als ê,
diu im den sin her wider gap.
Keie ez ors liez in den walap:
der kom durch tjostieren her.
von rabîn sancten si diu sper.
Keie sîne tjoste brâhte,
als im der ougen mez gedâhte,
durchs Wâleis schilt ein venster wît.
im wart vergolten dirre strît.
Keie Artûs schenescalt
ze gegentjoste wart gevalt
übern ronen dâ diu gans entran,
sô daz dez ors und der man
liten beidiu samt nôt:
der man wart wunt, dez ors lac tôt.
zwischen satelbogen und eime stein
Keyn zeswer arm und winster bein
zebrach von disem gevelle:
surzengel, satel, geschelle
von dirre hurte gar zebrast.
sus galt zwei bliwen der gast:
daz eine leit ein maget durch in,
mit dem andern muoser selbe sîn.
Parzivâl der valscheitswant,
sîn triwe in lêrte daz er vant
snêwec bluotes zäher drî,
die in vor witzen machten vrî.
sîne gedanke umben grâl
und der küngîn glîchiu mâl,
iewederz was ein strengiu nôt:
an im wac vür der minnen lôt.
trûren und minne
brîchet zaehe sinne.
sol diz âventiure sîn?
si möhten bêde heizen pîn.
küene liute solten Keien nôt
klagen: sîn manheit im gebôt
genendeclîche an manegen strît.
man saget in manegen landen wît
daz Keie Artûs scheneschalt
mit siten waere ein ribbalt:
des sagent in mîniu maere blôz:
er was der werdekeit genôz.
swie kleine ich des die volge hân,
getriwe und ellenthaft ein man
was Keie: des giht mîn munt.
ich tuon ouch mêre von im kunt.
Artûses hof was ein zil,
dar kom vremder liute vil,
die werden und die smaehen,
mit siten die waehen,
Swelher partierens pflac,
der selbe Keien ringe wac:
an swem diu kurtôsîe
und diu werde cumpânie
lac, den kunder êren,
sîn dienst gein im kêren.
ich gihe von im der maere,
er was ein merkaere.
er tete vil rûhes willen schîn
ze scherme dem hêrren sîn:
partierre und valsche diet,
von den werden er die schiet:
er was ir vuore ein strenger hagel,
noch scherpfer dan der bîn ir zagel.
seht, die verkêrten Keien prîs.
der was manlîcher triwen wîs:
vil hazzes er von in gewan.
von Dürgen vürste Herman,
etslîch dîn ingesinde ich maz,
daz ûzgesinde hieze baz.
dir waere och eines Keien nôt,
sît wâriu milte dir gebôt
sô manecvalten anehanc,
etswâ smaehlîch gedranc
und etswâ werdez dringen.
des muoz hêr Walther singen
"guoten tac, boes und guot."
swâ man solhen sanc nû tuot,
des sint die valschen gêret.
Kei hets in niht gelêret,
noch hêr Heinrich von Rîspach.
hoert wunders mê, waz dort geschach
Uf dem Plimizoeles plân.
Keie wart geholt sân,
in Artûs poulûn getragen.
sîne vriunt begunden in dâ klagen,
vil vrouwen und manec man.
dô kom ouch mîn hêr Gâwân
über in, dâ Keie lac.
er sprach "ôwê unsaelic tac,
daz disiu tjost ie wart getân,
dâ von ich vriunt verloren hân."
er klagt in senlîche.
Keie der zornes rîche
sprach "hêrre, erbarmet iuch mîn lîp?
sus solten klagen altiu wîp.
ir sît mîns hêrren swester suon:
möht ich iu dienst nû getuon,
als iwer wille gerte
dô mich got der lide werte!
sone hât mîn hant daz niht vermiten,
sine habe vil durch iuch gestriten:
ich taete ouch noch, und solt ez sîn.
nûne klagt nimêr, lât mir den pîn.
iwer oeheim, der künec hêr,
gewinnet niemer sölhen Keien mê.
ir sît mir râch ze wol geborn:
het ab ir ein vinger dort verlorn,
dâ wâgte ich gegen mîn houbet.
seht ob ir mirz geloubet.
kêrt iuch niht an mîn hetzen.
er kan unsanfte letzen,
der noch dort ûze unflühtec habt:
weder ern schûftet noch endrabt.
Och enist hie ninder vrouwen hâr
weder sô mürwe noch sô clâr,
ez enwaere doch ein veste bant
ze wern strîtes iwer hant.
swelch man tuot solhe diemuot schîn,
der êret ouch die muoter sîn:
vaterhalb solter ellen hân.
kêrt muoterhalp, hêr Gâwân:
sô wert ir swertes blicke bleich
und manlîcher herte weich."
sus was der wol gelobte man
gerant zer blôzen sîten an
mit rede: er kunde ir gelten niht,
als wol gezogenem man geschiht,
dem scham versliuzet sînen munt,
daz dem verschamten ist unkunt.
Gâwân ze Keien sprach
"swâ man sluog oder stach,
swaz des gein mir ist geschehen,
swer mîne varwe wolde spehen,
diu waene ich ie erbliche
von slage odr von stiche.
du zürnest mit mir âne nôt:
ich pin der dir ie dienst pôt."
ûzem poulûn gienc hêr Gâwân,
sîn ors hiez er bringen sân:
sunder swert und âne sporn
saz drûf der degen wol geborn.
Er kêrt ûz dâ er den Wâleis vant,
des witze was der minnen pfant.
er truoc drî tjoste durch den schilt,
mit heldes handen dar gezilt:
ouch het in Orilus versniten.
sus kom Gâwân zuo zim geriten,
sunder kalopieren
und âne punieren:
er wolde güetlîche ersehen,
von wem der strît dâ waere geschehen.
dô sprach er grüezenlîche dar
ze Parzivâl, dies kleine war
nam. daz muose et alsô sîn:
dâ tete vrou minne ir ellen schîn
an dem den Herzeloyde bar.
ungezaltiu sippe in gar
schiet von den witzen sîne,
und ûf gerbete pîne
von vater und von muoter art.
der Wâleis wênec innen wart,
waz mîns hêrn Gâwânes munt
mit worten im dâ taete kunt.
dô sprach des künec Lôtes suon
"hêrre, ir welt gewalt nû tuon,
sît ir mir grüezen widersagt.
ine bin doch niht sô gar verzagt,
ine bringz an ander vrâge.
ir habet man und mâge
und den künec selbe entêret,
unser laster hie gemêret.
Des erwirbe ich iu die hulde,
daz der künec laet die schulde,
welt ir nâch mîme râte leben,
geselleschaft mir vür in geben."
des künec Gahmuretes kint,
dröwen und vlêhen was im ein wint.
der tavelrunder hôhster prîs
Gâwân was solher noete al wîs:
er het se unsanfte erkant,
do er mit dem mezer durch die hant
stach: des twang in minnen kraft
und wert wîplîch geselleschaft.
in schiet von tôde ein künegîn,
dô der küene Lähelîn
mit einer tjoste rîche
in twanc sô volleclîche.
diu senfte süeze wol gevar
ze pfande sazt ir houbet dar,
roin Ingûse de Bahtarliez:
alsus diu getriwe hiez.
dô dâhte mîn hêr Gâwân
"waz op diu minne disen man
twinget als si mich dô twanc,
und sîn getriulîch gedanc
der minne muoz ir siges jehen?"
er marcte des Wâleises sehen,
war stüenden im diu ougen sîn.
ein vailen tuoches von Sûrîn,
gefurriert mit gelwem zindâl,
die swanger über diu bluotes mâl.
Dô diu vaile wart der zaher dach,
sô daz ir Parzivâl niht sach,
im gap her wider witze sîn
von Pelrapeir diu künegîn:
diu behielt iedoch sîn herze dort.
nû ruochet hoeren sîniu wort.
er sprach "ôwê vrowe und wîp,
wer hât benomen mir dînen lîp?
erwarp mit rîterschaft mîn hant
dîn werde minn, krôn und ein lant?
bin ichz der dich von Clâmidê
lôste? ich vant ach und wê,
und siufzec manec herze vrebel
in dîner helfe. ougen nebel
hât dich bî liehter sunnen hie
mir benomen, jan weiz ich wie."
er sprach "ôwê war kom mîn sper,
daz ich mit mir brâhte her?"
dô sprach mîn hêr Gâwân
"hêrre, ez ist mit tjost vertân."
"gein wem?" sprach der degen wert.
"irn habt hie schilt noch dez swert:
waz möht ich prîss an iu bejagen?
doch muoz ich iwer spotten tragen:
ir biet mirz lîhte her nâch paz.
etswenne ich ouch vor tjost gesaz.
vinde ich niemer an iu strît,
doch sint diu lant wol sô wît,
ich mac dâ prîs und arbeit holen,
beidiu vröude und angest dolen."
Mîn hêr Gâwân dô sprach
"swaz hie mit rede gein iu geschach,
diu ist lûter und minneclîch,
und niht mit staeter trüebe rîch.
ich ger als ichz gedienen wil.
hie lît ein künec und rîter vil
und manec vrouwe wol gevar:
geselleschaft gib ich iu dar,
lât ir mich mit iu rîten.
dâ bewar ich iuch vor strîten."
"iwer gnâde, hêrre: ir sprechet wol,
daz ich vil gerne dienen sol.
sît ir cumpânîe bietet mir,
nû wer ist iur hêrre oder ir?"
"ich heize hêrre einen man
von dem ich manec urbor hân.
ein teil ich der benenne hie.
er was gein mir des willen ie
daz er mirz rîterlîche bôt.
sîne swester het der künec Lôt,
diu mich zer werlde brâhte.
swes got an mir gedâhte,
daz biutet dienst sîner hant.
der künec Artûs ist er genant.
mîn nam ist ouch vil unverholn,
an allen steten unverstoln:
liute die mich erkennent,
Gâwân mich die nennent.
iu dient mîn lîp und der name,
welt irz kêren mir von schame."
Dô sprach er "bistuz Gâwân?
wie kranken prîs ich des hân,
op du mirz wol erbiutes hie!
ich hôrte von dir sprechen ie,
du erbütesz allen liuten wol.
dîn dienst ich doch enpfâhen sol
niwan ûf gegendienstes gelt.
nû sage mir, wes sint diu gezelt,
der dort ist manegez ûf geslagen?
lît Artûs dâ, sô muoz ich klagen
daz ich in niht mit êren mîn
mac gesehen, noch die künegîn.
ich sol rechen ê ein bliwen,
dâ von ich sît mit riwen
vuor, von solhen sachen.
ein werdiu maget mir lachen
bôt: die blou der scheneschalt
durch mich, daz von ir reis der walt."
"unsanfte ist daz gerochen,"
sprach Gâwân: "imst zebrochen
der zeswe arm untz winster bein,
rît her, schouw ors und ouch den stein.
hie ligent ouch trunzûne ûf dem snê
dîns spers, nâch dem du vrâgtest ê."
dô Parzivâl die wârheit sach,
dô vrâgter vürbaz und sprach
"diz lâze ich an dich, Gâwân,
op daz sî der selbe man
der mir hât laster vor gezilt:
sô rît ich mit dir swar du wilt."
"Ine wil gein dir niht liegens pflegen,"
sprach Gâwân. "hiest von tjost gelegen
Segramors ein strîtes helt,
des tât gein prîse ie was erwelt.
du taetz ê Keie wart gevalt:
an in bêden hâstu prîs bezalt."
si riten mit ein ander dan,
der Wâleis und Gâwân.
vil volkes zorse und ze vuoz
dort inne bôt in werden gruoz,
Gâwâne und dem rîter rôt,
wande in ir zuht daz gebôt.
Gâwân kêrt dâ er sîn poulûn vant.
vroun Cunnewâren de Lâlant
ir snüere unz an die sîne gienc:
diu wart vrô, mit vröude enpfienc
diu maget ir rîter, der si rach
daz ir von Keien ê geschach.
si nam ir bruoder an die hant,
und vroun Jeschûten von Karnant:
sus sach si komen Parzivâl.
der was gevar durch îsers mâl
als touwege rôsen dar gevlogen.
im was sîn harnasch ab gezogen.
er spranc ûf, do er die vrouwen sach:
nû hoert wie Cunnewâre sprach.
"Got alrêst, dar nâch mir,
west willekomen, sît daz ir
belibt bî manlîchen siten.
ich hete lachen gar vermiten,
unz iuch mîn herze erkande,
dô mich an vröuden pfande
Keie, der mich dô sô sluoc.
daz habt gerochen ir genuoc.
ich kust iuch, waere ich kusses wert."
"des het ich hiute sân gegert,"
sprach Parzivâl, "getorst ich sô:
wand ich pin iwers enpfâhens vrô."
si kust in und sazt in nider.
eine juncfrowen si sande wider
und hiez ir bringen rîchiu kleit.
diu wâren gesniten al gereit
ûz pfelle von Ninnivê:
si solde der künec Clâmidê,
ir gevangen, hân getragen.
diu maget si brâhte und begunde klagen,
der mantel waere âne snuor.
Cunnewâre sus gefuor,
von blanker sîte ein snüerelîn
si zucte und zôhez im dar în.
mit urloube er sich dô twuoc,
den râm von im: der junge truoc
bî rôtem munde liehtez vel.
gekleidet wart der degen snel:
dô was er vier und clâr.
swer in sach, der jach vür wâr,
er waere gebluomt vür alle man.
diz lop sîn varwe muose hân.
Parzivâl stuont wol sîn wât.
einen grüenen smârât
spien sim vür sîn houbtloch.
Cunnewâr gap im mê dennoch,
einen tiweren gürtel vier.
mit edelen steinen manec tier
muose ûzen ûf dem borten sîn:
diu rinke was ein rubîn.
wie was der junge âne bart
geschicket, do er gegürtet wart?
diz maere giht, wol genuoc.
daz volc im holdez herze truoc:
swer in sach, man oder wîp,
die heten wert sînen lîp.
der künec messe het gehôrt:
man sach Artûsen komen dort
mit der tavelrunder diet,
der neheiner valscheit nie geriet.
die heten alle ê vernomen,
der rôte rîter waere komen
in Gâwânes poulûn.
dar kom Artûs der Bertûn.
der zerblûwen Antanor
spranc dem künege allez vor,
unz er den Wâleis ersach.
den vrâgter "sît irz der mich rach,
und Cunnewâren de Lâlant?
vil prîses giht man iwerre hant.
Keie hât verpfendet:
sîn dröun ist nû gelendet.
ich vürhte wênec sînen swanc:
der zeswe arm ist im ze kranc."
Dô truoc der junge Parzivâl
âne vlügel engels mâl
sus geblüet ûf der erden.
Artûs mit den werden
enpfieng in minneclîche.
guots willen wâren rîche
alle dien gesâhen dâ.
ir herzen volge sprâchen jâ,
gein sîme lobe sprach nieman nein:
sô rehte minneclîcher schein.
Artûs sprach zem Wâleis sân
"ir habt mir lieb und leit getân:
doch habt ir mir der êre
brâht und gesendet mêre
denne ich ir ie von manne enpfienc.
dâ engein mîn dienst noch kleine gienc,
het ir prîss nimêr getân,
wan daz diu herzogîn sol hân,
vrou Jeschût, die hulde.
ouch waere iu Keien schulde
gewandelt ungerochen,
het ich iuch ê gesprochen."
Artûs saget im wes er bat,
war umbe er an die selben stat
und ouch mê landes was geriten.
si begunden in dô alle biten
daz er gelobte sunder
den von der tavelrunder
sîn rîterlîch gesellekeit.
im was ir bete niht ze leit:
Ouch moht ers sîn von schulden vrô.
Parzivâl si werte dô.
nû râtet, hoeret und jeht,
ob tavelrunder meg ir reht
des tages behalden. wande ir pflac
Artûs, bî dem ein site lac:
nehein rîter vor im az
des tages swenn âventiure vergaz
daz si sînen hof vermeit.
im ist âventiure nû bereit:
daz lop muoz tavelrunder hân.
swie si waer ze Nantes lâzen,
man sprach ir reht ûf bluomen velt:
dane irte stûde noch gezelt.
der künec Artûs daz gebôt
zêren dem rîter rôt:
sus nam sîn werdekeit dâ lôn.
ein pfelle von Acratôn,
ûz heidenschefte verre brâht,
wart zeime zil aldâ gedâht,
niht breit, sinewel gesniten,
al nâch tavelrunder siten;
wande in ir zuht des verjach:
nâch gegenstuol dâ nieman sprach,
diu gesitz wâren al gelîche hêr.
der künec Artûs gebôt in mê
daz man werde rîtr und werde vrouwen
an dem ringe müese schouwen.
die man dâ gein prîse maz,
maget wîb und man ze hove dô az.
Dô kom vrou Gynovêr dar
mit maneger vrouwen lieht gevar;
mit ir manc edel vürstîn:
die truogen minneclîchen schîn.
ouch was der rinc genomen sô wît
daz âne gedrenge und âne strît
manc vrouwe bî ir âmîs saz.
Artûs der valsches laz
brâht den Wâleis an der hant.
vrou Cunnewâre de Lâlant
gieng im anderthalben bî:
diu was dô trûrens worden vrî.
Artûs an den Wâleis sach;
nû sult ir hoeren wie er sprach.
"ich wil iweren clâren lîp
lâzen küssen mîn altez wîp.
des endorft ir doch hie nieman biten,
sît ir von Pelrapeire geriten:
wan dâ ist des kusses hôhstez zil.
eins dinges ich iuch biten wil:
kom ich imer in iwer hûs,
gelt disen kus," sprach Artûs.
"ich tuon swes ir mich bitet, dâ,"
sprach der Wâleis, "und ouch anderswâ."
ein lützel gein im si dô gienc,
diu küngîn in mit kusse enpfienc.
"nû verkiuse ich hie mit triwen,"
sprach si, "daz ir mich mit riwen
liezt: die het ir mir gegeben,
dô ir rois Ithêr nâmt sîn leben."
Von der suone wurden naz
der küngîn ougen umbe daz,
wan Ithêrs tôt tete wîben wê.
man sazte den künec Clâmidê
anz uover zuo dem Plimizoel:
bî dem saz Jofreit vîz Idoel.
zwischen Clâmidê und Gâwân
der Wâleis sitzen muose hân.
als mir diu âventiure maz,
an disem ringe nieman saz,
der muoter brust ie gesouc,
des werdekeit sô lützel trouc.
wan kraft mit jugende wol gevar
der Wâleis mit im brâhte dar.
swer in ze rehte wolde spehen,
sô hât sich manec vrouwe ersehen
in trüeberm glase dan waer sîn munt.
ich tuon iu vonme velle kunt
an dem kinne und an den wangen:
sîn varwe zeiner zangen
waer guot: si möhte staete haben,
diu den zwîvel wol hin dan kan schaben.
ich meine wîp die wenkent
und ir vriuntschaft überdenkent.
sîn glast was wîbes staete ein bant:
ir zwîvel gar gein im verswant.
ir sehen in mit triwe enpfienc:
durch diu ougen in ir herze er gienc.
Man und wîp im wâren holt.
sus het er werdekeit gedolt,
unz ûf daz siufzebaere zil.
hie kom von der ich sprechen wil,
ein maget gein triwen wol gelobt,
wan daz ir zuht was vertobt.
ir maere tete vil liuten leit.
nû hoert wie diu juncvrouwe reit.
ein mûl hôch als ein kastelâzen,
val, und dennoch sus getân,
nassnitec und verbrant,
als ungerschiu marc erkant.
ir zoum und ir gereite
was geworht mit arbeite,
tiwer und rîche.
ir mûl gienc volleclîche.
si was niht vrouwenlîch gevar.
wê waz solt ir komen dar?
si kom iedoch: daz muose et sîn.
Artûs her si brâhte pîn.
der meide ir kunst des verjach,
alle sprâche si wol sprach,
latîn, heidensch, vranzoys.
si was der witze kurtoys,
dîaletike und jêometrî:
ir wâren ouch die liste bî
von astronomîe.
si hiez Cundrîe:
surziere was ir zuoname;
in dem munde niht diu lame:
wand er geredet ir genuoc.
vil hôher vröude se nider sluoc.
Diu maget witze rîche
was gevar den unglîche
die man dâ heizet bêâ schent.
ein brûtlachen von Gent,
noch plâwer denne ein lâsûr,
het an geleit der vröuden schûr:
daz was ein kappe wol gesniten
al nâch der Franzoyser siten:
drunde an ir lîb was pfelle guot.
von Lunders ein pfaewîn huot,
gefurriert mit einem blîalt
(der huot was niwe, diu snuor niht alt),
der hieng ir an dem rücke.
ir maere was ein brücke:
über vröude ez jâmer truoc.
si zuct in schimpfes dâ genuoc.
über den huot ein zopf ir swanc
unz ûf den mûl: der was sô lanc,
swarz, herte und niht ze clâr,
linde als eins swînes rückehâr.
si was genaset als ein hunt:
zwên ebers zene ir vür den munt
giengen wol spannen lanc.
ietweder wintprâ sich dranc
mit zöpfen vür die hârsnuor.
mîn zuht durch wârheit missefuor,
daz ich sus muoz von vrouwen sagen:
kein andriu darf ez von mir klagen.
Cundrî truoc ôren als ein ber,
niht nâch vriundes minne ger:
Rûch was ir antlütze erkant.
ein geisel vuorte se in der hant:
dem wâren die swenkel sîdîn
und der stil ein rubbîn.
gevar als eines affen hût
truoc hende diz gaebe trût.
die nagele wâren niht ze lieht;
wan mir diu âventiure gieht,
si stüenden als eins lewen klâzen.
nâch ir minn was selten tjost getân.
sus kom geriten in den rinc
trûrens urhap, vröuden twinc.
si kêrte aldâ se den wirt vant.
vrou Cunnewâre de Lâlant
az mit Artûse:
de küngîn von Janfûse
mit vroun Ginovêren az.
Artûs der künec schône saz.
Cundrî hielt vür den Bertenoys,
si sprach hin zim en vranzoys:
ob ichz iu tiuschen sagen sol,
mir tuont ir maere niht ze wol.
"vil li roy Utpandragûn,
dich selben und manegen Bertûn
hât dîn gewerp alhie geschant.
die besten über elliu lant
saezen hie mit werdekeit,
wan daz ein galle ir prîs versneit.
tavelrunder ist entnihtet:
der valsch hât dran gepflihtet.
Künc Artûs, du stüent ze lobe
hôhe dînn genôzen obe:
dîn stîgnder prîs nû sinket,
dîn snelliu wirde hinket,
dîn hôhez lop sich neiget,
dîn prîs hât valsch erzeiget.
tavelrunder prîses kraft
hât erlemt ein geselleschaft
die drüber gap hêr Parzivâl,
der ouch dort treit diu rîters mâl.
ir nennet in den ritter rôt,
nâch dem der lac vor Nantes tôt:
unglîch ir zweier leben was;
wan munt von rîter nie gelas,
der pflaeg sô ganzer werdekeit."
vome künge se vür den Wâleis reit,
si sprach "ir tuot mir site buoz,
daz ich versage mînen gruoz
Artûse und der messnîe sîn.
gunêrt sî iwer liehter schîn
und iwer manlîchen lide.
het ich suone oder vride,
diu waern iu beidiu tiure.
ich dunke iuch ungehiure,
und bin gehiurer doch dann ir.
hêr Parzivâl, wan sagt ir mir
und bescheidt mich einer maere,
dô der trûrge vischaere
saz âne vröude und âne trôst,
war umb irn niht siufzens hât erlôst.
Er truog iu vür den jâmers last.
ir vil ungetriwer gast!
sîn nôt iuch solt erbarmet hân.
daz iu der munt noch werde wan,
ich mein der zungen drinne,
als iuz herze ist rehter sinne!
gein der helle ir sît benant
ze himele vor der hôhsten hant:
als sît ir ûf der erden,
versinnent sich die werden.
ir heiles pan, ir saelden vluoch,
des ganzen prîses reht unruoch!
ir sît manlîcher êren schiech,
und an der werdekeit sô siech,
kein arzet mag iuch des ernern.
ich wil ûf iwerem houbte swern,
gît mir iemen des den eit,
daz groezer valsch nie wart bereit
necheinem alsô schoenem man.
ir vederangl, ir nâtern zan!
iu gap iedoch der wirt ein swert,
des iwer wirde wart nie wert:
dâ erwarb iu swîgen sünden zil.
ir sît der hellehirten spil.
gunêrter lîp, hêr Parzivâl!
ir sâht ouch vür iuch tragen den grâl,
und snîdnde silbr und bluotic sper.
ir vröuden letze, ir trûrens wer!
waer ze Munsalvaesche iu vrâgen mite,
in heidenschaft ze Tabronite
Diu stat hât erden wunsches solt:
hie het iu vrâgen mê erholt.
jenes landes künegîn
Feirefîz Anschevîn
mit herter rîterschefte erwarp,
an dem diu manheit niht verdarp,
die iwer bêder vater truoc.
iwer bruoder wunders pfligt genuoc:
ja ist beidiu swarz und blanc
der küngîn sun von Zazamanc.
nû denke ich ave an Gahmureten,
des herze ie valsches was erjeten.
von Anschouwe iwer vater hiez,
der iu ander erbe liez
denn als ir habt geworben.
an prîse ir sît verdorben.
het iwer muotr ie missetân,
sô solt ichz dâ vür gerne hân,
ir möht sîn sun niht gesîn.
nein, si lêrte ir triwe pîn:
geloubet von ir guoter maere,
und daz iwer vater waere
manlîcher triwe wîse
und wîtvengec hôher prîse.
er kunde wol mit schallen.
grôz herze und kleine gallen,
dar ob was sîn brust ein dach.
er was riuse und vengec vach:
sîn manlîchez ellen
kund den prîs wol gestellen.
nû ist iwer prîs ze valsche komen.
ôwê daz ie wart vernomen
von mir, daz Herzeloyden barn
an prîse hât sus missevarn!"
Cundrî was selbe sorgens pfant.
al weinde si die hende want,
daz manec zaher den andern sluoc:
grôz jâmer se ûz ir ougen truoc.
die maget lêrt ir triwe
wol klagen ir herzen riwe.
wider vür den wirt si kêrte,
ir maer si dâ gemêrte.
si sprach "ist hie kein rîter wert,
des ellen prîses hât gegert,
und dar zuo hôher minne?
ich weiz vier küneginne
und vier hundert juncvrouwen,
die man gerne möhte schouwen.
ze Schastel marveil die sint:
al âventiure ist ein wint,
wan die man dâ bezalen mac,
hôher minne wert bejac.
al hab ich der reise pîn,
ich wil doch hînte drûffe sîn."
diu maget trûrec, niht gemeit,
âne urloup vome ringe reit.
al weinde se dicke wider sach:
nû hoert wie si ze jungest sprach.
"ay Munsalvaesche, jâmers zil!
wê daz dich nieman troesten wil!"
Cundrîe la surziere,
diu unsüeze und doch diu viere,
den Wâleis si beswaeret hât.
waz half in küenes herzen rât
und wâriu zuht bî manheit?
und dennoch mê im was bereit
scham ob allen sînen siten.
den rehten valsch het er vermiten:
wan scham gît prîs ze lône
und ist doch der sêle krône.
scham ist ob siten ein güebet uop.
Cunnewâr daz êrste weinen huop,
daz Parzivâl den degen balt
Cundrîe surzier sus beschalt,
ein alsô wunderlîch geschaf.
herzen jâmer ougen saf
gap maneger werden vrouwen,
die man weinde muose schouwen.
Cundrîe was ir trûrens wer.
diu reit enwec: nû reit dort her
ein rîter, der truoc hôhen muot.
al sîn harnasch was sô guot
von den vuozen unz ans houbtes dach,
daz mans vür grôze koste jach.
sîn zimierd was rîche,
gewâpent rîterlîche
was dez ors und sîn selbes lîp.
nû vander maget man und wîp
trûrec ame ringe hie:
dâ reit er zuo, nû hoeret wie.
Sîn muot stuont hôch, doch jâmers vol.
die bêde schanze ich nennen sol.
hôchvart riet sîn manheit,
jâmer lêrt in herzenleit.
er reit ûz zem ringe.
op man in dâ iht dringe?
vil knappen spranc dar nâher sân,
do enpfiengen si den werden man.
sîn schilt und er wâren unbekant.
den helm er niht von im bant:
der vröuden ellende
truoc dez swert in sîner hende,
bedecket mit der scheiden.
dô vrâgter nâh in beiden,
"wa ist Artûs und Gâwân?"
junchêrren zeigten im die sân.
sus gienger durch den rinc wît.
tiwer was sîn kursît,
mit liehtem pfelle wol gevar.
vür den wirt des ringes schar
stuont er und sprach alsus.
"got halt den künec Artûs,
dar zuo vrouwen und man.
swaz ich der hie gesehen hân,
den biut ich dienstlîchen gruoz.
wan einem tuot mîn dienst buoz,
dem wirt mîn dienst niemer schîn.
ich wil bî sîme hazze sîn:
swaz hazzes er geleisten mac,
mîn haz im biutet hazzes slac.
Ich sol doch nennen wer der sî.
ach ich arman und ôwî,
daz er mîn herze ie sus versneit!
mîn jâmer ist von im ze breit.
daz ist hie hêr Gâwân,
der dicke prîs hât getân
und hôhe werdekeit bezalt.
unprîs sîn het aldâ gewalt,
dô in sîn gir dar zuo vertruoc,
ime gruozer mînen hêrren sluoc.
ein kus, den Jûdas teilte,
im solhen willen veilte.
ez tuot manc tûsent herzen wê
daz strenge mortlîche rê
an mîme hêrren ist getân.
lougent des hêr Gâwân,
des antwurte ûf kampfes slac
von hiute über den vierzegisten tac,
vor dem künec von Ascalûn
in der houbetstat ze Schanpfanzûn.
ich lade in kampflîche dar
gein mir ze komenne kampfes var.
kan sîn lîp des niht verzagen,
ern welle dâ schildes ambet tragen,
sô man in dennoch mêre
bî des helmes êre
und durch ritter ordenlîchez leben:
dem sint zwuo rîche urbor gegeben,
rehtiu scham und werdiu triwe
gebent prîs alt und niwe.
Hêr Gâwân sol sich niht verschemen,
ob er geselleschaft wil nemen
ob der tavelrunder,
diu dort stêt besunder.
der reht waere gebrochen sân,
saeze drob ein triwenlôser man.
ine bin her niht durch schelten komen:
geloubet, sît irz habt vernomen,
ich vorder kampf vür schelten,
der niht wan tôt sol gelten,
oder leben mit êren,
swenz wil diu saelde lêren."
der künec swîgt und was unvrô,
doch antwurte er der rede alsô.
"hêrre, erst mîner swester suon:
waer Gâwân tôt, ich wolde tuon
den kampf, ê sîn gebeine
laege triwenlôs unreine.
wil glücke, iu sol Gâwânes hant
mit kampfe tuon daz wol bekant
daz sîn lîp mit triwen vert
und sichs valsches hât erwert.
hab iu anders iemen leit
getân, sô machet niht sô breit
sîn laster âne schulde:
wan erwirbt er iwer hulde
sô daz sîn lîp unschuldec ist,
ir habt in dirre kurzen vrist
von im gesagt daz iweren prîs
krenket, sint die liute wîs."
Bêâcurs der stolze man,
des bruoder was hêr Gâwân:
der spranc ûf, sprach zehant
"hêrre, ich sol dâ wesen pfant,
swar Gâwâne ist der kampf gelegt.
sîn velschen mich unsanfte regt:
welt irs niht erlâzen in,
habt iuch an mich: sîn pfant ich pin,
ich sol vür in ze kampfe stên.
ez mac mit rede niht ergên
daz hôher prîs geneiget sî,
der Gâwân ist ledeclîche bî."
er kêrte aldâ sîn bruoder saz,
vuozvallens er dâ niht vergaz.
den bat er sus, nû hoeret wie.
"gedenke, bruoder, daz du ie
mir hülfe grôzer werdekeit.
lâ mich vür dîn arbeit
ein kampflîchez gîsel wesen.
ob ich in kampfe sol genesen,
des hâstu immer êre."
er bat in vürbaz mêre
durch bruoderlîchen rîters prîs.
Gâwân sprach "ich pin sô wîs
daz ich dich, bruoder, niht gewer
dîner bruoderlîchen ger.
ine weiz war umbe ich strîten sol,
ouch entuot mir strîten niht sô wol:
ungerne wolt ich dir versagen,
wan daz ich müesez laster tragen."
Bêâcurs al vaste bat.
der gast stuont an sîner stat:
er sprach "mir biutet kampf ein man,
des ich neheine künde hân:
ine hân och niht ze sprechen dar.
starc, küene, wol gevar,
getriwe und rîche,
hât er diu volleclîche,
er mac porgen deste baz:
ine trage gein im deheinen haz.
er was mîn hêrre und mîn mâc,
durch den ich hebe disen bâc.
unser vätr gebruoder hiezen,
die nihts ein ander liezen.
nehein man gekroenet wart
nie, ich enhet im vollen art
mit kampfe rede ze bieten,
mich râche gein im nieten.
ich pin ein vürste ûz Ascalûn,
der lantgrâve von Schanpfanzûn,
und heize Kingrimursel.
ist hêr Gâwân lobes snel,
der mac sich anders niht entsagen,
ern müeze kampf dâ gein mir tragen.
ouch gib im vride übr al daz lant,
niwan von mîn eines hant:
mit triwen ich vride geheize
ûzerhalp des kampfes kreize.
got hüete al der ich lâze hie;
wan eins, er weiz wol selbe wie."
Sus schiet der wol gelobte man
von dem Plimizoeles plân.
dô Kingrimursel wart genant,
ohteiz dô wart er schiere erkant.
werden virrigen prîs
het an im der vürste wîs:
si jâhen daz hêr Gâwân
des kampfes sorge müese hân
gein sîner wâren manheit,
des vürsten der dâ von in reit.
och wante manegen trûrens nôt,
daz man im dâ niht êren bôt.
dar wâren solhiu maere komen
als ir wol ê hât vernomen,
die lîhte erwanden einen gast
daz wirtes gruozes im gebrast.
von Cundrîen man och innen wart
Parzivâls namen und sîner art,
daz in gebar ein künegîn,
und wie die 'rwarp der Anschevîn.
maneger sprach "vil wol ichz weiz
daz er si vor Kanvoleiz
gediende hurteclîche
mit manegem poynder rîche,
und daz sîn ellen unverzagt
erwarp die saeldenbaeren maget.
Amphlîse diu gehêrte
ouch Gahmureten lêrte,
dâ von der helt wart kurtoys.
nû sol ein ieslîch Bertenoys
sich vröun daz uns der helt ist komen,
dâ prîs mit wârheit ist vernomen
an im und ouch an Gahmurete.
reht werdekeit was sîn gewete."
Artûss her was an dem tage
komen vröude und klage;
ein solch geparriertez leben
was den helden dâ gegeben.
si stuonden ûf über al:
dâ was trûren âne zal.
ouch giengen die werden sân
dâ der Wâleis und Gâwân
bî ein ander stuonden:
si trôsten se als si kuonden.
Clâmidê den wol geborn
dûht, er hete mê verlorn
dan iemen der dâ möhte sîn,
und daz ze scharpf waer sîn pîn.
er sprach ze Parzivâle
"waert ir bî dem grâle,
sô muoz ich sprechen âne spot,
in heidenschaft Tribalibot,
dar zuo daz gebirge in Kaukasas,
swaz munt von rîcheit ie gelas,
und des grâles werdekeit,
dine vergülten niht mîn herzeleit
daz ich vor Pelrapeire gewan.
ach ich arm unsaelic man!
mich schiet von vröuden iwer hant.
hie ist vrou Cunwâr de Lâlant:
och wil diu edele vürstîn
sô verre ziwerm gebote sîn
daz ir diu nieman dienen lât,
swie vil si dienstgeltes hât.
Si möht iedoch erlangen
daz ich pin ir gevangen
alsus lange hie gewesen.
ob ich an vröuden sol genesen,
sô helft mir daz si êre sich
sô daz ir minne ergetze mich
ein teil des ich von iu verlôs,
dâ mich der vröuden zil verkôs.
ich hetz behalten wol, wan ir:
nû helfet dirre meide mir."
"daz tuon ich," sprach der Wâleis,
"ist si bete volge kurteis.
ich ergetze iuch gern: wan sist doch mîn,
durch die ir welt pî sorgen sîn.
ich mein diu treit den bêâ curs,
Condwîren âmûrs."
von Janfûse de heidenîn,
Artûs und daz wîp sîn,
und Cunnewâre de Lâlant,
und vrou Jeschûte von Karnant,
die giengen dâ durch troesten zuo.
waz welt ir daz man mê nû tuo?
Cunnewâren si gâben Clâmidê:
wan dem was nâch ir minne wê.
sînen lîp gap err ze lône,
und ir houbet eine krône,
dâ ez diu von Janfûse sach.
diu heidenîn zem Wâleis sprach
"Cundrîe nant uns einen man,
des ich iu wol ze bruoder gan.
des kraft ist wît und breit.
zweier krône rîcheit
stêt vorhteclîche in sîner pflege
ûf dem wazzer und der erden wege.
Azagouc und Zazamanc,
diu lant sint kreftec, ninder kranc.
sîme rîchtuom glîchet niht
âne den bâruc, swâ mans giht,
und âne Tribalibot.
man bett in an als einen got.
sîn vel hât vil spaehen glast:
er ist aller mannes varwe ein gast,
wîz und swarz ist er erkant.
ich vuor dâ her durch ein sîn lant.
er wolde gern erwendet hân
mîn vart diech her hân getân:
daz warber, dône mohter.
sîner muoter muomen tohter
bin ich: er ist ein künec hêr.
ich sage iu von im wunders mê.
nie man gesaz von sîner tjost,
sîn prîs hât vil hôhe kost,
sô milter lîp gesouc nie brust,
sîn site ist valscheite vlust,
Feirefîz Anschevîn,
des tât durch wîp kan lîden pîn.
Swie vremdez mir hie waere,
ich kom ouch her durch maere
und zerkennen âventiure.
nû lît diu hoehste stiure
an iu, des al getouftiu diet
mit prîse sich von laster schiet,
sol guot gebaerde iuch helfen iht,
und daz man iu mit wârheit giht
liehter varwe und manlîcher site.
kraft mit jugende vert dâ mite."
diu rîche wîse heidenin
het an künste den gewin
daz si wol redete vranzeis.
dô antwurt ir der Wâleis:
solch was sîn rede wider sie.
"got lône iu, vrouwe, daz ir hie
mir gebt sô güetlîchen trôst.
ine bin doch trûrens niht erlôst,
und wil iuch des bescheiden.
ine mages sô niht geleiden
als ez mir leide kündet,
daz sich nû manger sündet
an mir, der niht weiz mîner klage
und ich dâ bî sîn spotten trage.
ine wil deheiner vröude jehen,
ine müeze alrêrst den grâl gesehen,
diu wîle sî kurz oder lanc.
mich jaget des endes mîn gedanc:
dâ von gescheide ich niemer
mînes lebens immer.
Sol ich durch mîner zuht gebot
hoeren nû der werlte spot,
sô mac sîn râten niht sîn ganz:
mir riet der werde Gurnamanz
daz ich vrävellîche vrâge mite
und immer gein unfuoge strite.
vil werder rîter sihe ich hie:
durch iwer zuht nû râtt mir wie
daz i'uwern hulden naehe mich.
ez ist ein strenge schärpf gerich
gein mir mit worten hie getân:
swes hulde ich drumbe vloren hân,
daz wil ich wênec wîzen im.
swenne ich her nâch prîs genim,
sô habt mich aber denne dernâch.
mir ist ze scheiden von iu gâch.
ir gâbt mir alle geselleschaft,
die wîle ich stuont in prîses kraft:
der sît nû ledec, unz ich bezal
dâ von mîn grüeniu vröude ist val.
mîn sol grôz jâmer alsô pflegen,
daz herze geb den ougen regen,
sît ich ûf Munsalvaesche liez
daz mich von wâren vröuden stiez,
ohteiz wie manege clâre maget!
swaz iemen wunders hât gesagt,
dennoch pflît es mê der grâl.
der wirt hât siufzebaeren twâl.
ay helfelôser Anfortas,
waz half dich daz ich pî dir was?"
Sine mugen niht langer hie gestên:
ez muoz nû an ein scheiden gên.
dô sprach der Wâleise
zArtûse dem Berteneise
und zen rittern und zen vrouwen,
er wolt ir urloup schouwen
und mit ir hulden vernemen.
des moht et nieman dâ gezemen:
daz er sô trûrec von in reit,
ich waen, daz was in allen leit.
Artûs lobt im an die hant,
koem imer in sölhe nôt sîn lant
als ez von Clâmidê gewan,
des lasters wolder pflihte hân:
im waere ouch leit daz Lähelîn
im naem zwuo rîche krônen sîn.
vil diens im dâ maneger bôt:
den helt treip von in trûrens nôt.
vrou Cunnewâr diu clâre maget
nam den helt unverzagt
mit ir hant und vuort in dan.
dô kust in mîn hêr Gâwân:
dô sprach der manlîche
ze dem helde ellens rîche
"ich weiz wol, vriwent, daz dîn vart
gein strîtes reise ist ungespart.
dâ geb dir got gelücke zuo,
und helfe ouch mir daz ich getuo
dir noch den dienst als ich kan gern.
des müeze mich sîn kraft gewern."
Der Wâleis sprach "wê waz ist got?
waer der gewaldec, sölhen spot
het er uns pêden niht gegeben,
kunde got mit kreften leben.
ich was im diens undertân,
sît ich gnâden mich versan.
nû wil im dienst widersagen:
hât er haz, den wil ich tragen.
vriunt, an dînes kampfes zît
dâ nem ein wîp vür dich den strît:
diu müeze ziehen dîne hant;
an der du kiusche hâst bekant
und wîplîche güete:
ir minn dich dâ behüete.
ine weiz wenn ich dich mê gesehe:
mîn wünschen sus an dir geschehe."
ir scheiden gap in trûren
ze strengen nâchgebûren.
vrou Cunnewâre de Lâlant
in vuorte dâ se ir poulûn vant,
sîn harnasch hiez si bringen dar:
ir linden hende wol gevar
wâpnden Gahmuretes suon.
si jach "ich solz von rehte tuon,
sît der künec von Brandigân
von iwern schulden mich wil hân.
grôz kumber iwer werdekeit
gît mir siufzebaerez leit.
swenne ir sît trûrens niht erwert,
iwer sorge mîne vröude zert."
nû was sîn ors verdecket,
sîn selbes nôt erwecket.
ouch het der degen wol getân
lieht wîz îsernharnasch an,
tiwer âne aller slaht getroc:
sîn kursît, sîn wâpenroc,
was gehêrt mit gesteine.
sînen helm al eine
het er niht ûf gebunden:
dô kuster an den stunden
Cunnewâren die clâren maget.
alsus wart mir von ir gesagt.
dâ ergienc ein trûrec scheiden
von den gelieben beiden.
hin reit Gahmuretes kint.
swaz âventiure gesprochen sint,
diene darf hie nieman mezzen zuo,
irn hoert alrêrst waz er nû tuo,
war er kêre und war er var.
swer den lîp gein rîterschefte spar,
der endenk die wîle niht an in,
ob ez im râte stolzer sin.
Condwier âmûrs,
dîn minneclîcher bêâ curs,
an den wirt dicke nû gedâht.
waz dir wirt âventiure brâht!
schildes ambet umben grâl
wirt nû vil güebet sunder twâl
von im den Herzeloyde bar.
er was ouch ganerbe dar.
Dô vuor der massnîe vil
gein dem arbeitlîchen zil,
ein âventiur ze schouwen,
dâ vier hundert juncvrouwen
und vier küneginne
gevangen wâren inne,
ze Schastel marveile.
swaz in dâ wart ze teile,
daz haben âne mînen haz:
ich pin doch vrouwen lônes laz.
dô sprach der Krieche Clîas
"ich pin der dâ versûmet was."
vor in allen er des jach.
"der turkoyte mich tâ stach
hinderz ors, ich muoz mich schamen.
doch sagter mir vier vrouwen namen,
die dâ krônebaere sint.
zwuo sint alt, zwuo sint noch kint.
der heizet einiu Itonjê,
diu ander heizet Cundrîê,
diu dritte heizt Arnîve,
diu vierde Sangîve."
daz wolt ieslîcher dâ besehen.
ez enmoht ir reise niht volspehen:
si muosten schaden dâ bejagen.
den sol ouch ich ze mâzen klagen.
wan swer durch wîp hât arbeit,
daz gît im vröude, etswenne ouch leit
an dem orte vürbaz wigt:
sus dicke minne ir lônes pfligt.
Do bereite ouch sich hêr Gâwân
als ein kampfbaere man
hin vür den künec von Ascalûn.
des trûrte manec Bertûn
und manec wîp und maget.
herzenlîche wart geklagt
von in sîn strîtes reise.
der werdekeit ein weise
wart nû diu tavelrunder.
Gâwân maz besunder
wâ mit er möhte wol gesigen.
alt herte schilde wol gedigen
(ern ruochte wie si wâren gevar)
die brâhten koufliute dar
ûf ir soumen, doch niht veile:
der wurden im drî ze teile.
do erwarp der wâre strîtes helt
siben ors ze kampfe erwelt.
ze sînen vriwenden er dô nam
zwelf schärpfiu sper von Angram,
starc roerîne schefte drîn
von Oraste Gentesîn
ûz einem heidenschen muor.
Gâwân nam urloup und vuor
mit unverzagter manheit.
Artûs was im vil bereit,
er gap im rîcher koste solt,
lieht gesteine und rôtez golt
und silbers manegen staerlinc.
gein sorgen wielzen sîniu dinc.
Ekubâ diu junge
vuor gein ir schiffunge:
ich mein die rîchen heidenin.
dô kêrte manegen ende hin
daz volc von dem Plimizoel.
Artûs vuor gein Karidoel.
Cunnewâre und Clâmidê
die nâmen ouch sînen urloup ê.
Orilus der vürste erkant
und vrou Jeschûte von Karnant
die nâmen ouch sînen urloup sân,
doch beliben se ûf dem plân
bî Clâmidê den dritten tac,
wand er der brûtloufte pflac,
niht mit benanter hôhgezît:
si wart dâ heime groezer sît.
wand im sîn milte daz geriet,
vil ritter, kumberhaftiu diet,
beleib in Clâmidês schar,
und ouch daz varende volc vil gar.
die vuorter heim ze lande:
mit êren âne schande
wart in geteilet dâ sîn habe,
mit valsche niht gewîset abe.
dô vuor vrou Jeschûte
mit Orilus ir trûte
durch Clâmidên ze Brandigân.
daz wart zeinen êrn getân
vroun Cunnewâren der künegîn.
dâ krônte man die swester sîn.
nû weiz ich, swelch sinnec wîp,
ob si hât getriwen lîp,
diu diz maere geschriben siht,
daz si mir mit wârheit giht,
ich kunde wîben sprechen baz
denne als ich sanc gein einer maz.
de küngîn Belakâne
was missewenden âne
und aller valscheite laz,
dô si ein tôter künec besaz,
sît gap vroun Herzeloyden troum
siufzebaeren herzeroum.
welch was vroun Ginovêren klage
an Ithêres endetage!
dar zuo was mir ein trûren leit,
daz alsô schamlîchen reit
des künges kint von Karnant,
vrou Jeschûte kiusche erkant.
wie wart vrou Cunnewâre
gâlûnet mit ir hâre!
des sint si vaste wider komen:
ir bêder scham hât prîs genomen.
ze machen nem diz maere ein man,
der âventiure prüeven kan
und rîme künne sprechen,
beidiu samnen und brechen.
ich taetz iu gerne vürbaz kunt,
wolt ez gebieten mir ein munt,
den doch ander vüeze tragent
dan die mir ze stegreif wagent.
Der nie gewarp nâch schanden,
ein wîl zuo sînen handen
sol nû dise âventiure hân
der werde erkande Gâwân.
diu prüevet manegen âne haz
derneben oder vür in baz
dan des maeres hêrren Parzivâl.
swer sînen vriunt alle mâl
mit worten an daz hoehste jagt,
der ist prîses anderhalp verzagt.
im waere der liute volge guot,
swer dicke lop mit wârheit tuot.
wan, swaz er sprîchet oder sprach,
diu rede belîbet âne dach.
wer sol sinnes wort behalten,
es enwelln die wîsen walten?
valsch lügelîch ein maere,
daz waen ich baz noch waere
âne wirt ûf eime snê,
sô daz dem munde wurde wê,
derz ûz vür wârheit breitet:
sô het in got bereitet
als guoter liute wünschen stêt,
den ir triwe zarbeite ergêt.
swem ist ze sölhen werken gâch,
dâ missewende hoeret nâch,
pfliht werder lîp an den gewin,
daz muoz in lêren kranker sin.
er mîdetz ê, kan er sich schemen:
den site sol er ze vogte nemen.
Gâwân der reht gemuote,
sîn ellen pflac der huote,
sô daz diu wâre zageheit
an prîse im nie gevrumte leit.
sîn herze was ze velde ein burc,
gein scharpfen strîten wol sô kurc,
in strîts gedrenge man in sach.
vriunt und vîent im des jach,
sîn krîe waer gein prîse hel,
swie gerne in Kingrimursel
mit kampfe hete dâ von genomen.
nû was von Artûse komen,
des enweiz ich niht wie mangen tac,
Gâwân, der manheite pflac.
sus reit der werde degen balt
sîn rehte strâze ûz einem walt
mit sîme gezog durch einen grunt.
dâ wart im ûf dem bühel kunt
ein dinc daz angest lêrte
und sîne manheit mêrte.
dâ sach der helt vür umbetrogen
nâch manger baniere zogen
mit grôzer vuore niht ze kranc.
er dâhte "mirst der wec ze lanc,
vlühtic wider geim walde."
dô hiez er gürten balde
einem orse daz im Orilus
gap: daz was genennet sus,
mit den rôten ôren Gringuljete:
er enpfiengz âne aller slahte bete.
Ez was von Muntsalvâsche komen,
und hetz Lehelîn genomen
ze Brumbâne bîme sê:
eime rîter tete sîn tjost wê,
den er tôt derhinder stach;
des sider Trevrizent verjach.
Gâwân dâhte "swer verzagt
sô daz er vliuhet ê man jagt,
dês sîme prîse gar ze vruo.
ich wil in nâher stapfen zuo,
swaz mir dâ von nû mac geschehen.
ir hât michz mêrre teil gesehen.
des sol doch guot rât werden."
do erbeizter zer erden,
reht als er habete einen stal.
die rotte wâren âne zal,
die dâ mit cumpânîe riten.
er sach vil kleider wol gesniten
und mangen schilt sô gevar
daz err niht bekande gar,
noch keine baniere under in.
"disem her ein gast ich pin,"
sus sprach der werde Gâwân
"sît ich ir keine künde hân.
wellent siz in übel wenden,
eine tjost sol ich in senden
deiswâr mit mîn selbes hant,
ê daz ich von in sî gewant."
dô was ouch Gringuljeten gegurt,
daz in mangen angestlîchen vurt
gein strîte was zer tjoste brâht:
des wart och dâ hin zim gedâht.
Gâwân sach geflôrieret
und wol gezimieret
von rîcher koste helme vil.
si vuorten gein ir nîtspil
wîz niwer sper ein wunder,
diu gemâlt wâren besunder
junchêrrn gegeben in die hant,
ir hêrren wâpen dran erkant.
Gâwân vil li roy Lôt
sach von gedrenge grôze nôt,
mûl die harnasch muosen tragen,
und manegen wol geladen wagen:
den was gein herbergen gâch.
ouch vuor der market hinden nâch
mit wunderlîcher pârât:
des enwas et dô kein ander rât.
ouch was der vrouwen dâ genuoc:
etslîchiun zwelften gürtel truoc
ze pfande nâch ir minne.
ez wâren niht küneginne:
die selben trippâniersen
hiezen soldiersen.
hie der junge, dort der alde,
dâ vuor vil ribalde:
ir loufen machte in müede lide.
etslîcher zaem baz an der wide,
denne er daz her dâ mêrte
und werdez volc unêrte.
vür was geloufen und geriten
daz her, des Gâwân het erbiten.
von solhem wâne daz geschach:
swer den helt dâ halden sach,
der wânde er waere des selben hers.
disehalp noch jensît mers
gefuor nie stolzer rîterschaft:
si heten hôhes muotes kraft.
nû vuor in balde hinden nâch
vast ûf ir slâ (dem was vil gâch)
ein knappe gar unfuoge vrî.
ein ledec ors gieng im bî:
einen niwen schilt er vuorte,
mit bêden sporen er ruorte
âne zart sîn runzît,
er wolde gâhen in den strît.
wol gesniten was sîn kleit.
Gâwân zuo dem knappen reit,
nâch gruozer vrâgte maere,
wes diu massenîe waere.
dô sprach der knappe "ir spottet mîn.
hêrre, hân ich sölhen pîn
mit unfuoge an iu erholt,
het ich dann ander nôt gedolt,
diu stüende mir gein prîse baz.
durch got nû senftet iwern haz.
ir erkennt ein ander baz dan ich:
waz hilft dan daz ir vrâget mich?
ez sol iu baz wesen kunt
zeinem mâle und tûsentstunt."
Gâwân bôt des mangen eit,
swaz volkes dâ vür in gereit,
daz er des niht erkande.
er sprach "mîn varn hât schande,
sît ich mit wârheit niht mac jehen
daz ich ir keinen habe gesehen
vor disem tage an keiner stat,
swar man mîn dienst ie gebat."
der knappe sprach ze Gâwân
"hêr, sô hân ich missetân:
ich soltz iu ê hân gesagt.
dô was mîn bezzer sin verzagt.
nû rihtet mîne schulde
nâch iwer selbes hulde.
ich solz iu dar nâch gerne sagen:
lât mich mîn unfuoge ê klagen."
"junchêr, nû sagt mir wer si sîn,
durch iwern zuhtbaeren pîn."
"hêr, sus heizt der vor iu vert,
dem doch sîn reise ist unrewert:
roys Poydiconjunz,
und duc Astor de Lanverunz.
dâ vert ein unbescheiden lîp,
dem minne nie gebôt kein wîp:
er treit der unfuoge kranz
und heizet Meljacanz.
ez waere wîb oder maget,
swaz er dâ minne hât bejagt,
die nam er gar in noeten:
man solt in drumbe toeten.
Er ist Poydiconjunzes suon
und wil ouch rîterschaft hie tuon:
der pfligt der ellens rîche
dicke unverzagetlîche.
waz hilft sîn manlîcher site?
ein swînmuoter, lief ir mite
ir värhelîn, diu wert ouch sie.
ine hôrte man geprîsen nie,
was sîn ellen âne vuoge:
des volgent mir genuoge.
hêr, noch hoert ein wunder,
lât iu daz sagen besunder.
grôz her nâch iu dâ vüeret
den sîn unfuoge rüeret,
der künec Meljanz von Lîz.
hôchvartlîchen zornes vlîz
hât er gevrumet âne nôt:
unrehtiu minne im daz gebôt."
der knappe in sîner zuht verjach
"hêrre, ich sagez iu, wand i ez sach.
des künec Meljanzes vater,
in tôdes leger vür sich bater
die vürsten sînes landes.
unerloeset pfandes
stuont sîn ellenthaftez leben:
daz muose sich dem tôde ergeben.
in der selben riwe
bevalher ûf ir triwe
Meljanzen den clâren
allen den die dâ wâren.
Er kôs im einen sunder dan:
der vürste was sîn hôhster man,
gegen triwe alsô bewaeret,
aller valscheit erlaeret:
den bater ziehen sînen suon.
er sprach "du maht an im nû tuon
dîner triwe hantveste.
bit in daz er die geste
und die heinlîchen habe wert:
swenne es der kumberhafte gert,
dem bit in teilen sîne habe."
sus wart bevolhen dâ der knabe.
dô leiste der vürste Lyppaut
al daz sîn hêrre der künec Schaut
an tôdes legere gein im warp:
harte wênec des verdarp,
endehaft ez wart geleistet sidr.
der vürste vuorte den knappen widr.
der hete dâ heime liebiu kint,
als sim noch pillîche sint;
ein tohter der des niht gebrach,
wan daz man des ir zîte jach,
si waere wol âmîe.
si heizet Obîe
ir swester heizet Obilôt.
Obîe vrumt uns dise nôt.
eins tages gedêhez an die stat
daz si der junge künec bat
nâch sîme dienste mînne.
si verfluochte im sîne sinne,
und vrâgte in wes er wânde,
war umb er sich sinnes ânde.
Si sprach hin zim "waert ir sô alt,
daz under schilde waere bezalt
in werdeclîchen stunden,
mit helm ûf houbt gebunden
gein herteclîchen vâren,
iwer tage in vünf jâren,
daz ir den prîs dâ het genomen,
und waert ir danne wider komen
ze mîm gebote gewesen dâ,
spraeche ich denne alrêste jâ,
des iwer wille gerte,
alze vruo ich iuch gewerte.
ir sît mir liep (wer lougent des?)
als Annôren Gâlôes,
diu sît den tôt durch in erkôs,
dô sin von einer tjost verlôs."
"ungern ich," sprach er "vrouwe,
iuch sô bî liebe schouwe
daz iwer zürnen ûf mich gêt.
gnâde doch bîm dienste stêt,
swer triwe rehte mezzen wil.
vrouwe, es ist iu gar ze vil
daz ir mînen sin sus smâhet:
ir habt iuch gar vergâhet.
ich möht doch des genozzen hân,
daz iwer vater ist mîn man,
und daz er hât von mîner hant
manege burc und al sîn lant."
"Swem ir iht lîht, der diene ouch daz,"
sprach si. "mîn zil sich hoehet baz.
ine wil von nieman lêhen hân:
mîn vrîheit ist sô getân,
ieslîcher krône hôch genuoc,
die irdisch houbet ie getruoc."
er sprach "ir sîtz gelêret,
daz ir hôchvart sus mêret.
sît iwer vater gap den rât,
er wandelt mir die missetât.
ich sol hie wâpen alsô tragen
daz wirt gestochen und geslagen.
ez sî strîten oder turnei,
hie belîbet vil der sper enzwei."
mit zorne schiet er von der maget.
sîn zürnen sêre wart geklagt
von al der massenîe:
in klagt ouch Obîe.
gein dirre ungeschihte
bôt sîn gerihte
und anders wandels genuoc
Lyppaut, der unschulde truoc.
ez waere krump oder sleht,
er gerte sînre genôze reht,
hof dâ die vürsten waeren:
und er waer zuo disen maeren
komen âne schulde.
genaedeclîcher hulde
er vaste sînen hêrren bat.
dem tete der zorn ûf vröuden mat.
Man kunde dâ niht gâhen
sô daz Lyppaut wolt vâhen
sînen hêrren: wander was sîn wirt;
als noch getriwer man verbirt.
der künec âne urloup dannen schiet,
als im sîn kranker sin geriet.
sîne knappen, vürsten kindelîn,
al weinde tâten klagen schîn,
die mit dem künec dâ wâren gewesen.
vor den mac Lyppaut wol genesen,
wand ers mit triwe hât erzogen,
gein werder vuore niht betrogen;
ez ensî dan mîn hêrre al ein,
an dem dochs vürsten triwe erschein.
mîn hêrre ist ein Franzeys,
li schahteliur de Bêâveys:
er heizet Lisavander.
die eine und die ander
muosen dem vürsten widersagen,
dô si schildes ambet muosen tragen.
bîme künege ritter worden sint
vil vürsten hiute und ander kint.
des vordern hers pfligt ein man
der wol mit scharpfen strîten kan,
der künec Poydiconjunz von Gors:
der vüert manc wol gewâpent ors.
Meljanz ist sîns bruoder suon:
si kunnen bêde hôchvart tuon,
der junge und ouch der alde.
daz es unfuoge walde!
Sus hât der zorn sich vür genomen,
daz bêde künege wellent komen
vür Bêârosche, dâ man muoz
gedienn mit arbeit wîbe gruoz.
vil sper muoz man dâ brechen,
bêdiu hurten und stechen.
Bêârosche ist sô ze wer,
ob wir heten zweinzec her,
ieslîchez groezer dan wir hân,
wir müesens unzerfüeret lâzen.
mîn reise istz hinder her verholn:
disen schilt hân ich dan verstoln
ûz von andern kinden,
ob mîn hêrre möhte vinden
ein tjost durch sînen êrsten schilt,
mit hurtes poynder dar gezilt."
der knappe hinder sich dô sach.
sîn hêrre vuor im balde nâch:
driu ors und zwelf wîziu sper
gâhten mit im balde her.
ich waen sîn gir des iemen trüge,
er wolde gern ze vorvlüge
die êrsten tjost dâ hân bejagt.
sus hât mir d'âventiure gesagt.
der knappe sprach ze Gâwân
"hêr, lât mich iwern urloup hân."
der kêrte sîme hêrren zuo.
waz welt ir daz Gâwân nû tuo,
ern besehe waz disiu maere sîn?
doch lêrt in zwîvel strengen pîn.
Er dâhte "sol ich strîten sehen,
und sol des niht von mir geschehen,
sost al mîn prîs verloschen gar.
kum ab ich durch strîten dar
und wirde ich dâ geletzet,
mit wârheit ist entsetzet
al mîn werltlîcher prîs.
ine tuon es niht deheinen wîs:
ich sol ê leisten mînen kampf."
sîn nôt sich in ein ander klampf.
gegen sîner kampfes verte
was ze belîben alze herte:
ern moht ouch dâ niht vür gevarn.
er sprach "nû müeze got bewarn
die kraft an mîner manheit."
Gâwân gein Bêârosche reit.
burg und stat sô vor im lac,
daz nieman bezzers hûses pflac.
ouch gleste gein im schône
aller ander bürge ein krône
mit türnen wol gezieret.
nû was geloschieret
dem her dervür ûf den plân.
dô marcte mîn hêr Gâwân
mangen rinc wol gehêrt.
dâ was hôchvart gemêrt:
wunderlîcher baniere
kôs er dâ mange schiere,
und manger slahte vremden bovel.
der zwîvel was sîns herzen hovel,
Dâ durch in starkiu angest sneit.
Gâwân mitten durch si reit.
doch ieslîch zeltsnuor de andern dranc,
ir her was wît und lanc.
dô saher wie si lâgen,
wes dise und jene pflâgen.
swer byen sey venûz dâ sprach,
gramerzîs er wider jach.
grôz rotte an einem orte lac,
sarjande von Semblidac:
den lac dâ sunder nâhen bî
turkople von Kahetî.
unkünde dicke unminne sint.
sus reit des künec Lôtes kint:
belîbens bete in nieman bat.
Gâwân kêrte gein der stat.
er dâhte "sol ich kipper wesen,
ich mac vor vlüste baz genesen
dort in der stat dan hie bî in.
ine kêr mich an dehein gewin,
wan wiech dez mîn behalde
sô deis gelücke walde."
Gâwân gein einer porten reit.
der burgaer site was im leit:
sine hete niht betûret,
al ir porten wâren vermûret
und al ir wîchûs werlîch,
dar zuo der zinnen ieslîch
mit armbruste ein schütze pflac,
der sich schiezens her ûz bewac:
Si vlizzen sich gein strîtes werc.
Gâwân reit ûf an den berc.
swie wênec er dâ waere bekant,
er reit ûf dâ er die burc vant.
sîn ougen muosen schouwen
mange werde vrouwen.
diu wirtîn selbe komen was
durch warten ûf den palas
mit ir schoenen tohtern zwein,
von den vil liehter varwe schein.
schier het er von in vernomen,
si sprâchen "wer mac uns hie komen?"
sus sprach diu alte herzogîn.
"waz gezoges mac diz sîn?"
dô sprach ir elter tohter sân
"muoter, ez ist ein koufman."
"nû vüert man im doch schilde mite."
"daz ist vil koufliute site."
ir junger tohter dô sprach
"du zîhst in daz doch nie geschach:
swester, des mahtu dich schamen:
er gewan nie koufmannes namen.
er ist sô minneclîch getân,
ich wil in zeime ritter hân.
sîn dienst mac hie lônes gern:
des wil ich in durch liebe wern."
sîne knappen nâmen dô goume
daz ein linde und ölboume
unden bî der mûre stuont.
daz dûhte si ein gaeber vuont.
Waz welt ir daz si mê nû tuon?
wan do'rbeizte der künec Lôtes suon,
aldâ er den besten schaten vant.
sîn kameraer truoc dar zehant
ein kulter und ein matraz,
dar ûf der stolze werde saz.
ob im saz wîbe hers ein vluot.
sîn kamergewant man nider luot
und dez harnasch von den soumen.
hin dan undern andern boumen
herberge nâmen sie,
knappen die dâ kômen hie.
diu alte herzogîn sprach sân
"tohter, welch koufman
kunde alsus gebâren?
dune solt sîn sus niht vâren."
dô sprach diu junge Obilôt
"unfuoge ir dennoch mê gebôt:
geim künege Meljanz von Lîz
si kêrte ir hôchverte vlîz,
dô er si bat ir minne.
gunêrt sîn sölhe sinne!"
dô sprach Obîe,
vor zorne niht diu vrîe,
"sîn vuore ist mir unmaere.
dort sitzt ein wehselaere:
des market muoz hie werden guot.
sîn soumschrîn sint sô behuot,
dîns ritters, toerschiu swester mîn:
er wil ir selbe goumel sîn."
Gar dirre worte hôre
kom Gâwân in sîn ôre.
die rede lât sîn als si nû stê:
nû hoeret wiez der stat ergê.
ein schefraeh wazzer vür si vlôz
durch eine brükke steinîn grôz,
niht gein der vînde want:
anderhalp was unverhert daz lant.
ein marschalc kom geriten sân:
vür die brücken ûf den plân
nam er herberge wît.
sîn hêrre kom an rehter zît,
und ander die dâ solden komen.
ich sagez iu, hât irs niht vernomen,
wer ins wirtes hilfe reit,
und wer durch in mit triwen streit.
im kom von Brevigariez
sîn bruoder duc Marangliez.
durch den kômen zwên ritter snel,
der werde künec Schirnîel:
der truoc krôn ze Lyrivoyn:
als tete sîn bruoder ze Avendroyn.
dô die burgaere sâhen
daz in helfe wolde nâhen,
daz ê des was ir aller rât,
daz dûht si dô ein missetât.
der vürste Lyppaut dô sprach
"ôwê daz Bêârosche ie geschach
daz ir porten suln vermûret sîn!
wan swenne ich gein dem hêrren mîn
Schildes ambet zeige,
mîn bestiu zuht ist veige.
ez hulfe mich und stüende ouch baz
sîn hulde dan sîn grôzer haz.
wie stêt ein tjost durch mînen schilt,
mit sîner hende dar gezilt,
odr ob versnîden sol mîn swert
sînen schilt, mîns hêrren wert!
gelobt daz iemer wîse wîp,
diu treit alze lôsen lîp.
nû lât mich mînen hêrren hân
in mîme turne: ich müeste in lâzen
und mit im in den sînen.
swar an er mich wil pînen,
des stên ich gar ze sîme gebote.
doch sol ich gerne danken gote
daz er mich niht gevangen hât,
sît in sîn zürnen niht erlât
eren well mich hie besitzen.
nû râtet mir mit witzen,"
sprach er zen burgaeren,
"gein disen strengen maeren."
dô sprach dâ manc wîse man
"möht ir unschult genozzen hân,
ez enwaer niht komen an disiu zil."
si gâben im des râtes vil,
daz er sîn porte ûf taete
und al die besten baete
ûz gein der tjoste rîten.
si jâhen "wir mugen sô strîten,
E daz wir uns von zinnen wern
Meljanzes bêden hern.
ez sint doch allez meistec kint,
die mit dem künec dâ komen sint:
dâ erwerbe wir vil lîhte ein pfant,
dâ von ie grôzer zorn verswant.
der künec ist lîhte alsô gemuot,
swenn er hie ritterschaft getuot,
er sol uns nôt erlâzen
und al sîn zürnen mâzen.
veltstrîts sol uns doch baz gezemen,
dan daz se uns ûz der mûre nemen.
wir solten wol gedingen
dort in ir snüeren ringen,
wan Poydiconjunzes kraft:
der vüert die herten ritterschaft.
dâ ist unser groester vreise
die gevangen Berteneise,
der pfligt der herzoge Astor:
den siht man hie gein strîte vor.
dâ ist och sîn sun Meljacanz.
het den erzogen Gurnamanz,
sô waer sîn prîs gehoehet gar:
doch siht man in in strîtes schar.
dâ engegen ist uns grôz helfe komen."
ir habt ir râten wol vernomen:
der vürste tete als man im riet.
die mûre er ûzen porten schiet.
die burgaere ellens unbetrogen
begunden ûz ze velde zogen,
Hie ein tjost, diu ander dort.
daz her begunde ouch trecken vort
her gein der stat durch hôhen muot.
ir vesprîe wart vil guot.
ze bêder sîte rotten ungezalt,
garzûne krîe manecvalt.
bêde schottesch und walsch
wart dâ gerüefet sunder valsch.
der ritter tât was âne vride:
die helde erswungen dâ die lide.
ez wâren doch allez meistec kint,
die ûzem her dar komen sint.
die begiengen dâ vil werde tât,
die burgaer pfanten se ûf der sât.
der nie gediende an wîbe
kleinoet, der möhte an sîme lîbe
niemer bezzer wât getragen.
von Meljanze hôrt ich sagen,
sîn zimierde waere guot:
er het och selbe hôhen muot
und reit ein schoene kastelâzen,
daz Meljacanz dort gewan,
do'r Keyn sô hôhe derhinder stach
daz mann am aste hangen sach.
do ez Meljacanz dort erstreit,
Meljanz von Lîz ez hie wol reit.
sîn tât was vor ûz sô bekant.
al sîn tjost in ir ougen vant
Obî dort ûf dem palas,
dar si durch warten komen was.
"nû sich," sprach si, "swester mîn.
deiswâr mîn ritter und der dîn
begênt hie ungelîchiu werc.
der dîne waent daz wir den berc
und die burc sülen verliesen.
ander wer wir müezen kiesen."
diu junge muose ir spotten doln:
si sprach "er mac si es wol erholn:
ich gib im noch gein ellen trôst,
daz er dîns spottes wirt erlôst.
er sol dienst gein mir kêren,
und ich wil im vröude mêren.
sît du gihst er sî ein koufman,
er sol mîns lônes market hân."
ir bêder strît der worte
Gâwân ze merke hôrte.
als ez im dô getohte
übersaz erz, swie er mohte.
sol lûter herze sich niht schemen,
daz muoz der tôt dervon ê nemen.
daz grôze her al stille lac,
des Poydiconjunz dort pflac:
wan ein werder jungelinc
was im strîte und al sîn rinc,
der herzoge von Lanverunz.
dô kom Poydiconjunz:
ouch nam der alt wîse man
die eine und die andern dan.
diu vesperîe was erliten
und wol durch werdiu wîp gestriten.
Dô sprach Poydiconjunz
zem herzogen von Lanverunz
"geruocht ir mîn niht bîten,
sô ir vart durch rüemen strîten?
sô waent ir daz sî guot getân.
hie ist der werde Lahedumân
und ouch Meljacanz mîn suon:
swaz die bêde solden tuon,
und ich selbe, ir möht dâ strîten sehen,
ob ir strîten kundet spehen.
ine kum niemer von dirre stat,
ine mache uns alle strîtes sat:
oder mir gebent man und wîp
her ûz gevangen ir bêder lîp."
dô sprach der herzoge Astor
"hêr, iwer neve was dâ vor,
der künec, und al sîn her von Lîz:
solt iwer her an slâfes vlîz
die wîl sich hân gekêret?
habt ir uns daz gelêret?
sô slâf ich dâ man strîten sol:
ich kan bî strîte slâfen wol.
doch gloubt mir daz, waer ich niht komen,
die burgaer heten dâ genomen
vrumen und prîs zir handen:
ich bewart iuch dâ vor schanden.
durch got nû senftet iwern zorn.
dâ ist mê gewunnen dan verlorn
von iwerre massenîe,
wils jehen vrou Obîe."
Poydiconjunzes zorn was ganz
ûf sînen neven Meljanz.
doch brâht der werde junge man
vil tjost durch sînen schilt her dan:
daz endorft sîn niwer prîs niht klagen.
nû hoeret von Obîen sagen.
diu bôt ir hazzes genuoc
Gâwân, dern âne schulde truoc:
si wolt im werben schande.
einen garzûn si sande
hin ze Gâwân, dâ der saz:
si sprach "nû vrâge in vürbaz,
ob diu ors veile sîn,
und ob in sînen soumschrîn
lige inder werdez krâmgewant.
wir vrowen koufenz al zehant."
der garzûn kom gegangen:
mit zorn er wart enpfangen.
Gâwâns ougen blicke
in lêrten herzen schricke:
der garzûn sô verzagte
daz ern vrâgte noch ensagte
al daz in sîn vrouwe werben hiez.
Gâwân die rede ouch niht enliez,
er sprach "vart hin, ir ribbalt.
mûlslege al ungezalt
sult ir hie vil enpfâhen,
welt ir mir vürbaz nâhen."
der garzûn dan lief oder gienc:
nû hoeret wiez Obîe an vienc.
Einen junchêrrn si sprechen bat
den burcgrâven von der stat:
der was geheizen Scherules.
si sprach "du solt in biten des
daz erz durch mînen willen tuo
und manlîche grîfe zuo.
undern ölboumen bîme graben
stênt siben ors: diu sol er haben,
und ander rîcheite vil.
ein koufman uns hie triegen wil:
bit in daz er daz wende.
ich getrûw des sîner hende,
si nemez unvergolten:
ouch hât erz unbescholten."
der knapp hin nider sagte
al daz sîn vrowe klagte.
"ich sol vor triegen uns bewarn,"
sprach Scherules, "ich wil dar varn."
er reit hin ûf dâ Gâwân saz,
der selten ellens ie vergaz;
an dem er vant krancheite vlust,
lieht antlütze und hôhe brust,
und einen ritter wol gevar.
Scherules in pruovte gar,
sîne arme und ieweder hant
und swaz geschickede er dâ vant.
dô sprach er "hêrre, ir sît ein gast:
guoter witze uns gar gebrast,
sît ir niht herberge hât.
nû prüevetz uns vür missetât.
Ich sol nû selbe marschalc sîn:
liute und guot, swaz heizet mîn,
daz kêr ich iu gein diens siten.
nie gast zuo wirte kom geriten,
der im waere als undertân."
"hêr, iwer gnâde," sprach Gâwân.
"daz hân ich ungedient noch:
ich sol iu gerne volgen doch."
Scherules der lobs gehêrte
sprach als in sîn triwe lêrte.
"sît ez sich hât an mich gezogt,
ich pin vor vlust nû iwer vogt;
ezen nem iu dan daz ûzer her:
dâ bin ich mit iu an der wer."
mit lachendem munde er sprach
hin zal den knappen dier dâ sach
"ladet ûf iur harnasch über al:
wir sulen hin nider in daz tal."
Gâwân vuor mit sîme wirt.
Obîe nû daz niht verbirt,
ein spilwîp si sande,
die ir vater wol erkande,
und enbôt im solhiu maere,
dâ vüere ein valschaere:
"des habe ist rîche und guot:
bit in durch rehten rîters muot,
sît er vil soldiere hât,
ûf ors, ûf silber und ûf wât,
daz diz sî ir êrste gelt.
ez vrumt wol siben ûfez velt."
Daz spilwîp zem vürsten sprach
al des sîn tohter dar verjach.
swer ie urliuges pflac,
dem was vil nôt, ob er bejac
möhte an rîcher koste hân.
Lyppauten den getriwen man
überlesten soldiere,
daz er gedâhte schiere
"ich sol diz guot gewinnen
mit zorne od abe mit minnen."
die nâchreiser niht vermeit.
Scherules im widerreit,
er vrâgte war im waer sô gâch.
"ich rîte eim trügenaere nâch:
von dem sagt man mir maere,
ez sî ein valschaere."
unschuldec was hêr Gâwân:
ezen hete niht wan d'ors getân,
und ander daz er vuorte.
Scherulesen lachen ruorte:
er sprach "hêrre, ir sît betrogen:
swerz iu saget, er hât gelogen,
ez sî maget man oder wîp.
unschuldec ist mîns gastes lîp:
ir solt in anders prîsen.
ern gewan nie münzîsen,
welt ir der rehten maere losen,
sîn lîp getruoc nie wehselpfosen.
seht sîn gebâr, hoert sîniu wort:
in mîme hûs liez ich in dort:
Kunt ir dan ritters vuore spehen,
ir müezt im rehter dinge jehen.
sîn lîp gein valsche nie wart palt.
swer im dar über tuot gewalt,
waerz mîn vater oder mîn kint,
al die gein im in zorne sint,
mîn mâge oder mîn bruoder,
die müesen diu strîtes ruoder
gein mir ziehen: ich wil in wern,
vor unrehten strîten nern,
swa ich, hêr, vor iwern hulden mac.
ûz schildes ambt in einen sac
wolt ich mich ê ziehen,
sô verre ûz arde vliehen
dâ mich niemen erkande,
ê daz ir iwer schande,
hêrre, an im begienget.
güetlîch ir enpfienget
billîcher al die her sint komen
und iwern kumber hânt vernomen,
dan daz irs welt rouben.
des sult ir iuch gelouben."
der vürste sprach "nû lâz mich in sehen.
dâ mac niht arges ûz geschehen."
er reit dâ er Gâwânen sach.
zwei ougen und ein herze jach,
diu Lyppaut mit im brâhte dar,
daz der gast waer wol gevar
und rehte manlîche site
sînen gebaerden wonten mite.
Swem wâriu liebe ie erholte
daz er herzeminne dolte,
herzeminne ist des erkant,
daz herze ist rehter minne ein pfant,
alsô versetzet und verselt,
kein munt ez niemer gar volzelt
waz minne wunders vüegen kan.
ez sî wîb oder man,
die krenket herzeminne
vil dicke an hôhem sinne.
Obîe und Meljanz,
ir zweier minne was sô ganz
und stuont mit solhen triwen,
sîn zorn iuch solde riwen,
daz er mit zorne von ir reit:
des gab ir trûren solhez leit
daz ir kiusche wart gein zorne balt.
unschuldec Gâwân des enkalt,
und ander diez mit ir dâ liten.
si kom dicke ûz vrouwenlîchen siten:
sus vlaht ir kiusche sich in zorn.
ez was ir bêder ougen dorn,
swâ si den werden man gesach:
ir herze Meljanze jach,
er müest vor ûz der hôste sîn.
si dâhte "ob er mich lêret pîn,
den sol ich gerne durch in hân.
den jungen werden süezen man
vor al der werlt ich minne:
dar jagent mich herzen sinne."
Von minn noch zornes vil geschiht:
nûne wîzetz Obîen niht.
nû hoeret wie ir vater sprach,
do er den werden Gâwân sach
undern in daz lant enpfienc,
wie erz mit rede dô ane vienc.
dô sprach er "hêrre, iwer kumen
daz mac an saelden uns gevrumen.
ich hân gevaren manege vart:
sô suoze in mînen ougen wart
nie von angesihte.
zuo dirre ungeschihte
sol iwer kümfteclîcher tac
uns troesten, wander troesten mac."
er bat in tuon dâ ritters tât.
"ob ir harnaschs mangel hât,
des lât iuch wol bereiten gar.
welt ir, sît, hêrre, in mîner schar."
dô sprach der werde Gâwân
"ich waer des ein bereiter man:
ich hân harnasch und starke lide;
wan daz mîn strîten stêt mit vride
unz an eine benante stunde.
ir laeget ob odr und,
daz wolt ich durch iuch lîden:
nû muoz ichz durch daz mîden,
hêrre, unz ein mîn kampf ergêt,
dâ mîn triwe sô hôhe pfandes stêt,
durch aller werden liute gruoz
ichs mit kampfe loesen muoz
(Sus pin ich ûf der strâzen),
odr ich muoz den lîp dâ lâzen."
daz was Lyppaute ein herzeleit.
er sprach "hêr, durch iur werdekeit
und durch iwerre zühte hulde
sô vernemet mîn unschulde.
ich hân zwuo tohter die mir sint
liep: wan si sint mîniu kint.
swaz mir got hât an den gegeben,
dâ wil ich pî mit vröuden leben.
ôwol mich daz ich ie gewan
kumber den ich von in hân!
den treit iedoch diu eine
mit mir al gemeine.
unglîch ist diu gesellekeit:
mîn hêrre ir tuot mit minnen leit,
und mir mit unminne.
als ich michs versinne,
mîn hêrre mir gewalt wil tuon
durch daz ich hân deheinen suon.
mir sulen ouch tohter lieber sîn:
waz denne, ob ichs nû lîde pîn?
den wil ich mir ze saelden zeln.
swer sol mit sîner tohter weln,
swie ir verboten sî dez swert,
ir wer ist anders als wert:
si erwirbt im kiuscheclîche
einen sun vil ellens rîche.
des selben ich gedingen hân."
"nû gewers iuch got," sprach Gâwân.
Lyppaut der vürste al vaste bat.
"hêr, durch got, die rede lât:"
sus sprach des künec Lôtes suon:
"durch iwer zuht sult ir daz tuon,
und lât mich triwe niht enbern.
eins dinges wil ich iuch gewern:
ich sage iu hînt bî dirre naht,
wes ich mich drumbe hân bedâht."
Lyppaut im dancte und vuor zehant.
ame hove er sîne tohter vant,
und des burcgrâven tohterlîn:
diu zwei snalten vingerlîn.
dô sprach er Obilôte zuo
"tohter, wannen kumest duo?"
"vatr, ich var dâ nider her.
ich getrûwe im wol daz er michs wer:
ich wil den vremden ritter biten
dienstes nâch lônes siten."
"tohter, sô sî dir geklagt,
ern hât mir an noch ab gesagt.
kum mîner bete anz ende nâch."
der meide was zem gaste gâch.
dô se in die kemenâten gienc,
Gâwân spranc ûf. dô er sie enpfienc,
zuo der süezen er dô saz.
er danct ir daz si niht vergaz
sîn dâ man im missebôt.
er sprach "geleit ie ritter nôt
durch ein sus wênec vrouwelîn,
dâ solt ich durch iuch inne sîn."
Diu junge süeze clâre
sprach âne alle vâre
"got sich des wol versinnen kan:
hêrre, ir sît der êrste man
der ie mîn redegeselle wart:
ist mîn zuht dar an bewart,
und och mîn schamlîcher sin,
daz gît an vröuden mir gewin:
wan mir mîn meisterin verjach,
diu rede waere des sinnes dach.
hêr, ich bit iwer und mîn:
daz lêrt mich endehafter pîn.
den nenne ich iu, geruochet irs:
habt ir mich ihtes deste wirs,
ich var doch ûf der mâze pfat,
wande ich dâ ziu mîn selber bat.
ir sît mit der wârheit ich,
swie die namen teilen sich.
mîns lîbes namen sult ir hân:
nû sît maget und man.
ich hân iwer und mîn gegert.
lât ir mich, hêrre, ungewert
nû schamlîche von iu gên,
dar umbe muoz ze rehte stên
iwer prîs vor iwer selbes zuht,
sît mîn magtuomlîchiu vluht
iwer gnâde suochet.
ob ir des, hêrre, ruochet,
ich wil iu geben minne
mit herzenlîchem sinne.
Ob ir manlîche site hât,
sô waene ich wol daz ir niht lât
irn dient mir: ich pin diens wert.
sît och min vater helfe gert
an vriwenden und an mâgen,
lât iuch des niht betrâgen,
irn dient uns beiden ûf mîn eins lôn."
er sprach "vrouwe, iurs mundes dôn
wil mich von triwen scheiden.
untriwe iu solde leiden.
mîn triwe dolt die pfandes nôt:
ist si unerloeset, ich pin tôt.
doch lât mich dienst und sinne
kêren gegen iwerre minne:
ê daz ir minne megt gegeben,
ir müezet vünf jar ê leben:
deist iwerr minne zît ein zal."
nû dâhter des, wie Parzivâl
wîben baz getrûwt dan gote:
sîn bevelhen dirre magde bote
was Gâwân in daz herze sîn.
dô lobter dem vreuwelîn,
er wolde durch si wâpen tragen.
er begunde ir vürbaz mêre sagen
"in iwerre hende sî mîn swert.
ob iemen tjoste gein mir gert,
den poynder müezt ir rîten,
ir sult dâ vür mich strîten.
man mac mich dâ in strîte sehen:
der muoz mînhalp von iu geschehen."
Si sprach "vil wênc mich des bevilt.
ich pin iur scherm und iwer schilt
und iwer herze und iwer trôst,
sît ir mich zwîvels hât erlôst.
ich pin vür ungevelle
iwer geleite und iwer geselle,
vür ungelückes schûr ein dach
bin ich iu senfteclîch gemach.
mîn minne sol iu vride bern,
gelückes vor der angest wern,
daz iwer ellen niht verbirt
irn wert iuch vaste unz an den wirt.
ich pin wirt und wirtîn
und wil in strîte bî iu sîn.
swenne ir des gedingen hât,
saelde und ellen iuch niht lât."
dô sprach der werde Gâwân
"vrouwe, ich wil beidiu hân,
sît ich in iwerm gebote lebe,
iwer minne und iwers trôstes gebe."
die wîle was ir händelîn
zwischen den handen sîn.
dô sprach si "hêr, nû lât mich varn.
ich muoz ouch mich dar an bewarn.
wie vüert ir âne mînen solt?
dar zuo waere i'u alze holt.
ich sol mich arbeiten,
mîn kleinoete iu bereiten.
swenne ir daz traget, deheinen wîs
überhoeht iuch niemer ander prîs."
Dan vuor diu maget und ir gespil.
si buten beide ir dienstes vil
Gâwâne dem gaste:
der neig ir hulden vaste.
dô sprach er "sult ir werden alt,
trüeg dan niht wan sper der walt
als erz am andern holze hât,
daz wurde iu zwein ein ringiu sât.
kan iwer jugent sus twingen,
welt irz inz alter bringen,
iwer minne lêrt noch ritters hant
dâ von ie schilt gein sper verswant."
dan vuorn die magede beide
mit vröuden sunder leide.
des burcgrâven tohterlîn
diu sprach "nû saget mir, vrouwe mîn,
wes habt ir im ze gebne wân?
sît daz wir niht wan tocken hân,
sîn die mîne iht schoener baz,
die gebt im âne mînen haz:
dâ wirt vil wênec nâch gestriten."
der vürste Lippaut kom geriten
an dem berge enmitten.
Obylôt und Clauditten
saher vor im ûf hin gên:
er bat si bêde stille stên.
dô sprach diu junge Obilôt
"vater, mir wart nie sô nôt
dîner helfe: dar zuo gip mir rât.
der ritter mich gewert hât."
"Tohter, swes dîn wille gert,
hân ichz, des bistu gewert.
ôwol der vruht diu an dir lac!
dîn geburt was der saelden tac."
"vater, sô wil ich dirz sagen,
heinlîche mînen kumber klagen:
nâch dînn gnâden dar zuo sprich."
er bat si heben vür sich:
si sprach "war koem dan mîn gespil?"
dô hielt der ritter bî im vil:
die striten wer si solde nemen.
des moht ieslîchen wol gezemen:
iedoch bôt man se einem dar:
Clauditte was och wol gevar.
al rîtnde sprach ir vater zir
"Obylôt, nû sage mir
ein teil von dîner noete."
"dâ hân ich kleinoete
dem vremden ritter gelobt.
ich waen mîn sin hât getobt.
hân ich im niht ze gebenne,
waz toug ich dan ze lebenne,
sît er mir dienst hât geboten?
sô muoz ich schämeliche roten,
ob ich im niht ze gebne hân.
nie magede wart sô liep ein man."
dô sprach er "tohter, wart an mich:
ich sol des wol bereiten dich.
sît du diens von im gerst,
ich gib dir daz du in gewerst,
Ob dich halt dîn muoter lieze.
got gebe daz ichs genieze.
ôwî er stolz werder man,
waz ich gedingen gein im hân!
nie wort ich dennoch zim gesprach:
in mîme slâfe ich in hînte sach."
Lyppaut gienc vür die herzogîn,
und Obylôt diu tohter sîn.
dô sprach er "vrouwe, stiurt uns zwei.
mîn herze nâch vröuden schrei,
dô mich got dirre maget beriet
und mich von ungemüete schiet."
diu alte herzogîn sprach sân
"waz welt ir mînes guotes hân?"
"vrouwe, sît irs uns bereit,
Obylôt wil bezzer kleit.
si dunket si es mit wirde wert,
sît sô werder man ir minne gert
und er ir biutet dienstes vil
und ouch ir kleinoete wil."
dô sprach der magede muoter
"er süezer man vil guoter!
ich waene, ir meint den vremden gast.
sîn blic ist reht ein meien glast."
dô hiez dar tragen diu wîse
samît von Ethnîse.
unversniten wât truoc man dâ mite.
pfelle von Tabronite
ûzem lande ze Trîbalibôt.
an Kaukasas daz golt ist rôt,
Dar ûz die heiden manege wât
wurkent, diu vil spaehe hât,
mit rehter art ûf sîden.
Lyppaut hiez balde snîden
sîner tohter kleider:
er miste gern ir beider,
der boesten und der besten.
einen pfell mit golde vesten
den sneit man an daz vreuwelîn.
ir muose ein arm gebloezet sîn:
dâ was ein ermel von genomen,
der solde Gâwâne komen.
daz was ir prîsente,
pfell von Neurîente,
verre ûz heidenschaft gefuort.
der het ir zeswen arm geruort,
doch an den roc niht genaet:
dane wart nie vadem zuo gedraet.
den brâhte Clauditte dar
Gâwâne dem wol gevar.
dô wart sîn lîp gar sorgen vrî.
sîner schilde wâren drî:
ûf einen sluogern al zehant.
al sîn trûren gar verswant:
sînen grôzen danc er niht versweic,
vil dicke er dem wege neic,
den diu juncvrouwe gienc,
diu in sô güetlîche enpfienc
und in sô minneclîche
an vröuden machte rîche.
Der tac het ende und kom diu naht.
ze bêder sît was grôziu maht,
manec werlîch ritter guot.
waer des ûzern hers niht solhiu vluot,
sô heten die inren strîtes vil.
dô mâzen si ir letze zil
bî dem liehtem mânen.
si kunden sich wol ânen
vorhteclîcher zageheit.
vor tages wart von in bereit
zwelf zingel wîte,
vergrabet gein dem strîte,
daz ieslîch zingel muose hân
ze orse ûz drî barbigân.
Kardefablêt de Jâmor,
des marschalc nam dâ vier tor,
dâ man smorgens sach sîn her
wol mit ellenthafter wer.
der herzoge rîche
streit dâ rîterlîche.
diu wirtîn was sîn swester.
er was des muotes vester
denne anders manec strîtec man,
der wol in strîte tûren kan:
des leit er dicke in strîte pîn.
sîn her dâ zogete snahtes în.
er was verre dar gestrîchen,
wander selten was entwichen
strîteclîcher herte.
vier porte er dâ wol werte.
Swaz hers anderhalp der brücken lac,
daz zogete über, ê kom der tac,
ze Bêârosche in die stat,
als si Lyppaut der vürste bat.
dô wâren die von Jâmor
geriten über die brücken vor.
man bevalh ieslîche porten sô,
daz si werlîche dô
stuonden, dô der tag erschein.
Scherules der kôs im ein,
die er und mîn hêr Gâwân
niht unbehuot wolden lâzen.
man hôrt dâ von den gesten
(ich waen daz wâren die besten),
die klagten daz dâ was geschehen
ritterschaft gar âne ir sehen,
und daz diu vesperîe ergienc
daz ir deheiner tjost dâ enpfienc.
diu klage was gar âne nôt:
ungezalt mans in dâ bôt,
allen den dies ruochten
unts ûz ze velde suochten.
in den gazzen kôs man grôze slâ:
ouch sach man her und dâ
mange banier zogen în
allez bî des mânen schîn,
und mangen helm von rîcher kost
(man wolt si vüeren gein der tjost)
und manec sper wol gemâl.
ein Regenspurger zindâl
Dâ waer ze swachem werde,
vor Bêârosche ûf der erde:
man sach dâ wâpenrocke vil
hôher an der koste zil.
diu naht tete nâch ir alten site:
am orte ein tac ir zogte mite.
den kôs man niht bî lerchen sanc:
manc hurte dâ vil lûte erklanc.
daz kom von strîtes sachen.
man hôrt diu sper dâ krachen
reht als ez waere ein wolken rîz.
dâ was daz junge her von Lîz
komen an die von Lirivoyn
und an den künec von Avendroyn.
dâ erhal manc rîchiu tjoste guot,
als der würfe in grôze gluot
ganze castâne.
âvoy wie ûf dem plâne
von den gesten wart geriten
und von den burgaern gestriten!
Gâwân und der schahteliur,
durch der sêle âventiur
und durch ir saelden urhap
ein pfaffe in eine messe gap.
der sanc se beide got und in:
dô nâhte ir werdekeit gewin:
wand ez was ir gesetze.
dô riten se in ir letze.
ir zingel was dâ vor behuot
mit mangem werden ritter guot:
Daz wâren Scherules man:
von den wart ez dâ guot getân.
waz mag ich nû sprechen mê?
wan Poydiconjunz was hêr:
der reit dar zuo mit solher kraft,
waer Swarzwalt ieslîch stûde ein schaft,
man dorft dâ niht mê waldes sehen,
swer sîne schar wolde spehen.
der reit mit sehs vanen zuo,
vor den man strîts begunde vruo.
pusûner gâben dôzes klac,
alsô der doner der ie pflac
vil angestlîcher vorhte.
manc tambûrr dâ worhte
mit der pusûner galm.
wart inder dâ kein stupfen halm
getretet, des enmoht ich niht.
Erffurter wîngarte giht
von treten noch der selben nôt:
maneg orses vuoz die slâge bôt.
dô kom der herzoge Astor
mit strîte an die von Jâmor.
dâ wurden tjoste gewetzet,
manc werder man entsetzet
hinderz ors ûfen acker.
si wâren ir strîtes wacker.
vil vremder krîe man dâ rief.
manc vole âne sînen meister lief,
des hêrre dort ze vuoze stuont:
ich waen dem was gevelle kuont.
Dô ersach mîn hêr Gâwân
daz gevlohten was der plân,
die vriunde in der vînde schar:
er huob ouch sich mit poynder dar.
müelîch sîn was ze warten:
diu ors doch wênec sparten
Scherules und die sîne:
Gâwân si brâht in pîne.
waz er dâ ritter nider stach,
und waz er starker sper zebrach!
der werden tavelrunder bote,
het er die kraft niht von gote,
sô waer dâ prîs vür in gegert.
dô wart erklenget manec swert.
im wâren al ein beidiu her:
gein den was sîn hant ze wer;
die von Lîz und die von Gors.
von bêder sît er manec ors
gezogen brâhte schiere
zuo sînes wirts baniere.
er vrâgte obs iemen wolte dâ:
der was dâ vil, die sprâchen jâ.
si wurden al gelîche
sîner geselleschefte rîche.
dô kom ein ritter her gevarn,
der ouch diu sper niht kunde sparn.
der burcgrâve von Bêâveis
und Gâwân der kurteis
kômen an ein ander,
daz der junge Lysavander
Hinderm orse ûf den bluomen lac,
wan er von tjost gevelles pflac.
daz ist mir durch den knappen leit,
ders änderen tages mit zühten reit
und Gâwân sagte maere,
wâ von diz komen waere.
der erbeizte über sîn hêrren nider.
Gâwânn erkante und gab im wider
daz ors daz dâ wart bejagt.
der knappe im neic, wart mir gesagt.
nû seht wâ Kardefablêt
selbe ûfem acker stêt
von einer tjost mit hurt erkant:
die zilte Meljacanzes hant.
dô zucten in die sîne enbor.
dâ wart dicke Jâmor
mit herten swertslegen geschrît.
dâ wart enge, und niht ze wît,
dâ hurte gein der hurte dranc.
manc helm in in diu ôren klanc.
Gâwân nam sîne geselleschaft:
do ergienc sîn poynder mit kraft,
mit sînes wirts baniere
beschutter harte schiere
von Jâmor den werden.
dô wart ûf die erden
ritter vil gevellet.
geloubetz, ob ir wellet:
geziuge sint mir gar verzagt,
wan als diu âventiure sagt.
Leh kuns de Muntâne
vuor gein Gâwâne.
dâ wart ein rîchiu tjost getân,
daz der starke Lahedumân
hinderm orse ûfm acker lac;
dar nâch er sicherheite pflac,
der stolze degen wert erkant:
diu ergienc in Gâwânes hant.
dô streit der herzoge Astor
den zingeln aller naehste vor:
dâ ergienc manc hurteclîcher strît.
dicke Nantes wart geschrît,
Artûss herzeichen.
die herten, niht die weichen,
was dâ manc ellender Berteneis,
und die soldier von Destrigleis,
ûz Erekes lande;
der tât man dâ bekande.
ir pflac duc de Lanverunz.
ouch möhte Poydiconjunz
die Berteneis hân ledec lâzen:
sô wart ez dâ von in getân.
si wâren Artûse
zer muntâne Clûse
ab gevangen, dâ man strîten sach:
in eime sturme daz geschach.
si schrîten Nantes nâch ir siten
hie od swâ si strîtes biten:
daz was ir krîe und ir art.
etslîcher truoc vil grâwen bart.
Ouch het ieslîch Bertûn
durch bekantnisse ein gampilûn
eintwedr ûf helm odr ûf den schilt
nâch Ilinôtes wâpne gezilt:
daz was Artûs werder suon.
waz mohte Gâwân dô tuon,
ern siufzete, do er diu wâpen sach,
wande im sîn herze jâmers jach.
sîn oeheimes sunes tôt
brâht Gâwânn in jâmers nôt.
erekande wol der wâpen schîn:
dô liefen über diu ougen sîn.
er liez die von Bertâne
sus tûren ûf dem plâne:
er wolde mit in strîten niht,
als man noch vriwentschefte giht.
er reit gein Meljanzes her.
dâ wâren die burgaer ze wer,
daz mans in danken mohte;
wan daz in doch niht tohte
daz velt gein überkraft ze behaben:
si wâren entwichen geime graben.
den burgaern manege tjost dâ bôt
ein ritter allenthalben rôt:
der hiez der ungenante,
wande in nieman dâ bekante.
ich sagz iu als ichz hân vernomen.
er was zuo Meljanze komen
dâ vor ame dritten tage.
des kômen die burgaere in klage:
Meljanze er helfe sich bewac.
der erwarb ouch im von Semblidac
zwelf knappen, die sîn nâmen war
an der tjoste und an der poynder schar:
swaz sper gebieten moht ir hant,
diu wurden gar von im verswant.
sîn tjoste wâren mit hurte hel,
wand er den künec Schirnîel
und sînen bruoder dâ vienc.
dennoch dâ mê von im ergienc.
sicherheit er niht erliez
den herzogen Marangliez.
die wâren des ortes herte.
ir volc sich dennoch werte.
Meljanz der künec dâ selbe streit:
swem er lieb od herzeleit
hete getân, die muosen jehen
daz selten mêre waere geschehen
von deheinem alsô jungen man,
als ez dâ von im wart getân.
sîn hant vil vester schilde kloup:
waz starker sper vor im zestoup,
dâ sich poynder in den poynder slôz!
sîn jungez herze was sô grôz
daz er strîtes muose gern:
des enmoht in nieman dâ gewern
volleclîch ( daz was ein nôt),
unz er Gâwân tjostieren bôt.
Gâwân ze sînen knappen nam
der zwelf sper einz von Angram,
als erz erwarp zem Plymizoel.
Meljanzes krî was Barbygoel,
diu werde houptstat in Lîz.
Gâwân nam sîner tjoste vlîz:
dô lêrte Meljanzen pîn
von Oraste Gentesîn
der starke roerîne schaft,
durch den schilt in dem arme gehaft.
ein rîchiu tjost dâ geschach:
Gâwân in vlügelingen stach,
und enzwei sîn hindern satelbogen,
daz die held vür unbetrogen
hindern orsen stuonden.
dô tâten se als si kuonden,
mit den swerten tûren.
dâ waere zwein gebûren
gedroschen mê denne genuoc.
iewedr des andern garbe truoc:
stuckoht die wurden hin geslagen.
Meljanz ein sper ouch muose tragen,
daz stacte dem helde durch den arm:
bluotec sweiz im machte warm.
dô zuct in mîn hêr Gâwân
in Brevigariezer barbigân
und twanc in sicherheite:
der was er im bereite.
waere der junge man niht wunt,
dane waer nie man sô gâhes kunt
daz er im wurde undertân:
man müese'in langer hân erlâzen.
Lyppaut der vürste, des landes wirt,
sîn manlîch ellen niht verbirt.
gein dem streit der künec von Gors.
dâ muosen beidiu liute und ors
von geschütze lîden pîne,
dâ die Kahetîne
und die sarjant von Semblydac
ieslîcher sîner künste pflac:
turkople kunden wenken.
die burgaer muosen denken,
waz vînde von ir letzen schiet.
si heten sarjande ad piet:
ir zingel wâren sô behuot
als dâ man noch daz beste tuot.
swelch wert man dâ den lîp verlôs,
Obîen zorn unsanfte er kôs,
wande ir tumbiu lôsheit
vil liute brâht in arbeit.
wes enkalt der vürste Lyppaut?
sîn hêrre der alte künec Schaut
hetes in erlâzen gar.
do begunde müeden ouch diu schar:
dennoch streit vaste Meljacanz.
op sîn schilt waere ganz?
des enwas niht hende breit beliben:
dô het in verr hin dan getriben
der herzoge Kardefablêt.
der turnei al stille stêt
ûf einem blüemînen plân.
dô kom ouch mîn hêr Gâwân.
Des kom Meljacanz in nôt,
daz im der werde Lanzilôt
nie sô vaste zuo getrat,
do er von der swertbrücke pfat
kom und dâ nâch mit im streit.
im was gevancnusse leit,
die vrou Ginovêr dolte,
dier dâ mit strîte holte.
dô punierte Lôtes suon.
waz mohte Meljacanz nû tuon,
ern tribe ochz ors mit sporen dar?
vil liute nam der tjoste war.
wer dâ hinderm orse laege?
den der von Norwaege
gevellet hete ûf de ouwe.
manc ritter und vrouwe
dise tjost ersâhen,
die Gâwân prîses jâhen.
den vrowen ez guot ze sehne was
her nider von dem palas.
Meljacanz wart getretet,
durch sîn kursît gewetet
maneg ors daz sît nie gruose enbeiz:
ez reis ûf in der bluotec sweiz.
dâ ergienc der orse schelmetac,
dar nâch den gîren ir bejac.
dô nam der herzoge Astor
Meljacanzen den von Jâmor:
der was vil nâch gevangen.
der turney was ergangen.
Wer dâ nâch prîse wol rite
und nâch der wîbe lône strite?
ine möht ir niht erkennen.
solt ich se iu alle nennen,
ich wurde ein unmüezec man.
inrehalp wart ez dâ guot getân
durch die jungen Obilôt,
und ûzerhalb ein ritter rôt,
die zwêne behielten dâ den prîs,
vür si nieman keinen wîs.
dô des ûzern hers gast
innen wart daz im gebrast
dienstdankes von dem meister sîn
(der was gevangen hin în),
er reit dâ er sîne knappen sach.
ze sîn gevangen er dô sprach
"ir hêrren gâbt mir sicherheit.
mir ist hie widervaren leit,
gevangen ist der künec von Lîz:
nû kêret allen iwern vlîz,
ober ledec müge sîn,
mager sô vil geniezen mîn,"
sprach er zem künec von Avendroyn
und ze Schirnîel von Lyrivoyn
und zem herzogen Marangliez.
mit spaeher glübde er si liez
von im rîten in die stat:
Meljanzen er si loesen bat,
oder daz si erwurben im den grâl.
sine kunden im ze keinem mâl
Niht gesagen wâ der was,
wan sîn pflaege ein künec hiez Anfortas.
dô diu rede von in geschach,
der rôte ritter aber sprach
"ob mîner bete niht ergêt,
sô vart dâ Pelrapeire stêt.
bringt der küngîn iwer sicherheit,
und sagt ir, der durch si dâ streit
mit Kingrûne und mit Clâmidê,
dem sî nû nâch dem grâle wê,
und doch wider nâch ir minne.
nâch bêden i'emer sinne.
nû sagt ir sus, ich sant iuch dar.
ir helde, daz iuch got bewar."
mit urloube se riten în.
dô sprach ouch er zen knappen sîn
"wir sîn gewinnes unverzagt.
nemt swaz hie orse sî bejagt.
wan einz lât mir an dirre stunt:
ir seht wolz mîn ist sêre wunt."
dô sprâchen die knappen guot
"hêr, iwer genâd daz ir uns tuot
iwer helfe sô groezlîche.
wir sîn nû immer rîche."
er welt im einz ûf sîne vart,
mit den kurzen ôren Inglîart,
daz dort von Gâwâne gienc,
innen des er Meljanzen vienc.
dâ holtz des rôten ritters hant:
des wart verdürkelt etslîch rant.
Mit urloub tete er dankêre.
vünfzehen ors oder mêre
liez er in âne wunden.
die knappen danken kunden.
si bâten in belîben vil:
vürbaz gestôzen was sîn zil.
dô kêrte der gehiure
dâ grôz gemach was tiure:
ern suochte niht wan strîten.
ich waen bî sînen zîten
ie dehein man sô vil gestreit.
daz ûzer her al zogende reit
ze herbergen durch gemach.
dort inne der vürste Lyppaut sprach,
und vrâgte wiez dâ waere komen:
wander hête vernomen,
Meljanz waere gevangen.
daz was im liebe ergangen:
ez kom im sît ze trôste.
Gâwân den ermel lôste
âne zerren vonme schilte
(sînen prîs er hôher zilte):
den gap er Clauditten:
an dem orte und ouch dâ mitten
was er durchstochen und durchslagen:
er hiez in Obilôte tragen.
dô wart der magede vröude grôz.
ir arm was blanc und blôz:
dar über hefte sin dô sân.
si sprach "wer hât mir dâ getân?"
Immer swenn si vür ir swester gienc,
diu disen schimpf mit zorn enpfienc.
den rittern dâ was ruowe nôt,
wande in grôz müede daz gebôt.
Scherules nam Gâwân
und den grâven Lahedumân.
dennoch mê ritter er dâ vant,
die Gâwân mit sîner hant
des tages ûf dem velde vienc,
dâ manec grôziu hurte ergienc.
dô sazte se ritterlîche
der burcgrâve rîche.
er und al sîn müediu schar
stuonden vor dem künege gar,
unze Meljanz enbeiz:
guoter handelunge er sich dâ vleiz.
des dûhte Gâwân ze vil:
"obez der künec erlouben wil,
hêr wirt, sô sult ir sitzen,"
sprach Gâwân mit witzen:
sîn zuht in dar zuo jagte.
der wirt die bete versagte:
er sprach "mîn hêrre ist skünges man.
disen dienst het er getân,
ob den künec des gezaeme
daz er sînen dienst naeme.
mîn hêr durch zuht sîn niht ensiht:
wand ern hât sîner hulde niht.
gesament die vriuntschaft iemer got,
sô leist wir alle sîn gebot."
Dô sprach der junge Meljanz
"iwer zuht was ie sô ganz,
die wîle daz ich wonte hie,
daz iwer rât mich nie verlie.
het ich iu baz gevolget dô,
sô saehe man mich hiute vrô.
nû helft mir, grâve Scherules,
wande ich iu wol getrûwe des,
um mînen hêrrn der mich hie hât,
(si hoernt wol bêde iwern rât)
und Lyppaut, der ander vater mîn,
der tuo sîn zuht nû gein mir schîn.
sîner hulde het ich niht verlorn,
wold es sîn tohter hân enborn.
diu prüevete gein mir tôren schimpf:
daz was unvrouwenlîch gelimpf."
dô sprach der werde Gâwân
"hie wirt ein suone getân,
die nieman scheidet wan der tôt."
dô kômen, die der ritter rôt
hin ûz hete gevangen,
ûf vür den künec gegangen:
die sageten wiez dâ waere komen.
dô Gâwân hête vernomen
sîniu wâpen, der mit in dâ streit,
und wem si gâben sicherheit,
und dô sim sagten umben grâl,
dô dâhter des, daz Parzivâl
diss maeres waere ein urhap.
sîn nîgen er gein himel gap,
Daz got ir strîtes gegenniet
des tages von ein ander schiet.
des was ir helendiu zuht ein pfant,
daz ir neweder wart genant.
sine erkande ouch nieman dâ:
daz tete man aber anderswâ.
zuo Meljanz sprach Scherules
"hêrre, muoz i'uch biten des,
sô ruochet mînen hêrren sehen.
swes vriunt dâ bêdenthalben jehen,
des sult ir gerne volgen,
und sît im niht erbolgen."
daz dûhte se guot über al.
dô vuorens ûf des küneges sal,
daz inner her von der stat:
des vürsten marschalc si des bat.
dô nam mîn hêr Gâwân
den grâven Lahedumân
und ander sîne gevangen
(die kômen dar zuo gegangen):
er bat si geben sicherheit,
die er des tages ab in erstreit,
Scherulese sîme wirt.
männeglîch nû niht verbirt,
sine vüern, als dâ gelobet was,
ze Bêârosche ûfen palas.
Meljanze gap diu burcgrâvîn
rîchiu kleider und ein rîselîn,
dâ'r sînen wunden arm în hienc,
dâ Gâwâns tjoste durch gienc.
Gâwân bî Scherulese enbôt
sîner vrouwen Obilôt,
daz er si gerne wolde sehen
und ouch mit wârheite jehen
sînes lîbes undertân,
und er wolt ouch ir urloup hân.
"und sagt, ich lâze irn künec hie:
bit si sich bedenken wie
daz sin alsô behalte
daz prîs ir vuore walte."
dise rede hôrte Meljanz.
er sprach "Obilôt wirt kranz
aller wîplîchen güete.
daz senft mir mîn gemüete,
ob ich ir sicherheit muoz geben,
daz ich ir vrides hie sol leben."
"ir sult si dâ vür hân erkant,
iuch envienc hie nieman wan ir hant:"
sus sprach der werde Gâwân
"mînen prîs sol si al eine hân."
Scherules kom vür geriten.
nûne was ze hove niht vermiten,
dane waere maget man und wîp
in solher waete ieslîches lîp,
daz man kranker armer wât
des tages dâ hete lîhten rât.
mit Meljanz ze hove reit
al die dort ûze ir sicherheit
ze pfande heten lâzen.
dort elliu vieriu sâzen,
Lyppaut, sîn wîp und sîniu kint.
ûf giengen die dâ komen sint.
der wirt gein sîme hêrren spranc:
ûf dem palase was grôz gedranc,
dâ ern vînt und die vriunde enpfienc.
Meljanz bî Gâwâne gienc.
"kund ez iu niht versmâhen,
mit kusse iuch wolt enpfâhen
iwer altiu vriwendîn:
ich mein mîn wîp, die herzogîn."
Meljanz antwurt dem wirte sân
"ich wil gern ir kus mit gruoze hân,
zweier vrouwen diech hie sihe:
der dritten ich niht suone gihe."
des weinten die eltern dô:
Obilôt was vaste vrô.
der künec mit kusse enpfangen wart,
und zwên ander künege âne bart:
als tete der herzog Marangliez.
Gâwânn man kuss ouch niht erliez,
und daz er naem sîn vrouwen dar.
er dructez kint wol gevar
als ein tocken an sîne brust:
des twang in vriwentlîch gelust.
hin ze Meljanze er sprach
"iwer hant mir sicherheite jach:
der sît nû ledec, und gebt si her.
aller mîner vröuden wer
sitzet an dem arme mîn:
ir gevangen sult ir sîn."
Meljanz durch daz dar nâher gienc.
diu maget Gâwânn zuo zir gevienc:
Obilôt doch sicherheit geschach,
dâ ez manc werder ritter sach.
"hêr künec, nû habt ir missetân,
sol mîn ritter sîn ein koufman,
des mich mîn swester vil an streit,
daz ir im gâbet sicherheit."
sus sprach diu maget Obilôt:
Meljanze si dâ nâch gebôt
daz er sicherheit verjaehe,
diu in ir hant geschaehe,
ir swester Obîen.
"zeiner âmîen
sult ir si hân durch ritters prîs:
zeim hêrren und zeim âmîs
sol si iuch immer gerne hân.
ine wils iuch dwederhalp erlâzen."
got ûz ir jungen munde sprach:
ir bete bêdenthalp geschach.
dâ meistert vrou minne
mit ir krefteclîchem sinne,
und herzenlîchiu triwe,
der zweier liebe al niwe.
Obîen hant vürn mantel sleif,
dâ si Meljanzes arm begreif:
al weinde kust ir rôter munt
dâ der was von der tjoste wunt.
manc zaher im den arm begôz,
der von ir liehten ougen vlôz.
Wer macht si vor der diet sô balt?
daz tete diu minne junc und alt.
Lyppaut dô sînen willen sach,
wande im sô liebe nie geschach.
sît got der êrn in niht erliez,
sîn tohter er dô vrouwe hiez.
wie diu hôchzît ergienc,
des vrâgt den der dâ gâbe enpfienc:
und war dô männeglîch rite,
er hete gemach odr er strite,
des mag ich niht ein ende hân.
man sagte mir daz Gâwân
urloup nam ûf dem palas,
dar er durch urloup komen was.
Obilôt des weinde vil:
si sprach "nû vüert mich mit iu hin."
dô wart der jungen süezen maget
diu bete von Gâwâne versagt:
ir muoters kûm von im gebrach.
urloup er dô zin allen sprach.
Lyppaut im diens bôt genuoc,
wand er im holdez herze truoc.
Scherules, sîn stolzer wirt,
mit al den sînen niht verbirt,
ern rîte ûz mit dem degene balt.
Gâwâns strâze ûf einen walt
gienc: dar sander weideman
und spîse verre mit im dan.
urloup nam der werde helt:
Gâwân gein kumber was verselt.
Swer was ze Bêârosche komen,
doch hete Gâwân dâ genomen
den prîs ze bêder sît al ein;
wan daz dervor ein ritter schein,
bî rôtem wâpen unrekant,
des prîs man in die hoehe bant.
Gâwân het êre und heil,
ieweders volleclîchen teil:
nû nâht och sînes kampfes zît.
der walt was lanc und wît,
dâ durch er muose strîchen,
wolder kampfes niht entwîchen:
âne schulde er was derzuo erkorn.
nû was ouch Inglîart verlorn,
sîn ors mit kurzen ôren:
in Tabronit von Môren
wart nie bezzer ors ersprenget.
nû wart der walt gemenget,
hie ein schache, dort ein velt,
etslîchz sô breit daz ein gezelt
vil kûme drûffe stüende.
mit sehen gewan er küende
erbûwens lands, hiez Ascalûn.
dâ vrâgter gegen Schanpfanzûn
swaz im volkes widerfuor.
hôch gebirge und manec muor,
des het er vil durchstrîchen dar.
dô nam er einer bürge war:
âvoy diu gap vil werden glast:
dâ kêrte gegen des landes gast.
nû hoert von âventiure sagen,
und helfet mir dar under klagen
Gâwâns grôzen kumber.
mîn wîser und mîn tumber,
die tuonz durch ir gesellekeit
und lâzen in mit mir sîn leit.
ôwê nû solt ich swîgen.
nein, lât vürbaz sîgen
der etswenne gelücke neic
und nû gein ungemache seic.
disiu burc was gehêret sô,
daz Enêas Kartâgô
nie sô hêrrenlîche vant,
dâ vroun Dîdôn tôt was minnen pfant.
waz si palase pflaege,
und wie vil dâ türne laege?
ir hete Acratôn genuoc,
diu âne Babylône ie truoc
ame grif die groesten wîte
nâch heiden worte strîte.
si was alumbe wol sô hôch,
und dâ si gein dem mer gezôch:
deheinen sturm si widersaz,
noch grôzen ungefüegen haz.
dervor lac raste breit ein plân:
dar über reit hêr Gâwân.
vünf hundert ritter oder mê
(ob den alln was einer hêr)
die kômen im dâ widerriten
in liehten kleidern wol gesniten.
Als mir d'âventiur sagete,
ir vederspil dâ jagete
den kranch od swaz vor in dâ vlôch.
ein râvît von Spâne hôch
reit der künec Vergulaht.
sîn blic was tac wol bî der naht.
sîn geslähte sante Mazadân
vür den berc ze Fâmorgân:
sîn art was von der veien.
in dûhte er saehe den meien
in rehter zît von bluomen gar,
swer nam des küneges varwe war.
Gâwânen des bedûhte,
do der künec sô gein im lûhte,
ez waere der ander Parzivâl,
und daz er Gahmuretes mâl
hete alsô diz maere weiz,
dô der reit în ze Kanvoleiz.
ein reiger tete durch vluht entwîch
in einen muorigen tîch:
den brâhten valken dar gehurt.
der künec suochte unrehten vurt,
in valken hilfe wart er naz:
sîn ors verlôs er umbe daz
dar zuo al diu kleider sîn
(doch schiet er valken von ir pîn):
daz nâmen die valkenaere.
op daz ir reht iht waere?
ez was ir reht, si soltenz hân:
man muose och si bî rehte lâzen.
Ein ander ors man im dô lêch:
des sînen er sich gar verzêch.
man hienc ouch ander kleit an in:
jenz was der valkenaere gewin.
hie kom Gâwân zuo geriten.
âvoy nû wart dâ niht vermiten,
erne wurde baz enpfangen
dan ze Karidoel waere ergangen
Ereckes enpfâhen,
dô er begunde nâhen
Artûs nâch sîme strîte,
und dô vrou Enîte
sîner vröude was ein condewier,
sît im Maliclisier
daz twerc sîn vel unsanfte brach
mit der geisel dâ ez Gynovêr sach,
und dô ze Tulmeyn ein strît
ergienc in dem kreize wît
umben spärwaere.
Idêr vil Noyt der maere
im sîne sicherheit dâ bôt:
er muose'im bieten vür den tôt.
die rede lât sîn, und hoertz och hie:
ich waene sô vriescht ir nie
werdern antpfanc noch gruoz.
ôwê des wirt unsanfte buoz
des werden Lôtes kinde.
rât irz, ich erwinde
und sag iu vürbaz niht mêre.
durch trûren tuon ich widerkêre.
Doch vernemt durch iwer güete,
wie ein lûter gemüete
vremder valsch gevrumte trüebe.
ob ich iu vürbaz üebe
diz maere mit rehter sage,
sô kumt irs mit mir in klage.
dô sprach der künec Vergulaht
"hêrre, ich hân mich des bedâht,
ir sult rîten dort hin în.
magez mit iweren hulden sîn,
ich prîche iu nû gesellekeit.
ist ab iu mîn vürbaz rîten leit,
ich lâz swaz ich ze schaffen hân."
dô sprach der werde Gâwân
"hêr, swaz ir gebietet,
billîche ir iuch des nietet:
daz ist och âne mînen zorn
mit guotem willen gar verkorn."
dô sprach der künec von Ascalûn
"hêrre, ir seht wol Schamfanzûn.
dâ ist mîn swester ûf, ein maget:
swaz munt von schoene hât gesagt,
des hât si volleclîchen teil.
welt irz iu prüeven vür ein heil,
deiswâr sô muoz si sich bewegen
daz se iwer unz an mich sol pflegen.
ich kum iu schierre denn ich sol:
ouch erbeit ir mîn vil wol,
gesehet ir die swester mîn:
irn ruocht, wolt ich noch lenger sîn."
"Ich sihe iuch gern, als tuon ich sie.
doch hânt mich grôze vrouwen ie
ir werden handelunge erlâzen."
sus sprach der stolze Gâwân.
der künec sande ein ritter dar,
und enbôt der maget daz si sîn war
sô naem daz langiu wîle
in diuhte ein kurziu île.
Gâwân vuor dar der künec gebôt.
welt ir, noch swîg ich grôzer nôt.
nein, ich wilz iu vürbaz sagen.
strâze und ein pfärt begunde tragen
Gâwân gein der porte
an des palas orte.
swer bûwes ie begunde,
baz denne ich sprechen kunde
von dises bûwes veste.
dâ lac ein burc, diu beste
diu ie genant wart ertstift:
unmâzen wît was ir begrift.
der bürge lop sul wir hie lâzen,
wande ich iu vil ze sagen hân
von des küneges swester, einer maget.
hie ist von bûwe vil gesagt:
die prüeve ich rehte als ich sol.
was si schoen, daz stuont ir wol:
und hete si dar zuo rehten muot,
daz was gein werdekeit ir guot;
sô daz ir site und ir sin
was gelîch der marcgrâvin,
Diu dicke vonme Heitstein
über al die marke schein.
wol im derz heinlîche an ir
sol prüeven! des geloubet mir,
der vindet kurzewîle dâ
bezzer denne anderswâ.
ich mac des von vrouwen jehen
als mir diu ougen kunnen spehen.
swar ich rede kêr ze guote,
diu bedarf wol zühte huote.
nû hoer dise âventiure
der getriwe und der gehiure:
ich enruoche umb d'ungetriwen.
mit dürkelen riwen
hânt se alle ir saelekeit verlorn:
des muoz ir sêle lîden zorn.
ûf den hof dort vür den palas reit
Gâwân gein der gesellekeit,
als in der künec sande,
der sich selben an im schande.
ein ritter, der in brâhte dar,
in vuorte dâ saz wol gevar
Antikonîe de künegîn.
sol wîplich êre sîn gewin,
des koufes het si vil gepflegen
und alles valsches sich bewegen:
dâ mite ir kiusche prîs erwarp.
ôwê daz sô vruo erstarp
von Veldeke der wîse man!
der kunde se baz gelobet hân.
Dô Gâwân die maget ersach,
der bote gienc nâher und sprach
al daz der künec werben hiez.
diu künegîn dô niht enliez,
sine spraeche "hêr, gêt nâher mir.
mîner zühte meister daz sît ir:
nû gebietet und lêret.
wirt iu kurzewîle gemêret,
daz muoz an iwerm gebote sîn.
sît daz iuch der bruoder mîn
mir bevolhen hât sô wol,
ich küsse iuch, ob ich küssen sol.
nû gebiet nâch iweren mâzen
mîn tuon odr mîn lâzen."
mit grôzer zuht sî vor im stuont.
Gâwân sprach "vrouwe, iwer muont
ist sô küssenlîch getân,
ich sol iweren kus mit gruoze hân."
ir munt was heiz, dick und rôt,
dar an Gâwân den sînen bôt.
dâ ergienc ein kus ungastlîch.
zuo der meide zühte rîch
saz der wol geborne gast.
süezer rede in niht gebrast
bêdenthalp mit triwen.
si kunden wol geniwen,
er sîne bete, si ir versagen.
daz begunder herzenlîchen klagen:
ouch bat er si gnâden vil.
diu maget sprach als i'u sagen wil.
"Hêrre, sît ir anders kluoc,
sô mages dunken iuch genuoc.
ich erbiutz iu durch mîns bruoder bete,
daz ez Ampflîse Gamurete
mînem oeheim nie baz erbôt;
âne bî ligen. mîn triwe ein lôt
an dem orte vürbaz waege,
der uns wegens ze rehte pflaege:
und enweiz doch, hêrre, wer ir sît;
doch ir an sô kurzer zît
welt mîne minne hân."
dô sprach der werde Gâwân
"mich lêret mîner künde sin,
ich sage iu, vrouwe, daz ich pin
mîner basen bruoder suon.
welt ir mir gnâde tuon,
daz enlât niht durch mînen art:
derst gein iwerm sô bewart,
daz si bêde al glîche stênt
und in rehter mâze gênt."
ein maget begunde in schenken,
dar nâch schier von in wenken.
mê vrowen dennoch dâ sâzen,
die och des niht vergâzen,
si giengen und schuofen umb ir pflege.
ouch was der ritter von dem wege,
der in dar brâhte.
Gâwân des gedâhte,
dô si alle von im kômen ûz,
daz dicke den grôzen strûz
vaehet ein vil kranker ar.
er greif ir undern mantel dar:
Ich waene, er ruort irz hüffelîn.
des wart gemêret sîn pîn.
von der liebe alsölhe nôt gewan
beidiu maget und ouch der man,
daz dâ nâch was ein dinc geschehen,
hetenz übel ougen niht ersehen.
des willn si bêde wâren bereit:
nû seht, dô nâht ir herzeleit.
dô gienc zer tür în aldâ
ein ritter blanc: wand er was grâ.
in wâfenheiz er nante
Gâwânen, do ern erkante.
dâ bî er dicke lûte schrei
"ôwê und heiâ hei
mîns hêrren den ir sluoget,
daz iuch des niht genuoget,
irn nôtzogt och sîn tohter hie."
dem wâfenheiz man volget ie:
der selbe site aldâ geschach.
Gâwân zer juncvrouwen sprach
"vrowe, nû gebet iweren rât:
unser dwederz niht vil wer hie hât."
er sprach "wan het ich doch mîn swert!"
dô sprach diu juncvrouwe wert
"wir sulen ze wer uns ziehen,
ûf jenen turn dort vliehen,
der bî mîner kemenâten stêt.
genaedeclîchez lîhte ergêt."
Hie der ritter, dort der koufman,
diu juncvrouwe erhôrte sân
den bovel komen ûz der stat.
mit Gâwân si geim turne trat.
ir vriunt muost kumber lîden.
si bat siz dicke mîden:
ir kradem und ir dôz was sô
daz ez ir keiner marcte dô.
durch strît si drungen gein der tür:
Gâwân stuont ze wer dervür.
ir în gên er bewarte:
ein rigel dern turn besparte,
den zucter ûz der mûre.
sîn arge nâchgebûre
entwichen im dicke mit ir schar.
diu künegîn lief her und dar,
ob ûf dem turn iht waer ze wer
gein disem ungetriwen her.
dô vant diu maget reine
ein schâchzabelgesteine,
und ein bret, wol erleit, wît:
daz brâht si Gâwâne in den strît.
an eim îsenînem ringez hienc,
dâ mit ez Gâwân enpfienc.
ûf disen vierecken schilt
was schâchzabels vil gespilt:
der wart im sêr zerhouwen.
nû hoert och von der vrouwen.
ez waere künec oder roch,
daz warf si gein den vînden doch:
ez was grôz und swaere.
man sagt von ir diu maere,
Swen dâ erreichte ir wurfes swanc,
der strûchte âne sînen danc.
diu küneginne rîche
streit dâ ritterlîche,
bî Gâwân si werlîche schein,
daz diu koufwîp ze Tolenstein
an der vasnaht nie baz gestriten:
wan si tuontz von gampelsiten
und müent âne nôt ir lîp.
swâ harnaschrâmec wirt ein wîp,
diu hât ir rehts vergezzen,
sol man ir kiusche mezzen,
sine tuoz dan durch ir triwe.
Antikonîen riwe
wart ze Schanfanzûn erzeiget
und ir hôher muot geneiget.
in strît si sêre weinde:
wol si daz bescheinde,
daz vriwentlîch liebe ist staete.
waz Gâwân dô taete?
swenne im diu muoze geschach,
daz er die maget reht ersach;
ir munt, ir ougen, und ir nasen.
baz geschict an spizze hasen,
ich waene den gesâht ir nie,
dan si was dort und hie,
zwischen der hüffe und ir brust.
minne gerende gelust
kunde ir lîp vil wol gereizen.
irn gesâht nie âmeizen,
Diu bezzers gelenkes pflac,
dan si was dâ der gürtel lac.
daz gap ir gesellen
Gâwâne manlîch ellen.
si tûrte mit im in der nôt.
sîn benantez gîsel was der tôt,
und anders kein gedinge.
Gâwânen wac vil ringe
vînde haz, swenn er die maget erkôs;
dâ von ir vil den lîp verlôs.
dô kom der künec Vergulaht.
der sach die strîteclîchen maht
gegen Gâwâne kriegen.
ich enwolt iuch denne triegen,
sone mag ich in niht beschoenen,
ern well sich selben hoenen
an sînem werden gaste.
der stuont ze wer al vaste:
dô tete der wirt selbe schîn,
daz mich riwet Gandîn
der künec von Anschouwe,
daz ein sô werdiu vrouwe
sîn tohter, ie den sun gebar,
der mit ungetriwer schar
sîn volc bat sêre strîten.
Gâwân muose bîten
unze der künec gewâpent wart:
er huop sich selbe an strîtes vart.
Gâwân dô muose entwîchen,
doch unlasterlîchen:
Unders turnes tür er wart getân.
nû seht, dô kom der selbe man,
der in kampflîche an ê sprach:
vor Artûse daz geschach.
der lantgrâve Kyngrimursel
gram durch swarten und durch vel,
durch Gâwâns nôt sîn hende er want:
wan des was sîn triwe pfant,
daz er dâ solde haben vride,
ezen waer daz eines mannes lide
in in kampfe twungen.
die alten und die jungen
treib er vonme turne wider:
den hiez der künec brechen nider.
Kyngrimursel dô sprach
hin ûf dâ er Gâwânen sach
"helt, gib mir vride zuo dir dar în.
ich wil geselleclîchen pîn
mit dir hân in dirre nôt.
mich muoz der künec slahen tôt,
odr ich behalde dir dîn leben."
Gâwân den vride begunde geben:
der lantgrâve spranc zuo zim dar.
des zwîvelte diu ûzer schar
(er was ouch burcgrâve aldâ):
si waeren junc oder grâ,
die blûgten an ir strîte.
Gâwân spranc an die wîte,
als tete ouch Kyngrimursel:
gein elln si bêde wâren snel.
Der künec mant die sîne.
"wie lange sulen wir pîne
von disen zwein mannen pflegen?
mîns vetern sun hât sich bewegen,
er wil erneren disen man,
der mir den schaden hât getân,
den er billîcher raeche,
ob im ellens niht gebraeche."
genuoge, dens ir triwe jach,
kurn einen der zem künege sprach
"hêrre, müeze wirz iu sagen,
der lantgrâve ist unerslagen
hie von manger hende.
got iuch an site wende,
die man iu vervâhe baz.
werltlîch prîs iu sînen haz
teilt, erslaht ir iwern gast:
ir ladet ûf iuch der schanden last.
sô ist der ander iwer mâc,
in des geleite ir disen bâc
hebt. daz sult ir lâzen:
ir sît dervon verwâzen.
nû gebt uns einen vride her,
die wîl daz dirre tac gewer:
der vride sî och dise naht.
wes ir iuch drumbe habt bedâht,
daz stêt dannoch ziwerre hant,
ir sît geprîset odr geschant.
Mîn vrouwe Antikonîe,
vor valscheit diu vrîe,
dort al weinde bî im stêt.
ob iu daz niht ze herzen gêt,
sît iuch pêde ein muoter truoc,
sô gedenket, hêrre, ob ir sît kluoc,
ir sandet in der magede her:
waer nieman sîns geleites wer,
er solt iedoch durch si genesen."
der künec liez einen vride wesen,
unz er sich baz bespraeche
wier sînen vater raeche.
unschuldec was hêr Gâwân:
ez hete ein ander man getân,
wande der stolze Ehcunat
ein lanzen durch in lêrte pfat,
do er Jofreyden vîz Ydoel
vuorte gegen Barbigoel,
den er bî Gâwâne vienc.
durch den disiu nôt ergienc.
dô der vride wart getân,
daz volc huop sich von strîte sân,
manneglich zen herbergen sîn.
Antikonîe de künegîn
ir vetern sun vast umbevienc:
manc kus an sînen munt ergienc,
daz er Gâwânen het ernert
und sich selben untât erwert.
si sprach "du bist mîns vetern suon:
du kundst durch nieman missetuon."
Welt ir hoern, ich tuon iu kunt
wâ von ê sprach mîn munt
daz lûtr gemüete trüebe wart.
gunêrt sî diu strîtes vart,
die ze Schampfanzûn tete Vergulaht:
wan daz was im niht geslaht
von vater noch von muoter.
der junge man vil guoter
von schame leit vil grôzen pîn,
dô sîn swester diu künegîn
in begunde vêhen:
man hôrt in sêre vlêhen.
dô sprach diu juncvrouwe wert
"hêr Vergulaht, trüege ichz swert
und waer von gotes gebot ein man,
daz ich schildes ambet solde hân,
iwer strîten waer hie gar verzagt.
dô was ich âne wer ein maget,
wan daz ich truoc doch einen schilt,
ûf den ist werdekeit gezilt:
des wâpen sol ich nennen,
ob ir ruochet diu bekennen.
guot gebaerde und kiuscher site,
den zwein wont vil staete mite.
den bôt ich vür den ritter mîn,
den ir mir sandet dâ her în:
anders schermes het ich niht.
swâ man iuch nû bî wandel siht,
ir habt doch an mir missetân,
ob wîplîch prîs sîn reht sol hân.
Ich hôrt ie sagen, swa ez sô gezôch
daz man gein wîbes scherme vlôch,
dâ solt ellenthaftez jagen
an sîme strîte gar verzagen,
op dâ waere manlîch zuht.
hêr Vergulaht, iurs gastes vluht,
dier gein mir tete vür den tôt,
lêrt iwern prîs noch lasters nôt."
Kingrimursel dô sprach
"hêrre, ûf iwern trôst geschach
daz ich hêrn Gâwân
ûf dem Plimizoeles plân
gap vride her in iwer lant.
iwer sicherheit was pfant,
ob in sîn ellen trüege her,
daz ich des vür iuch wurde wer,
in bestüend hie niht wan einec man.
hêr, dâ bin ich bekrenket an.
hie sehen mîne genôze zuo:
diz laster ist uns gar ze vruo.
kunnet ir niht vürsten schônen,
wir krenken ouch die krônen.
sol man iuch bî zühten sehen,
sô muoz des iwer zuht verjehen
daz sippe reicht ab iu an mich.
waer daz ein kebeslîcher slich
mînhalp, swâ uns diu wirt gezilt,
ir hetet iuch gâhs gein mir bevilt:
wande ich pin ein ritter doch,
an dem nie valsch wart vunden noch:
Ouch sol mîn prîs erwerben
daz ichs âne müeze ersterben;
des ich vil wol getrûwe gote:
des sî mîn saelde gein im bote.
ouch swâ diz maere wirt vernomen,
Artûs swester sun sî komen
in mîme geleite ûf Schanpfanzûn,
Franzoys od Bertûn,
Provenzâle od Burgunjoys,
Galiciâne und die von Punturtoys,
erhoerent die Gâwânes nôt,
hân ich prîs, derst denne tôt.
mir vrümt sîn angestlîcher strît
vil engez lop, mîn laster wît.
daz sol mir vröude swenden
und mich ûf êren pfenden."
dô disiu rede was getân,
dô stuont dâ einer sküneges man,
der was geheizen Liddamus.
Kyôt in selbe nennet sus.
Kyôt la schantiure hiez,
den sîn kunst des niht erliez,
er ensunge und spraeche sô
dês noch genuoge werdent vrô.
Kyôt ist ein Provenzâl,
der dise âventiur von Parzivâl
heidensch geschriben sach.
swaz er en vranzoys dâ von gesprach,
bin ich niht der witze laz,
dez sage ich tiuschen vürbaz.
Dô sprach der vürste Liddamus
"waz solt der in mîns hêrren hûs,
der im sînen vater sluoc
und daz laster im sô nâhe truoc?
ist mîn hêrre wert bekant,
daz richt alhie sîn selbes hant.
sô gelt ein tôt den andern tôt.
ich waene gelîche sîn die nôt."
nû seht ir wie Gâwân dô stuont:
alrêst was im grôz angest kuont.
dô sprach Kingrimursel
"swer mit der drô waer sô snel,
der solt och gâhen in den strît.
ir habt gedrenge oder wît,
man mac sich iwer lîhte erwern.
hêr Liddamus, vil wol ernern
trûwe ich vor iu disen man:
swaz iu der hete getân,
ir liezetz ungerochen.
ir habt iuch gar versprochen.
man sol iu wol gelouben
daz iuch nie mannes ougen
gesâhen ze vorderst dâ man streit:
iu was ie strîten wol sô leit
daz ir der vluht begundet.
dennoch ir mê wol kundet:
swâ man ie gein strîte dranc,
dâ taet ir wîbes widerwanc.
swelch künec sich laet an iwern rât,
vil twerhes dem diu krône stât.
Dâ waer von mînen handen
in kreize bestanden
Gâwân der ellenthafte degen:
des het ich mich gein im bewegen,
daz der kampf waere alhie getân,
wolt es mîn hêrre gestatet hân.
der treit mit sünden mînen haz:
ich trûwte im ander dinge baz.
hêr Gâwân, lobt mir her vür wâr
daz ir von hiute über ein jâr
mir ze gegenrede stêt
in kampfe, ob ez sô hie ergêt
daz iu mîn hêrre laet dez leben:
dâ wirt iu kampf von mir gegeben.
ich sprach iuch an zem Plimizoel:
nû sî der kampf ze Barbigoel
vor dem künec Meljanze.
der sorgen zeime kranze
trag ich unz ûf daz teidinc
daz ich gein iu kum in den rinc:
dâ sol mir sorge tuon bekant
iwer manlîchiu hant."
Gâwân der ellens rîche
bôt gezogenlîche
nâch dirre bete sicherheit.
dô was mit rede aldâ bereit
der herzoge Liddamus
begunde ouch sîner rede alsus
mit spaehlîchen worten,
aldâ siz alle hôrten.
Er sprach: wand im was sprechens zît:
"swâ ich kum zuome strît,
hân ich dâ vehtens pflihte
oder vluht mit ungeschihte,
bin ich verzagetlîche ein zage,
oder ob ich prîs aldâ bejage,
hêr lantgrâve, des danket ir
als irz geprüeven kunnt an mir.
enpfâhe ichs niemer iweren solt,
ich pin iedoch mir selben holt."
sus sprach der rîche Liddamus.
"welt irz sîn hêr Turnus,
sô lât mich sîn hêr Tranzes,
und strâft mich ob ir wizzet wes,
und enhebt iuch niht ze grôze.
ob ir vürsten mînre genôze
der edelste und der hoehste birt,
ich pin ouch landes hêrre und landes wirt
ich hân in Galicîâ
beidiu her und dâ
mange burc reht unz an Vedrûn.
swaz ir und ieslîch Bertûn
mir dâ ze schaden meget getuon,
ine gevloehe niemer vor iu huon.
her ist von Bertâne komen
gein dem ir kampf hât genomen:
nû rechet hêrren und den mâc.
mich sol vermîden iwer bâc.
iwern vetern (ir wârt sîn man),
swer dem sîn leben an gewan,
Dâ rechetz. ich entet im niht:
ich waene mirs och iemen giht.
iwern vetern sol ich wol verklagen:
sîn sun die krôn nâch im sol tragen:
derst mir ze hêrren hôch genuoc.
diu küngîn Flûrdâmûrs in truoc:
sîn vater was Kingrisîn,
sîn an der künec Gandîn.
ich wil iuch baz bescheiden des,
Gahmuret und Gâlôes
sîn oeheime wâren.
ine wolt sîn gerne vâren,
ich möht mit êrn von sîner hant
mit vanen enpfâhen mîn lant.
swer vehten welle, der tuo daz.
bin ich gein dem strîte laz,
ich vreische iedoch diu maere wol.
swer prîs ime strîte hol,
des danken im diu stolzen wîp.
ich wil durch nieman mînen lîp
verleiten in ze scharpfen pîn.
waz Wolfhartes solt ich sîn?
mirst in den strît der wec vergrabt,
gein vehten diu gir verhabt.
wurdet ir mirs niemer holt,
ich taete ê als Rûmolt,
der künec Gunthere riet,
do er von Wormz gein Hiunen schiet:
er bat in lange sniten baen
und inme kezzel umbe draen."
Der lantgrâve ellens rîche
sprach "ir redet dem glîche
als manger weiz an iu vür wâr
iwer zît und iwer jâr.
ir rât mir dar ich wolt iedoch,
und sprecht, ir taet als riet ein koch
den küenen Nibelungen,
die sich unbetwungen
ûz huoben dâ man an in rach
daz Sîvride dâ vor geschach.
mich muoz hêr Gâwân slahen tôt,
odr ich gelêre in râche nôt."
"des volge ich," sprach Liddamus.
"wan swaz sîn oeheim Artûs
hât, und die von Indîâ,
der mirz hie gaebe als siz hânt dâ,
der mirz ledeclîche braehte,
ich liezez ê daz ich vaehte.
nû behaldet prîs des man iu giht.
Segramors enbin ich niht,
den man durch vehten binden muoz:
ich erwirbe sus wol küneges gruoz.
Sibche nie swert erzôch,
er was ie bî den dâ man vlôch:
doch muose man in vlêhen,
grôz gebe und starkiu lêhen
enpfienger von Ermrîche genuoc:
nie swert er doch durch helm gesluoc.
mir wirt verschert niemer vel
durch iuch, hêr Kyngrimursel:
Des hân ich mich gein iu bedâht."
dô sprach der künec Vergulaht
"swîget iwerr wehselmaere.
ez ist mir von iu bêden swaere,
daz ir der worte sît sô vrî.
ich pin iu alze nâhen bî
ze sus getânem gebrehte:
ez stêt mir noch iu niht rehte."
diz was ûf dem palas,
aldâ sîn swester komen was.
bî ir stuont hêr Gâwân
und manec ander werder man.
der künec sprach zer swester sîn
"nû nim den gesellen dîn
und ouch den lantgrâven zuo dir.
die mir guotes günn, die gên mit mir,
und rât mirz waegest was ich tuo."
si sprach "dâ lege dîn triwe zuo."
nû gêt der künec an sînen rât.
diu küneginne genomen hât
ir vetern sun und ir gast:
dez dritte was der sorgen last.
âne alle missewende
nam si Gâwânn mit ir hende
und vuort in dâ si wolte wesen.
si sprach zim "waert ir niht genesen,
des heten schaden elliu lant."
an der küneginne hant
gienc des werden Lôtes suon:
er mohtz och dô vil gerne tuon.
In die kemenâten sân
gienc diu küngîn und die zwêne man:
vor den andern bleip si laere:
des pflâgen kameraere.
wan clâriu juncfröwelîn,
der muose vil dort inne sîn.
diu künegîn mit zühten pflac
Gâwâns, der ir ze herzen lac.
dâ was der lantgrâve mite:
der schiet si ninder von dem site.
doch sorgte vil diu werde maget
umb Gâwâns lîp, wart mir gesagt.
sus waern die zwên dâ inne
bî der küneginne,
unz daz der tac liez sînen strît.
diu naht kom: dô was ezzens zît.
môraz, wîn, lûtertranc,
brâhten juncfrowen dâ mitten kranc,
und ander guote spîse,
vasân, pardrîse,
guote vische und blankiu wastel.
Gâwân und Kyngrimursel
wâren komen ûz grôzer nôt.
sît ez diu künegîn gebôt,
si âzen als si solten,
und ander dies iht wolten.
Antikonîe in selbe sneit:
daz was durch zuht in bêden leit.
swaz man dâ kniender schenken sach,
ir deheim diu hosennestel brach:
Ez wâren meide, als von der zît,
den man diu besten jâr noch gît.
ich pin des unervaeret,
heten si geschaeret
als ein valke sîn gevidere:
dâ rede ich niht widere.
nû hoert, ê sich der rât geschiet,
waz man des landes künege riet.
die wîsen heter zim genomen:
an sînen rât die wâren komen.
etslîcher sînen willen sprach,
als im sîn bester sin verjach.
dô mâzen siz an manege stat:
der künec sîn rede och hoeren bat.
er sprach "ez wart mit mir gestriten.
ich kom durch âventiure geriten
inz vôrest Laehtamrîs.
ein ritter alze hôhen prîs
in dirre wochen an mir sach,
wand er mich vlügelingen stach
hinderz ors al sunder twâl,
er twanc mich des daz ich den grâl
gelobte im zerwerben.
solt ich nû drumbe ersterben,
sô muoz ich leisten sicherheit
die sîn hant an mir erstreit.
dâ râtet umbe: des ist nôt.
mîn bester schilt was vür den tôt
daz ich dar um bôt mîne hant,
als iu mit rede ist hie bekant.
Er ist manheit und ellens hêr.
der helt gebôt mir dennoch mê
daz ich âne arge liste
inre jâres vriste,
ob ichs grâls erwurbe niht,
daz ich ir koeme, der man giht
der krôn ze Pelrapeire
(ir vater hiez Tampenteire);
swenne si mîn ouge an saehe,
daz ich sicherheit ir jaehe.
er enbôt ir, ob si daehte an in,
daz waere an vröuden sîn gewin,
und er waerez der si lôste ê
von dem künege Clâmidê."
dô si die rede erhôrten sus,
dô sprach aber Liddamus
"mit dirre hêrrn urloube ich nuo
sprîche: och râten si derzuo.
swes iuch dort twanc der eine man,
des sî hie pfant hêr Gâwân:
der vederslagt ûf iweren kloben.
bitt in iu vor uns allen loben
daz er iu den grâl gewinne.
lât in mit guoter minne
von iu hinnen rîten
und nâch dem grâle strîten.
die scham wir alle müesen klagen,
wurd er in iwerem hûs erslagen.
nû vergebt im sîne schulde
durch iwerre swester hulde.
Er hât hie'rliten grôze nôt
und muoz nû kêren in den tôt.
swaz erden hât umbslagenz mer,
dane gelac nie hûs sô wol ze wer
als Munsalvaesche: swâ diu stêt,
von strîte rûher wec dar gêt.
bî sîme gemach in hînte lât:
morgen sag man im den rât."
des volgten al die râtgeben.
sus behielt hêr Gâwân dâ sîn leben.
man pflac des heldes unverzagt
des nahts aldâ, wart mir gesagt,
daz harte guot was sîn gemach.
dô man den mitten morgen sach
und dô man messe gesanc,
ûf dem palase was grôz gedranc
von bovel und von werder diet.
der künec tete als man im riet,
er hiez Gâwânen bringen:
den wolter nihtes twingen,
wan als ir selbe hât gehôrt.
nû seht wâ in brâhte dort
Antikonî diu wol gevar:
ir vetern sun kom mit ir dar,
und andr genuoge des küneges man.
diu küngîn vuorte Gâwân
vür den künec an ir hende.
ein schapel was ir gebende.
ir munt den bluomen nam ir prîs:
ûf dem schapele deheinen wîs
Stuont ninder keiniu alsô rôt.
swem si güetlîche ir küssen bôt,
des muose swenden sich der walt
mit manger tjost ungezalt.
mit lobe wir solden grüezen
die kiuschen und die süezen
Antikonîen,
vor valscheit die vrîen.
wan si lebte in solhen siten,
daz ninder was underriten
ir prîs mit valschen worten.
al die ir prîs gehôrten,
ieslîch munt ir wunschte dô
daz ir prîs bestüende alsô
bewart vor valscher trüeben jehe.
lûter virrec als ein valkensehe
was balsemmaezec staete an ir.
daz riet ir werdeclîchiu gir:
diu süeze saelden rîche
sprach gezogenlîche
"bruoder, hie bring ich den degen,
des du mich selbe hieze pflegen.
nû lâz in mîn geniezen:
des ensol dich niht verdriezen.
denke an brüederlîche triwe,
und tuo daz âne riwe.
dir stêt manlîchiu triwe baz,
dan daz du dolst der werlde haz,
und mînen, kunde ich hazen:
den lêr mich gein dir mâzen."
Dô sprach der werde süeze man
"daz tuon ich, swester, ob ich kan:
dar zuo gip selbe dînen rât.
dich dunket daz mir missetât
werdekeit habe underswungen,
von prîse mich gedrungen:
waz töht ich dan ze bruoder dir?
wan dienden alle krône mir,
der stüende ich ab durch dîn gebot:
dîn hazzen waer mîn hôhstiu nôt.
mirst unmaere vröude und êre,
niht wan nâch dîner lêre.
hêr Gâwân, ich wil iuch des biten:
ir kômt durch prîs dâ her geriten:
nû tuotz durch prîses hulde,
helft mir daz mîn schulde
mîn swestr ûf mich verkiese.
ê daz ich si verliese,
ich verkiuse ûf iuch mîn herzeleit,
welt ir mir geben sicherheit
daz ir mir werbet sunder twâl
mit guoten triwen umben grâl."
dâ wart diu suone gendet
und Gâwân gesendet
an dem selben mâle
durch strîten nâch dem grâle.
Kyngrimursel och verkôs
ûf den künec, der in dâ vor verlôs,
daz er im sîn geleite brach.
vor al den vürsten daz geschach;
Dâ ir swert wâren gehangen:
diu wâren in undergangen,
Gâwâns knappen, ans strîtes stunt,
daz ir deheinr was worden wunt:
ein gewaltec man von der stat,
der in vrides vor den andern bat,
der vienc se und leit se in prîsûn.
ez waer Franzeis od Bertûn,
starke knappen und kleiniu kint,
von swelhen landen sie komen sint,
die brâhte man dô ledeclîchen
Gâwâne dem ellens rîchen.
dô in diu kint ersâhen,
dâ wart grôz umbevâhen.
ieslîchz sich weinende an in hienc:
daz weinn iedoch von liebe ergienc.
von Curnewâls mit im dâ was
cons Lîâz vîz Tînas.
ein edel kint wont im och bî,
duk Gandilûz, vîz Gurzgrî
der durch Schoydelakurt den lîp verlôs,
dâ manec vrouwe ir jâmer kôs.
Lyâze was des kindes base.
sîn munt, sîn ougen und sîn nase
was reht der minne kerne:
al diu werlt sah in gerne.
dar zuo sehs andriu kindelîn.
dise ahte junchêrren sîn
wâren gebürte des bewart,
elliu von edeler hôhen art.
Si wâren im durch sippe holt
und dienden im ûf sînen solt.
werdekeit gap er ze lône,
und pflac ir anders schône.
Gâwân sprach zen kindelîn
"wol iu, süezen mâge mîn!
mich dunket des, ir wolt mich klagen,
ob ich waere alhie erslagen."
man moht in klage getrûwen wol:
si wâren halt sus in jâmers dol.
er sprach "mir was umb iuch vil leit.
wâ wârt ir dô man mit mir streit?"
sî sagtenz im, ir keiner louc.
"ein mûzersprinzelîn enpflouc
uns, dô ir bî der künegîn
sâzt: dâ lief wir elliu hin."
die dâ stuonden und sâzen,
die merkens niht vergâzen,
die prüeveten daz hêr Gâwân
waere ein manlîch höfsch man.
urloubes er dô gerte,
des in der künec gewerte,
und daz volc al gemeine,
wan der lantgrâve al eine.
die zwêne nam diu künegîn,
und Gâwâns junchêrrelîn:
si vuorte se dâ ir pflâgen
juncvrouwen âne bâgen.
dô nam ir wol mit zühten war
manc juncvrouwe wol gevar.
Dô Gâwân enbizzen was
(ich sage iu als Kyôt las),
durch herzenlîche triwe
huop sich dâ grôziu riwe.
er sprach zer küneginne
"vrouwe, hân ich sinne
und sol mir got den lîp bewaren,
sô muoz ich dienstlîchez varen
und rîterlîch gemüete
iwer wîplîchen güete
ze dienste immer kêren.
wande iuch kan saelde lêren,
daz ir habt valsche an gesigt:
iwer prîs vür alle prîse wigt.
gelücke iuch müeze saelden wern.
vrowe, ich wil urloubes gern:
den gebt mir, und lât mich varn.
iwer zuht müez iwern prîs bewarn."
ir was sîn dan scheiden leit:
dô weinden durch gesellekeit
mit ir manc juncvrouwe clâr.
diu küngîn sprach âne allen vâr
"het ir mîn genozzen mê,
mîn vröude waer gein sorgen hêr:
nû moht iur vride niht bezzer sîn.
des gloubt ab, swenne ir lîdet pîn,
ob iuch vertreit ritterschaft
in riwebaere kumbers kraft,
sô wizzet, mîn hêr Gâwân,
des sol mîn herze pflihte hân
Ze vlüste odr ze gewinne."
diu edele küneginne
kuste den Gâwânes munt.
der wart an vröuden ungesunt,
daz er sô gâhes von ir reit.
ich waene, ez was in beiden leit.
sîn knappen heten sich bedâht,
daz sîniu ors wâren brâht
ûf den hof vür den palas,
aldâ der linden schate was.
ouch wâren dem lantgrâven komen
sîn gesellen (sus hân ichz vernomen):
der reit mit im ûz vür die stat.
Gâwân in zühteclîchen bat
daz er sich arbeite
und sîn gezoc im leite
ze Bêârosch. "dâ ist Scherules:
den sulen si selbe biten des
geleites ze Dîanazdrûn.
dâ wonet etslîch Bertûn,
der se bringet an den hêrren mîn
oder an Ginovêrn die künegîn."
daz lobt im Kyngrimursel:
urloup nam der degen snel.
Gringuljet wart gewâpent sân,
daz ors, und mîn hêr Gâwân.
er kust sîn mâg diu kindelîn
und ouch die werden knappen sîn.
nâch dem grâle im sicherheit gebôt:
er reit al ein gein wunders nôt.
"Tuot ûf." "wem? wer sît ir?"
"ich wil inz herze dîn zuo dir."
"sô gert ir zengem rûme."
"waz denne, belîbe ich kûme?
mîn dringen soltu selten klagen:
ich wil dir nû von wunder sagen."
jâ sît irz, vrou âventiure?
wie vert der gehiure?
ich meine den werden Parzivâl,
den Cundrîe nâch dem grâl
mit unsüezen worten jagte,
dâ manec vrouwe klagte
daz niht wendec wart sîn reise.
von Artûse dem Berteneise
huop er sich dô: wie vert er nuo?
den selben maeren grîfet zuo,
ober an vröuden sî verzagt,
oder hât er hôhen prîs bejagt?
oder ob sîn ganziu werdekeit
sî beidiu lang und breit,
oder ist si kurz oder smal?
nû prüevet uns die selben zal,
waz von sîn henden sî geschehen.
hât er Munsalvaesche sît gesehen,
und den süezen Anfortas,
des herze dô vil siufzec was?
durch iwer güete gebt uns trôst,
op der von jâmer sî erlôst.
lât hoeren uns diu maere,
ob Parzivâl dâ waere,
Beidiu iur hêrre und ouch der mîn.
nû erliuhtet mir die vuore sîn:
der süezen Herzeloyden barn,
wie hât Gahmurets sun gevarn,
sît er von Artûse reit?
ober liep od herzeleit
sît habe bezalt an strîte.
habt er sich an die wîte,
oder hât er sider sich verlegen?
sagt mir sîn site und al sîn pflegen.
nû tuot uns de âventiure bekant,
er habe erstrîchen manec lant,
zors, und in schiffen ûf dem wâc;
ez waere lantman oder mâc,
der tjoste poinder gein im maz,
daz der deheiner nie gesaz.
sus kan sîn wâge seigen
sîn selbes prîs ûf steigen
und d'andern lêren sîgen.
in mangen herten wîgen
hât er sich schumpfentiure erwert,
den lîp gein strît alsô gezert,
swer prîs zim wolte borgen,
der müesez tuon mit sorgen.
sîn swert, daz im Anfortas
gap dô er bîme grâle was,
brast sît dô er bestanden wart:
dô machtez ganz des brunnen art
bî Karnant, der dâ heizet Lac.
daz swert gehalf im prîss bejac.
Swerz niht geloubt, der sündet.
diu âventiure uns kündet
daz Parzivâl der degen balt
kom geriten ûf einen walt,
ine weiz ze welhen stunden;
aldâ sîn ougen vunden
ein klôsen niwes bûwes stên,
dâ durch ein snellen brunnen gên:
einhalp si drüber was geworht.
der junge degen unervorht
reit durch âventiur suochen:
sîn wolte got dô ruochen.
er vant ein klôsnaerinne,
diu durch die gotes minne
ir magetuom und ir vröude gap.
wîplîcher sorgen urhap
ûz ir herzen blüete alniwe,
und doch durch alte triwe.
Schîânatulander
und Sigûnen vander.
der helt lac dinne begraben tôt:
ir leben leit ûf dem sarke nôt.
Sigûne doschesse
hôrte selten messe:
ir leben was doch ein venje gar.
ir dicker munt heiz rôt gevar
was dô erblichen und bleich,
sît werltlîch vröude ir gar gesweich.
ez erleit nie maget sô hôhen pîn:
durch klage si muoz al eine sîn.
Durch minne diu an im erstarp,
daz si der vürste niht erwarp,
si minnete sînen tôten lîp.
ob si worden waer sîn wîp,
dâ hete sich vrou Lûnete
gesûmet an sô gaeher bete
als si riet ir selber vrouwen.
man mac noch dicke schouwen
vroun Lûneten rîten zuo
etslîchem râte gar ze vruo.
swelch wîp nû durch geselleschaft
verbirt, und durch ir zühte kraft,
pflihte an vremder minne,
als ich michs versinne,
laet siz bî ir mannes leben,
dem wart an ir der wunsch gegeben.
kein beiten stêt ir alsô wol:
daz erziuge ich ob ich sol.
dar nâch tuo als siz lêre:
behelt si dennoch êre,
sine treit dehein sô liehten kranz,
gêt si durch vröude an den tanz.
wes mizze ich vröude gein der nôt
als Sigûn ir triwe gebôt?
daz möht ich gerne lâzen.
über ronen âne strâzen
Parzivâl vürz venster reit
alze nâhen: daz was im leit.
dô wolter vrâgen umben walt,
oder war sîn reise waere gezalt.
Er gerte der gegenrede aldâ:
"ist iemen dinne?" si sprach "jâ."
do er hôrt deiz vrouwen stimme was,
her dan ûf ungetretet gras
warf erz ors vil drâte.
ez dûht in alze spâte:
daz er niht was erbeizet ê,
diu selbe schame tete im wê.
er bant daz ors vil vaste
zeins gevallen ronen aste:
sînen dürkeln schilt hienc er ouch dran.
dô der kiusche vrävel man
durch zuht sîn swert von im gebant,
er gienc vürz venster zuo der want:
dâ wolter vrâgen maere.
diu klôs was vröuden laere,
dar zuo aller schimpfe blôz:
er vant dâ niht wan jâmer grôz.
er gert ir anz venster dar.
diu juncvrouwe bleich gevar
mit zuht ûf von ir venje stuont.
dennoch was im hart unkuont
wer si waere od möhte sîn.
si truog ein hemde haerîn
under grâwem roc zenaehst ir hût.
grôz jâmer was ir sundertrût:
die het ir hôhen muot gelegt,
vonme herzen siufzens vil erwegt.
mit zuht diu maget zem venster gienc,
mit süezen worten sin enpfienc.
Si truoc ein salter in der hant:
Parzivâl der wîgant
ein kleinez vingerlîn dâ kôs,
daz si durch arbeit nie verlôs,
sine behieltz durch rehter minne rât.
dez steinlîn was ein grânât:
des blic gap ûz der vinster schîn
reht als ein ander gänsterlîn.
senlîch was ir gebende.
"dâ ûzen bî der wende,"
sprach si, "hêr, dâ stêt ein banc:
ruocht sitzen, lêrtz iuch iwer gedanc
und ander unmuoze.
daz ich her ziwerem gruoze
bin komen, daz vergelt iu got:
der gilt getriulîch urbot."
der helt ir râtes niht vergaz,
vür daz venster er dô saz:
er bat ouch dinne sitzen sie.
si sprach "nû hân ich selten hie
gesezzen bî deheinem man."
der helt si vrâgen began
umbe ir site und umb ir pflege,
"daz ir sô verre von dem wege
sitzt in dirre wilde.
ich hânz vür unbilde,
vrouwe, wes ir iuch begêt,
sît hie niht bûwes umb iuch stêt."
Si sprach "dâ kumt mir vonme grâl
mîn spîs dâ her al sunder twâl.
Cundrîe la surziere
mir dannen bringet schiere
alle samztage naht
mîn spîs (des hât si sich bedâht),
die ich ganze wochen haben sol."
si sprach "waer mir anders wol,
ich sorgete wênec umb die nar:
der bin ich bereitet gar."
dô wânde Parzivâl, si lüge,
und daz sin anders gerne trüge.
er sprach in schimpfe zir dar în
"durch wen tragt ir daz vingerlîn?
ich hôrt ie sagen maere,
klôsnaerinne und klôsnaere
die solten mîden âmûrschaft."
si sprach "het iwer rede kraft,
ir wolt mich velschen gerne.
swenne ich nû valsch gelerne,
sô hebt mirn ûf, sît ir dâ bî.
ruochts got, ich pin vor valsche vrî:
ich enkan deheinen widersaz."
si sprach "disen mähelschaz
trag ich durch einen lieben man,
des minne ich nie an mich gewan
mit menneschlîcher taete:
magtuomlîchs herzen raete
mir gein im râtent minne."
si sprach "den hân ich hinne,
des kleinoet ich sider truoc,
sît Orilus tjost in sluoc.
Mîner jaemerlîchen zîte jâr
wil ich im minne geben vür wâr.
der rehten minne ich pin sîn wer,
wand er mit schilde und ouch mit sper
dâ nâch mit ritters handen warp,
unz er in mîme dienste erstarp.
magetuom ich ledeclîche hân:
er ist iedoch vor gote mîn man.
ob gedanke wurken sulen diu werc,
sô trag ich niender den geberc
der underswinge mir mîn ê.
mîme leben tete sîn sterben wê.
der rehten ê diz vingerlîn
vür got sol mîn geleite sîn.
daz ist ob mîner triwe ein slôz,
vonme herzen mîner ougen vlôz.
ich pin hinne selbe ander:
Schîânatulander
ist daz eine, dez ander ich."
Parzivâl verstuont dô sich
daz ez Sigûne waere:
ir kumber was im swaere.
den helt dô wênec des verdrôz,
vonme hersenier dez houbet blôz
er macht ê daz er gein ir sprach.
diu juncvrouwe an im ersach
durch îsers râm vil liehtez vel:
do erkande si den degen snel.
si sprach "ir sîtz hêr Parzivâl.
sagt an, wie stêtz iu umben grâl?
Habt ir geprüevet noch sîn art?
oder wiest bewendet iwer vart?"
er sprach zer meide wol geborn
"dâ hân ich vröude vil verlorn.
der grâl mir sorgen gît genuoc.
ich liez ein lant dâ ich krône truoc,
dar zuo dez minneclîchste wîp:
ûf erde nie sô schoener lîp
wart geborn von menneschlîcher vruht.
ich sen mich nâch ir kiuschen zuht,
nâch ir minne ich trûre vil;
und mê nâch dem hôhen zil,
wie ich Munsalvaesche mege gesehen,
und den grâl: daz ist noch ungeschehen.
niftel Sigûn, du tuost gewalt,
sît du mîn kumber manecvalt
erkennest, daz du vêhest mich."
diu maget sprach "al mîn gerich
sol ûf dich, neve, sîn verkorn.
du hâst doch vröuden vil verlorn,
sît du lieze dich betrâgen
umb daz werdeclîche vrâgen,
und dô der süeze Anfortas
dîn wirt und dîn gelücke was.
dâ hete dir vrâgen wunsch bejagt:
nû muoz dîn vröude sîn verzagt,
und al dîn hôher muot erlemt.
dîn herze sorge hât gezemt,
diu dir vil wilde waere,
hetest dô gevrâgt der maere."
"Ich warp als der den schaden hât,"
sprach er. "liebiu niftel, gip mir rât,
gedenke rehter sippe an mir,
und sage mir ouch, wie stêt ez dir?
ich solde trûrn umb dîne klage,
wan daz ich hoehern kumber trage
danne ie man getrüege.
mîn nôt ist zungefüege."
si sprach "nû helfe dir des hant,
dem aller kumber ist bekant;
ob dir sô wol gelinge,
daz dich ein slâ dar bringe,
aldâ du Munsalvaesche sihst,
dâ du mir dîner vröuden gihst.
Cundrîe la surziere reit
vil niulîch hinnen: mir ist leit
daz ich niht vrâgte ob si dar
wolte kêrn oder anderswar.
immer swenn si kumt, ir mûl dort stêt,
dâ der brunne ûzem velse gêt.
ich rât daz du ir rîtes nâch:
ir ist lîhte vor dir niht sô gâch,
dune mügest si schiere hân erriten."
dane wart niht langer dô gebiten,
urloup nam der helt aldâ:
dô kêrter ûf die niwen slâ.
Cundrîen mûl die reise gienc,
daz ungeverte im undervienc
eine slâ dier het erkorn.
sus wart aber der grâl verlorn.
Al sîner vröude er dô vergaz.
ich waene er het gevrâget baz,
waer er ze Munsalvaesche komen,
denne als ir ê hât vernomen.
nû lât in rîten: war sol er?
dort gein im kom geriten her
ein man: dem was daz houbet blôz,
sîn wâpenroc von koste grôz,
dar underz harnasch blanc gevar:
ânz houbt was er gewâpent gar.
gein Parzivâle er vaste reit:
dô sprach er "hêrre, mir ist leit
daz ir mîns hêrren walt sus pant.
ir wert schiere drumbe ermant
dâ von sich iwer gemüete sent.
Munsalvaesche ist niht gewent
daz iemen ir sô nâhe rite,
ezn waer der angestlîche strite,
oder der alsolhen wandel bôt
als man vor dem walde heizet tôt."
einen helm er in der hende
vuorte, des gebende
wâren snüere sîdîn,
und eine scharpfe glaevîn,
dar inne al niwe was der schaft.
der helt bant mit zornes kraft
den helm ûfz houbet ebene.
ez enstuont in niht vergebene
an den selben zîten
sîn dröun und ouch sîn strîten:
Iedoch bereit er sich zer tjost.
Parzivâl mit solher kost
het ouch sper vil verzert:
er dâhte "ich waere unernert,
rit ich über diss mannes sât:
wie wurde denn sîns zornes rât?
nû trite ich hie den wilden varm.
mirn geswîchen hende, ieweder arm,
ich gibe vür mîne reise ein pfant,
daz ninder bindet mich sîn hant."
daz wart ze bêder sît getân,
diu ors in den walap verlâzen,
mit sporn getriben und ouch gefurt
vast ûf der rabbîne hurt:
ir enweders tjost dâ misseriet.
manger tjost ein gegenniet
was Parzivâles hôhiu brust:
den lêrte kunst und sîn gelust
daz sîn tjost als eben vuor
reht in den stric der helmsnuor.
er traf in dâ man haeht den schilt,
sô man ritterschefte spilt;
daz von Munsalvaesche der templeis
von dem orse in eine halden reis,
sô verr hin ab (diu was sô tief),
daz dâ sîn leger wênec slief.
Parzivâl der tjoste nâch
volgt. dem orse was ze gâch:
ez viel hin ab, deiz gar zebrast.
Parzivâl eins zêders ast
Begreif mit sînen handen.
nû jehts im niht ze schanden,
daz er sich âne schergen hienc.
mit den vuozen er gevienc
undr im des velses herte.
in grôzem ungeverte
lac daz ors dort niden tôt.
der ritter gâhte von der nôt
anderhalp ûf die halden hin:
wolt er teilen den gewin
den er erwarp an Parzivâl,
sô half im baz dâ heime der grâl.
Parzivâl her wider steic.
der zügel gein der erden seic:
dâ hete daz ors durch getreten,
als ob ez bîtens waere gebeten,
des jener ritter dâ vergaz.
dô Parzivâl dar ûf gesaz,
done was niht wan sîn sper verlorn:
diu vlust gein vinden was verkorn.
ich waene, der starke Lähelîn
noch der stolze Kyngrisîn
noch roys Gramoflanz
noch cons Lascoyt vîz Gurnemanz
nie bezzer tjost geriten,
denne als diz ors wart erstriten.
dô reit er, ern wiste war,
sô daz diu Munsalvaescher schar
in mit strîte gar vermeit.
des grâles vremde was im leit.
Swerz ruocht vernemen, dem tuon ich kuont
wie im sîn dinc dâ nâch gestuont.
desen prüeve ich niht der wochen zal,
über wie lanc sider Parzivâl
reit durch âventiure als ê.
eins morgens was ein dünner snê,
iedoch sô dicke wol, gesnît,
als der noch vrost den liuten gît.
ez was ûf einem grôzen walt.
im widergienc ein rîter alt,
des part al grâ was gevar,
dâ bî sîn vel lieht und clâr:
die selben varwe truoc sîn wîp;
diu bêdiu über blôzen lîp
truogen grâwe röcke herte
ûf ir bîhte verte.
sîniu kint, zwuo juncfrowen,
die man gerne mohte schowen,
dâ giengen in der selben wât.
daz riet in kiusches herzen rât:
si giengen alle barfuoz.
Parzivâl bôt sînen gruoz
dem grâwen rîter der dâ gienc;
von des râte er sît gelücke enpfienc.
ez mohte wol ein hêrre sîn.
dâ liefen vrouwen bräckelîn.
mit senften siten niht ze hêr
gienc dâ rittr und knappen mê
mit zühten ûf der gotes vart;
genuog sô junc, gar âne bart.
Parzivâl der werde degen
het des lîbes sô gepflegen
daz sîn zimierde rîche
stuont gar rîterlîche:
in selhem harnasch er reit,
dem ungelîch was jeniu kleit
die gein im truoc der grâwe man.
daz ors ûzem pfade sân
kêrter mit dem zoume.
dô nam sîn vrâgen goume
umbe der guoten liute vart:
mit süezer rede ers innen wart.
dô was des grâwen rîters klage,
daz im die heileclîchen tage
niht hulfen gein alselhem site,
daz er sunder wâpen rite
oder daz er barfuoz gienge
und des tages zît begienge.
Parzivâl sprach zim dô
"hêr, ich erkenne sus noch sô
wie des jârs urhap gestêt
oder wie der wochen zal gêt.
swie die tage sint genant,
daz ist mir allez unbekant.
ich diende eim der heizet got,
ê daz sô lasterlîchen spot
sîn gunst übr mich erhancte:
mîn sin im nie gewancte,
von dem mir helfe was gesagt:
nû ist sîn helfe an mir verzagt."
Dô sprach der rîter grâ gevar
"meint ir got den diu maget gebar?
geloubt ir sîner mennescheit,
waz er als hiut durch uns erleit,
als man diss tages zît begêt,
unrehte iu denne dez harnasch stêt.
ez ist hiute der karfrîtac,
des al diu werlt sich vreun mac
und dâ bî mit angest siufzec sîn.
wâ wart ie hôher triwe schîn,
dan die got durch uns begienc,
den man durch uns anz kriuze hienc?
hêrre, pflegt ir toufes,
sô jâmer iuch des koufes:
er hât sîn werdeclîchez leben
mit tôt vür unser schult gegeben,
durch daz der mensche was verlorn,
durch schulde hin zer helle erkorn.
ob ir niht ein heiden sît,
sô denket, hêrre, an dise zît.
rîtet vürbaz ûf unser spor.
iu ensitzet niht ze verre vor
ein heilec man: der gît iu rât,
wandel vür iwer missetât.
welt ir im riwe künden,
er scheidet iuch von sünden."
sîn tohter begunden sprechen
"waz wilt du, vater, rechen?
sô boese weter wir nû hân,
waz râts nimstu dich gein im an?
Wan vüerstun dâ er erwarme?
sîne gîserten arme,
swie rîterlîch die sîn gestalt,
uns dunct doch des, si haben kalt:
er erfrüre, waern sîn eines drî.
du hâst hie stênde nâhen bî
gezelt und slavenîen hûs:
koem dir der künec Artûs,
du behieltst in ouch mit spîse wol.
nû tuo als ein wirt sol,
vüer disen rîter mit dir dan."
dô sprach aber der grâwe man
"hêr, mîn tohter sagent al wâr.
hie nâhen bî elliu jâr
var ich ûf disen wilden walt,
ez sî warm oder kalt,
immer gein des marter zît,
der staeten lôn nâch dienste gît.
swaz spîse ich ûz brâht durch got,
die teil ich mit iu âne spot."
diez mit guoten willen tâten,
die juncvrouwen bâten
in belîben sêre:
und er hete belîbens êre,
iewederiu daz mit triwen sprach.
Parzivâl an in ersach,
swie tiur von vrost dâ was der sweiz,
ir munde wâren rôt, dicke, heiz:
die stuonden niht senlîche,
des tages zîte gelîche.
Ob ich kleinez dinc dar raeche,
ungern ich daz verspraeche,
ich enholt ein kus durch suone dâ,
op si der suone spraechen jâ.
wîp sint et immer wîp:
werlîches mannes lîp
hânt si schier betwungen:
in ist dicke alsus gelungen.
Parzivâl hie und dort
mit bete hôrt ir süezen wort,
des vater, muotr und der kinde.
er dâhte "ob ich erwinde,
ich gên ungerne in dirre schar.
dise meide sint sô wol gevar,
daz mîn rîten bî in übel stêt,
sît man und wîp ze vuoz hie gêt.
sich vüegt mîn scheiden von in baz,
sît ich gein dem trage haz,
den si von herzen minnent
und sich helfe dâ versinnent.
der hât sîn helfe mir verspart
und mich von sorgen niht bewart."
Parzivâl sprach zin dô sân
"hêrre und vrouwe, lât mich hân
iwern urloup. gelücke iu heil
gebe, und vröuden vollen teil.
ir juncvrouwen süeze,
iwer zuht iu danken müeze,
sît ir gundet mir gemaches wol.
iwern urloup ich haben sol."
Er neic, und die andern nigen.
dâ wart ir klage niht verswigen.
hin rîtet Herzeloyde vruht.
dem riet sîn manlîchiu zuht
kiusch und erbarmunge:
sît Herzeloyd diu junge
in het ûf gerbet triwe,
sich huop sîns herzen riwe.
alrêrste er dô gedâhte,
wer al die werlt volbrâhte,
an sînen schepfaere,
wie gewaltec der waere.
er sprach "waz ob got helfe pfligt,
diu mînem trûren an gesigt?
wart ab er ie ritter holt,
gedient ie ritter sînen solt,
oder mac schilt und swert
sîner helfe sîn sô wert,
und rehtiu manlîchiu wer,
daz sîn helfe mich vor sorgen ner,
ist hiut sîn helflîcher tac,
sô helfe er, ob er helfen mac."
er kêrt sich wider dann er dâ reit.
si stuonden dannoch, den was leit
daz er von in kêrte.
ir triwe si daz lêrte:
die juncfrowen im sâhen nâch;
gein den ouch im sîn herze jach
daz er si gerne saehe,
wand ir blic in schoene jaehe.
Er sprach "ist gotes kraft sô vier
daz si beidiu ors und tier
und die liut mac wîsen,
sîn kraft wil ich im prîsen.
mac gotes kunst die helfe hân,
diu wîse mir diz kastelâzen
dez waegest umb die reise mîn:
sô tuot sîn güete helfe schîn:
nû genc nâch der gotes kür."
den zügel gein den ôren vür
er dem orse legte,
mit den sporn erz vaste regte.
gein Fontân la salvâtsche ez gienc,
dâ Orilus den eit enpfienc.
der kiusche Trevrizent dâ saz,
der manegen mântac übel gaz:
als tete er gar die wochen.
er hete gar versprochen
môraz, wîn, und ouch dez prôt.
sîn kiusche im dennoch mê gebôt,
der spîse het er keinen muot,
vische noch vleisch, swaz trüege bluot.
sus stuont sîn heileclîchez leben.
got het im den muot gegeben:
der hêrre sich bereite gar
gein der himelischen schar.
mit vaste er grôzen kumber leit:
sîn kiusche gein den tievel streit.
an dem ervert nû Parzivâl
diu verholnen maere umben grâl.
Swer mich dervon ê vrâgte
und drumbe mit mir bâgte,
ob ichs im niht sagte,
umprîs der dran bejagte.
mich batez helen Kyôt,
wand im diu âventiure gebôt
daz es immer man gedaehte,
ê ez d'âventiure braehte
mit worten an der maere gruoz
daz man dervon doch sprechen muoz.
Kyôt der meister wol bekant
ze Dôlet verworfen ligen vant
in heidenischer schrifte
dirre âventiure gestifte.
der karakter â b c
muoser hân gelernet ê,
âne den list von nigrômanzî.
ez half daz im der touf was bî:
anders waer diz maer noch unvernumen.
kein heidensch list möht uns gevrumen
ze künden umbes grâles art,
wie man sîner tougen innen wart.
ein heiden Flegetânîs
bejagte an künste hôhen prîs.
der selbe visîôn
was geborn von Salmôn,
ûz israhêlscher sippe erzilt
von alter her, unz unser schilt
der touf wart vürz hellefiur.
der schreip vons grâles âventiur.
Er was ein heiden vaterhalp,
Flegetânîs, der an ein kalp
bette als ob ez waer sîn got.
wie mac der tievel selhen spot
gefüegen an sô wîser diet,
daz si niht scheidet oder schiet
dâ von der treit die hôhsten hant
und dem elliu wunder sint bekant?
Flegetânîs der heiden
kunde uns wol bescheiden
ieslîches sternen hinganc
und sîner künfte widerwanc;
wie lange ieslîcher umbe gêt,
ê er wider an sîn zil gestêt.
mit der sternen umbereise vart
ist gepüfel aller menschlîch art.
Flegetânîs der heiden sach,
dâ von er blûweclîche sprach,
im gestirn mit sînen ougen
verholenbaeriu tougen.
er jach, ez hiez ein dinc der grâl:
des namen las er sunder twâl
inme gestirne, wie der hiez.
"ein schar in ûf der erden liez:
diu vuor ûf über die sterne hôch.
op die ir unschult wider zôch,
sît muoz sîn pflegen getouftiu vruht
mit alsô kiuschlîcher zuht:
diu menscheit ist immer wert,
der zuo dem grâle wirt gegert."
Sus schreip dervon Flegetânîs.
Kyôt der meister wîs
diz maere begunde suochen
in latînschen buochen,
wâ gewesen waere
ein volc dâ zuo gebaere
daz ez des grâles pflaege
und der kiusche sich bewaege.
er las der lande chrônicâ
ze Britâne und anderswâ,
ze Francrîche und in Yrlant:
ze Anschouwe er diu maere vant.
er las von Mazadâne
mit wârheit sunder wâne:
umb allez sîn geslehte
stuont dâ geschriben rehte,
und anderhalp wie Tyturel
und des sun Frimutel
den grâl braeht ûf Amfortas,
des swester Herzeloyde was,
bî der Gahmuret ein kint
gewan, des disiu maere sint.
der rît nû ûf die niwen slâ,
die gein im kom der rîter grâ.
er erkande ein stat, swie laege der snê
dâ liehte bluomen stuonden ê.
daz was vor eins gebirges want,
aldâ sîn manlîchiu hant
vroun Jeschûten die hulde erwarp,
und dâ Orilus zorn verdarp.
Diu slâ in dâ niht halden liez:
Fontâne la salvâtsche hiez
ein wesen, dar sîn reise gienc.
er vant den wirt, der in enpfienc.
der einsidel zim sprach
"ouwê, hêr, daz iu sus geschach
in dirre heileclîchen zît.
hât iuch angestlîcher strît
in diz harnasch getriben?
oder sît ir âne strît beliben?
sô stüende iu baz ein ander wât,
lieze iuch hôchferte rât.
nû ruocht erbeizen, hêrre,
(ich waene iu daz iht werre)
und erwarmt bî einem viure.
hât iuch âventiure
ûz gesant durch minnen solt,
sît ir rehter minne holt,
sô minnt als nû diu minne gêt,
als disses tages minne stêt:
dient her nâch umbe wîbe gruoz.
ruocht erbeizen, ob ichs biten muoz."
Parzivâl der wîgant
erbeizte nider al zehant,
mit grôzer zuht er vor im stuont.
er tete im von den liuten kuont,
die in dar wîsten,
wie die sîn râten prîsten.
dô sprach er "hêr, nû gebt mir rât:
ich bin ein man der sünde hât."
Dô disiu rede was getân,
dô sprach aber der guote man
"ich bin râtes iwer wer.
nû sagt mir wer iuch wîste her."
"hêr, ûf dem walt mir widergienc
ein grâ man, der mich wol enpfienc:
als tete sîn massenîe.
der selbe valsches vrîe
hât mich zuo ziu her gesant:
ich reit sîn slâ, unz ich iuch vant."
der wirt sprach "daz was Kahenîs:
der ist werdeclîcher vuore al wîs.
der vürste ist ein Punturteis:
der rîche künec von Kâreis
sîne swester hât ze wîbe.
nie kiuscher vruht von lîbe
wart geborn dan sîn selbes kint,
diu iu dâ widergangen sint.
der vürste ist von küneges art.
alle jâr ist zuo mir her sîn vart."
Parzivâl zem wirte sprach
"dô ich iuch vor mir stênde sach,
vorht ir iu iht, do ich zuo ziu reit?
was iu mîn komen dô iht leit?"
dô sprach er "hêrre, geloubet mirz,
mich hât der ber und ouch der hirz
erschrecket dicker denne der man.
ein wârheit ich iu sagen kan,
ich envürhte niht swaz mennisch ist:
ich hân ouch mennischlîchen list.
Het irz niht vür einen ruom,
sô trüege ich vluht noch magetuom.
mîn herze enpfienc noch nie den kranc
daz ich von wer getaete wanc.
bî mîner werlîchen zît,
ich was ein rîter als ir sît,
der ouch nâch hôher minne ranc.
etswenne ich sündebaern gedanc
gein der kiusche parrierte.
mîn leben ich dar ûf zierte,
daz mir gnâde taete ein wîp.
des hât vergezzen nû mîn lîp.
gebt mir den zoum in mîne hant.
dort under jenes velses want
sol iwer ors durch ruowe stên.
bi einer wîle sul wir beide gên
und brechen im grazzach und varm:
anders vuoters bin ich arm.
wir sulenz doch harte wol ernern."
Parzivâl sich wolde wern,
daz ers zoums enpfienge niht.
"iwer zuht iu des niht giht,
daz ir strîtet wider deheinen wirt,
ob unfuoge iwer zuht verbirt."
alsus sprach der guote man.
dem wirte wart der zoum verlâzen.
der zôch dez ors undern stein,
dâ selten sunne hin erschein.
daz was ein wilder marstal:
dâ durch gienc eins brunnen val.
Parzivâl stuont ûffem snê.
ez taete eim kranken manne wê,
ob er harnasch trüege
dâ der vrost sus an in slüege.
der wirt in vuorte in eine gruft,
dar selten kom des windes luft.
dâ lâgen glüendige koln:
die mohte der gast vil gerne doln.
ein kerzen zunde des wirtes hant:
do entwâpent sich der wîgant.
undr im lac ramschoup und varm.
al sîne lide im wurden warm,
sô daz sîn vel gap liehten schîn.
er moht wol waltmüede sîn:
wand er het der strâzen wênc geriten,
âne dach die naht des tages erbiten:
als het er manege ander.
getriwen wirt dâ vander.
dâ lac ein roc: den lêch im an
der wirt, und vuort in mit im dan
zeiner andern gruft: dâ inne was
sîniu buoch dar an der kiusche las.
nâch des tages site ein alterstein
dâ stuont al blôz. dar ûf erschein
ein kefse: diu wart schier erkant;
dar ûffe Parzivâles hant
swuor einen ungefelschten eit,
dâ von vroun Jeschûten leit
ze liebe wart verkêret
und ir vröude gemêret.
Parzivâl zem wirte sîn
sprach "hêrre, dirre kefsen schîn
erkenne ich, wand ich drûffe swuor
zeinen zîten do ich hie vür si vuor.
ein gemâlt sper derbî ich vant:
hêr, daz nam al hie mîn hant:
dâ mit ich prîs bejagte,
als man mir sider sagte.
ich verdâht mich an mîn selbes wîp
sô daz von witzen kom mîn lîp.
zwuo rîche tjoste dermit ich reit:
unwizzende ich die bêde streit.
dannoch het ich êre:
nû hân ich sorgen mêre
denne ir an manne ie wart gesehen.
durch iwer zuht sult ir des jehen,
wie lanc ist von der zîte her,
hêr, daz ich hie nam daz sper?"
dô sprach aber der guote man
"des vergaz mîn vriunt Taurîan
hie: er kom mirs sît in klage.
vünfthalp jâr und drî tage
ist daz irz im nâmet hie.
welt irz hoern, ich prüeve iu wie."
ame salter laser im über al
diu jâr und gar der wochen zal,
die dâ zwischen wâren hin.
"alrêrst ich innen worden bin
wie lange ich var wîselôs
und daz vröuden helfe mich verkôs,"
Sprach Parzivâl. "mirst vröude ein troum:
ich trage der riwe swaeren soum.
hêrre, ich tuon iu mê noch kuont.
swâ kirchen oder münster stuont,
dâ man gotes êre sprach,
kein ouge mich dâ nie gesach
sît den selben zîten:
ich ensuochte niht wan strîten.
ouch trage ich hazzes vil gein gote:
wand er ist mîner sorgen tote.
die hât er alze hôhe erhaben:
mîn vröude ist lebendec begraben.
kunde gotes kraft mit helfe sîn,
waz ankers waer diu vröude mîn?
diu sinket durch der riwe grunt.
ist mîn manlîch herze wunt,
od mag ez dâ vor wesen ganz,
daz diu riwe ir scharpfen kranz
mir setzet ûf werdekeit
die schildes ambet mir erstreit
gein werlîchen handen,
des gihe ich dem ze schanden,
der aller helfe hât gewalt,
ist sîn helfe helfe balt,
daz er mir denne hilfet niht,
sô vil man im der hilfe giht."
der wirt ersiuft und sah an in.
dô sprach er "hêrre, habt ir sin,
sô schult ir got getrûwen wol:
er hilft iu, wand er helfen sol.
Got müeze uns helfen beiden.
hêr, ir sult mich bescheiden
(ruochet alrêrst sitzen),
sagt mir mit kiuschen witzen,
wie der zorn sich an gevienc,
dâ von got iwern haz enpfienc.
durch iwer zuht gedolt
vernemt von mir sîn unscholt,
ê daz ir mir von im iht klagt.
sîn helfe ist immer unverzagt.
doch ich ein leie waere,
der wâren buoche maere
kund ich lesen und schrîben,
wie der mensche sol belîben
mit dienste gein des helfe grôz,
den der staeten helfe nie verdrôz
vür der sêle senken.
sît getriwe âne allez wenken,
sît got selbe ein triwe ist:
dem was unmaere ie valscher list.
wir suln in des geniezen lâzen:
er hât vil durch uns getân,
sît sîn edel hôher art
durch uns ze menschen bilde wart.
got heizt und ist diu wârheit:
dem was ie valschiu vuore leit.
daz sult ir gar bedenken.
ern kan an nieman wenken.
nû lêret iwer gedanke,
hüet iuch gein im an wanke.
Irn megt im ab erzürnen niht:
swer iuch gein im in hazze siht,
der hât iuch an den witzen kranc.
nû prüevt wie Lucifern gelanc
und sînen nôtgestallen.
si wâren doch âne gallen:
jâ hêr, wâ nâmen si den nît,
dâ von ir endelôser strît
zer helle enpfâhet sûren lôn?
Astiroth und Belcimôn,
Bêlet und Radamant
und ander diech dâ hân erkant,
diu liehte himelische schar
wart durch nît nâch helle var.
dô Lucifer vuor die hellevart,
mit schâr ein mensche nâch im wart.
got worhte ûz der erden
Adâmen den werden:
von Adâms verhe er Even brach,
diu uns gap an daz ungemach,
dazs ir schepfaere überhôrte
und unser vröude stôrte.
von in zwein kom gebürte vruht:
einem riet sîn ungenuht
daz er durch gîteclîchen ruom
sîner anen nam den magetuom.
nû beginnt genuoge des gezemen,
ê si diz maere vernemen,
daz si vreischen wie daz möhte sîn:
ez wart iedoch mit sünden schîn."
Parzivâl hin zim dô sprach
"hêrre, ich waen daz ie geschach.
vom wem was der man erborn,
von dem sîn ane hât verlorn
den magetuom, als ir mir sagt?
daz möht ir gerne hân verdagt."
der wirt sprach aber wider zim
"von dem zwîvel ich iuch nim.
sag ich niht wâr die wârheit,
sô lât iu sîn mîn triegen leit.
diu erde Adâmes muoter was:
von erden vruht Adâm genas.
dannoch was diu erde ein maget:
noch hân ich iu niht gesagt
wer ir den magetuom benam.
Kâins vater was Adâm:
der sluoc Abeln umb krankez guot.
dô ûf die reinen erdenz bluot
viel, ir magetuom was vervarn:
den nam ir Adâmes barn.
dô huop sich êrst der menschen nît:
alsô wert er immer sît.
in der werlt doch niht sô reines ist,
sô diu maget âne valschen list.
nû prüevt wie rein die meide sint:
got was selbe der meide kint.
von meiden sint zwei mennisch komen.
got selbe antlütze hât genomen
nâch der êrsten meide vruht:
daz was sînr hôhen art ein zuht.
Von Adâmes künne
huop sich riwe und wünne,
sît er uns sippe lougent niht,
den ieslîch engel ob im siht,
und daz diu sippe ist sünden wagen,
sô daz wir sünde müezen tragen.
dar über erbarme sich des kraft,
dem erbarme gît geselleschaft,
sît sîn getriwiu mennischeit
mit triwen gein untriwe streit.
ir sult ûf in verkiesen,
welt ir saelde niht verliesen.
lât wandel iu vür sünde bî.
sît rede und werke niht sô vrî:
wan der sîn leit sô rîchet
daz er unkiusche sprîchet,
von des lône tuon i'u kunt,
in urteilt sîn selbes munt.
nemt altiu maer vür niwe,
op si iuch lêren triwe.
der pareliure Plâtô
sprach bî sînen zîten dô,
und Sibill diu prophêtisse,
sunder vâlierens misse
si sagten dâ vor manec jâr,
uns solde komen al vür wâr
vür die hôhsten schulde pfant.
zer helle uns nam diu hôhste hant
mit der gotlîchen minne:
die unkiuschen liez er dinne.
Von dem wâren minnaere
sagent disiu süezen maere.
der ist ein durchliuhtec lieht,
und wenket sîner minne nieht.
swem er minne erzeigen sol,
dem wirt mit sîner minne wol.
die selben sint geteilet:
al der werlde ist geveilet
bêdiu sîn minne und ouch sîn haz.
nû prüevet wederz helfe baz.
der schuldige âne riwe
vliuht die gotlîchen triwe:
swer ab wandelt sünden schulde,
der dient nâch werder hulde.
die treit der durch gedanke vert.
gedanc sich sunnen blickes wert:
gedanc ist âne slôz bespart,
vor aller crêatiure bewart:
gedanc ist vinster âne schîn.
diu gotheit kan lûter sîn,
si glestet durch der vinster want,
und hât den heleden sprunc gerant,
der endiuzet noch enklinget,
sô er vom herzen springet.
ez ist dehein gedanc sô snel,
ê er vom herzen vür dez vel
küm, ern sî versuochet:
des kiuschen got geruochet.
sît got gedanke speht sô wol,
ôwê der broeden werke dol!
Swâ werc verwurkent sînen gruoz,
daz gotheit sich schamen muoz,
wem lât den menschlîchiu zuht?
war hât diu arme sêle vluht?
welt ir nû gote vüegen leit,
der ze bêden sîten ist bereit,
zer minne und gein dem zorne,
sô sît ir der verlorne.
nû kêret iwer gemüete,
daz er iu danke güete."
Parzivâl sprach zim dô
"hêrre, ich bin des immer vrô,
daz ir mich von dem bescheiden hât,
der nihtes ungelônet lât,
der missewende noch der tugent.
ich hân mit sorgen mîne jugent
alsus brâht an disen tac,
daz ich durch triwe kumbers pflac."
der wirt sprach aber wider zim
"nimts iuch niht hael, gern ich vernim
waz ir kumbers und sünden hât.
ob ir mich diu prüeven lât,
dar zuo gib ich iu lîhte rât,
des ir selbe niht enhât."
dô sprach aber Parzivâl
"mîn hôhstiu nôt ist umben grâl;
dâ nâch umb mîn selbes wîp:
ûf erde nie schoener lîp
gesouc an keiner muoter brust.
nâch den beiden sent sich mîn gelust."
Der wirt sprach "hêrre, ir sprechet wol.
ir sît in rehter kumbers dol,
sît ir nâch iwer selbes wîbe
sorgen pflihte gebt dem lîbe.
wert ir erfunden an rehter ê,
iu mac zer helle werden wê,
diu nôt sol schiere ein ende hân,
und wert von banden aldâ verlâzen
mit der gotes helfe al sunder twâl.
ir jeht, ir sent iuch umben grâl:
ir tumber man, daz muoz ich klagen.
jane mac den grâl nieman bejagen,
wan der ze himel ist sô bekant
daz er zem grâle sî benant.
des muoz ich vome grâle jehen:
ich weizz und hânz vür wâr gesehen."
Parzivâl sprach "wârt ir dâ?"
der wirt sprach gein im "hêrre, jâ."
Parzivâl versweic in gar
daz ouch er was komen dar:
er vrâgte in von der küende,
wiez umben grâl dâ stüende.
der wirt sprach "mir ist wol bekant,
ez wont manc werlîchiu hant
ze Munsalvaesche bîme grâl.
durch âventiur die alle mâl
rîtent manege reise:
die selben templeise,
swâ si kumbr od prîs bejagent,
vür ir sünde si daz tragent.
Dâ wont ein werlîchiu schar.
ich wil iu künden umb ir nar.
si lebent von einem steine:
des geslähte ist vil reine.
hât ir des niht erkennet,
der wirt iu hie genennet.
er heizet lapsit exillîs.
von des steines kraft der vênîs
verbrinnet, daz er zaschen wirt:
diu asche im aber leben birt.
sus rêrt der vênîs mûze sîn
und gît dar nâch vil liehten schîn,
daz er schoene wirt als ê.
ouch wart nie menschen sô wê,
swelhes tages ez den stein gesiht,
die wochen mac ez sterben niht,
diu aller schierst dar nâch gestêt.
sîn varwe im niemer ouch zergêt:
man muoz im sölher varwe jehen,
dâ mit ez hât den stein gesehen,
ez sî maget oder man,
als dô sîn bestiu zît huop an,
saeh ez den stein zwei hundert jâr,
im enwurde denne grâ sîn hâr.
selhe kraft dem menschen gît der stein,
daz im vleisch und bein
jugent enpfaeht al sunder twâl.
der stein ist ouch genant der grâl.
dar ûf kumt hiute ein botschaft,
dar an doch lît sîn hôhste kraft.
Ez ist hiute der karfrîtac,
daz man vür wâr dâ warten mac,
ein tûb von himel swinget:
ûf den stein diu bringet
ein kleine wîze oblât.
ûf dem steine si die lât:
diu tûbe ist durchliuhtec blanc,
ze himel tuot si widerwanc.
immer alle karfrîtage
bringet se ûf den, als i'u sage,
dâ von der stein enpfaehet
swaz guots ûf erden draehet
von trinken und von spîse,
als den wunsch von pardîse:
ich mein swaz d'erde mac gebern.
der stein si vürbaz mê sol wern
swaz wildes underm lufte lebt,
ez vliege od louffe, und daz swebt.
der rîterlîchen bruoderschaft,
die pfrüende in gît des grâles kraft.
die aber zem grâle sint benant,
hoert wie die werdent bekant.
zende an des steines drum
von karacten ein epitafum
sagt sînen namen und sînen art,
swer dar tuon sol die saelden vart.
ez sî von meiden oder von knaben,
die schrift darf nieman danne schaben:
sô man den namen gelesen hât,
vor ir ougen si zergât.
Si kômen alle dar vür kint,
die nû dâ grôze liute sint.
wol die muoter diu daz kint gebar
daz sol ze dienste hoeren dar!
der arme und der rîche
vröunt sich al gelîche,
ob man ir kint eischet dar,
daz siz suln senden an die schar:
man holt se in manegen landen.
vor sündebaeren schanden
sint si immer mê behuot,
und wirt ir lôn ze himel guot.
swenne in erstirbet hie daz leben,
sô wirt in dort der wunsch gegeben.
di newederhalp gestuonden,
dô strîten beguonden
Lucifer und Trinitas,
swaz der selben engel was,
die edelen und die werden
muosen ûf die erden
zuo dem selben steine.
der stein ist immer reine.
ich enweiz op got ûf si verkôs,
oder ob ers vürbaz verlôs.
was daz sîn reht, er nam se wider.
des steines pfligt iemer sider
die got derzuo benande
und in sîn engel sande.
hêr, sus stêt ez umben grâl."
dô sprach aber Parzivâl
"Mac rîterschaft des lîbes prîs
und doch der sêle pardîs
bejagen mit schilt und ouch mit sper,
sô was ie rîterschaft mîn ger.
ich streit ie swâ ich strîten vant,
sô daz mîn werlîchiu hant
sich naehert dem prîse.
ist got an strîte wîse,
der sol mich dar benennen,
daz si mich dâ bekennen:
mîn hant dâ strîtes niht verbirt."
dô sprach aber sîn kiuscher wirt
"ir müest aldâ vor hôchvart
mit senften willen sîn bewart.
iuch verleit lîht iwer jugent
daz ir der kiusche braechet tugent.
hôchvart ie seic und viel,"
sprach der wirt: ieweder ouge im wiel,
dô er an diz maere dâhte,
daz er dâ mit rede volbrâhte.
dô sprach er "hêrre, ein künec dâ was:
der hiez und heizt noch Anfortas.
daz sol iuch und mich armen
immer mê erbarmen,
umb sîn herzebaere nôt,
die hôchvart im ze lône bôt.
sîn jugent und sîn rîcheit
der werlde an im vuogte leit,
und daz er gerte minne
ûzerhalp der kiusche sinne.
Der site ist niht dem grâle reht:
dâ muoz der rîter und der kneht
bewart sîn vor lôsheit.
diemüet ie hôchvart überstreit.
dâ wont ein werdiu bruoderschaft:
die hânt mit werlîcher kraft
erwert mit ir handen
der diet von al den landen,
daz der grâl ist unerkennet,
wan die dar sint benennet
ze Munsalvaesche ans grâles schar.
wan einr kom unbenennet dar:
der selbe was ein tumber man
und vuorte ouch sünde mit im dan,
daz er niht zem wirte sprach
umben kumber den er an im sach.
ich ensol nieman schelten:
doch muoz er sünde engelten,
daz er niht vrâgte des wirtes schaden.
er was mit kumber sô geladen,
ez enwart nie'rkant sô hôher pîn.
dâ vor kom roys Lähelîn
ze Brumbâne an den sê geriten.
durch tjoste het sîn dâ gebiten
Lybbêâls der werde helt,
des tôt mit tjoste was erwelt.
er was erborn von Prienlascors.
Lähelîn des heldes ors
dannen zôch mit sîner hant:
dâ wart der rêroup bekant.
Hêrre, sît irz Lähelîn?
sô stêt in dem stalle mîn
den orsen ein ors gelîch gevar,
diu dâ hoernt ans grâles schar.
ame satel ein turteltûbe stêt:
daz ors von Munsalvaesche gêt.
diu wâpen gap in Anfortas,
dô er der vröuden hêrre was.
ir schilte sint von alter sô:
Tyturel si brâhte dô
an sînen sun rois Frimutel:
dar und vlôs der degen snel
von einer tjoste ouch sînen lîp.
der minnet sîn selbes wîp,
daz nie von manne mêre
wîp geminnet wart sô sêre;
ich mein mit rehten triwen.
sîne site sult ir niwen,
und minnt von herzen iwer konen.
sîner site sult ir wonen:
iwer varwe im treit gelîchiu mâl.
der was ouch hêrre übern grâl.
ôwî hêr, wanne ist iwer vart?
nû ruocht mir prüeven iwern art."
ieweder vaste ann andern sach.
Parzivâl zem wirte sprach
"ich bin von einem man erborn,
der mit tjost hât den lîp verlorn,
und durch rîterlîch gemüete.
hêr, durch iwer güete
Sult ir in nemen in iwer gebet.
mîn vater der hiez Gahmuret,
er was von arde ein Anschevîn.
hêrre, in binz niht Lähelîn.
genam ich ie den rêroup,
sô was ich an den witzen toup.
ez ist iedoch von mir geschehen:
der selben sünde muoz ich jehen.
Ithêrn von Cucûmerlant
den sluoc mîn sündebaeriu hant:
ich leit in tôten ûffez gras,
und nam swaz dâ ze nemen was."
"ôwê werlt, wie tuostu sô?"
sprach der wirt: der was des maers unvrô.
"du gîst den liuten herzesêr
und riwebaeres kumbers mê
dan der vröud. wie stêt dîn lôn!
sus endet sich dîns maeres dôn."
dô sprach er "lieber swester suon,
waz râtes möht ich dir nû tuon?
du hâst dîn eigen verch erslagen.
wiltu vür got die schulde tragen,
sît daz ir bêde wârt ein bluot,
ob got dâ reht gerihte tuot,
sô giltet im dîn eigen leben.
waz wilte im dâ ze gelte geben,
Ithêrn von Kaheviez?
der rehten werdekeit geniez,
des diu werlt was gereinet,
het got an im erscheinet.
Missewende was sîn riwe,
er balsem ob der triwe.
al werltlîchiu schande in vlôch:
werdekeit sich in sîn herze zôch.
dich solden hazzen werdiu wîp
durch sînen minneclîchen lîp:
sîn dienst was gein in sô ganz,
ez machte wîbes ougen glanz,
dien gesâhen, von sîner süeze.
got daz erbarmen müeze
daz de ie gevrumtest selhe nôt!
mîn swester lac ouch nâch dir tôt,
Herzeloyd dîn muoter."
"neinâ hêrre guoter,
waz sagt ir nû?" sprach Parzivâl.
"waer ich dan hêrre übern grâl,
der möhte mich ergetzen niht
des maers mir iwer munt vergiht.
bin ich iwer swester kint,
sô tuot als die mit triwen sint,
und sagt mir sunder wankes vâr,
sint disiu maere beidiu wâr?"
dô sprach aber der guote man
"ich enbinz niht der dâ triegen kan:
dîner muoter daz ir triwe erwarp,
dô du von ir schiet, zehant si starp.
du waer daz tier daz si dâ souc,
und der trache der von ir dâ vlouc.
ez widerfuor in slâfe ir gar,
ê daz diu süeze dich gebar.
Mînre geswistrede zwei noch sint.
mîn swester Tschoysîâne ein kint
gebar: der vrühte lac si tôt.
der herzoge Kyôt
von Katelange was ir man:
dern wolde ouch sît niht vröude hân.
Sigûn, des selben töhterlîn,
bevalch man der muoter dîn.
Tschoysîânen tôt mich smerzen
muoz enmitten ime herzen:
ir wîplîch herze was sô guot,
ein arke vür unkiusche vluot.
ein maget, mîn swester, pfligt noch site
sô daz ir volget kiusche mite.
Repanse de schoye pfligt
des grâles, der sô swaere wigt
daz in diu valschlîch menscheit
niemer von der stat getreit.
ir bruodr und mîn ist Anfortas,
der bêdiu ist und was
von art des grâles hêrre.
dem ist leider vröude verre:
wan daz er hât gedingen,
in sül sîn kumber bringen
zem endelôsme gemache.
mit wunderlîcher sache
ist ez im komen an riwen zil,
als ich dir, neve, künden wil.
pfligstu denne triwe,
sô erbarmet dich sîn riwe.
Dô Frimutel den lîp verlôs,
mîn vater, nâch im man dô kôs
sînen eltsten sun ze künege dar,
ze vogte dem grâl unts grâles schar.
daz was mîn bruoder Anfortas,
der krône und rîcheit wirdec was.
dannoch wir wênec wâren.
dô mîn bruoder gein den jâren
kom vür der gransprunge zît,
mit selher jugent hât minne ir strît:
sô twingts ir vriunt sô sêre,
man mages ir jehen zunêre.
swelch grâles hêrre ab minne gert
anders dan diu schrift in wert,
der muoz es komen ze arbeit
und in siufzebaeriu herzeleit.
mîn hêrre und der bruoder mîn
kôs im eine vriundîn,
des in dûht, mit guotem site.
swer diu was, daz sî dâ mite.
in ir dienst er sich zôch,
sô daz diu zageheit in vlôch.
des wart von sîner clâren hant
verdürkelt manec schildes rant.
dâ bejagte an âventiure
der süeze und der gehiure,
wart ie hôher prîs erkant
über elliu rîterlîchiu lant,
von dem maer was er der vrîe.
Amor was sîn krîe.
Der ruoft ist zer dêmuot
iedoch niht volleclîchen guot.
eins tages der künec al eine reit
(daz was gar den sînen leit)
ûz durch âventiure,
durch vröude an minnen stiure:
des twanc in der minnen ger.
mit einem gelupten sper
wart er ze tjostieren wunt,
sô daz er niemer mê gesunt
wart, der süeze oeheim dîn,
durch die heidruose sîn.
ez was ein heiden der dâ streit
und der die selben tjoste reit,
geborn von Ethnîse,
dâ ûzzem pardîse
rinnet diu Tigris.
der selbe heiden was gewis,
sîn ellen solde den grâl behaben.
inme sper was sîn nam ergraben:
er suocht die verren ritterschaft,
niht wan durch des grâles kraft
streich er wazzer und lant.
von sîme strîte uns vröude swant.
dîns oeheims strît man prîsen
muoz: des spers îsen
vuort er in sîme lîbe dan.
dô der junge werde man
kom heim zuo den sînen,
dâ sach man jâmer schînen.
Den heiden het er dort erslagen:
den sul ouch wir ze mâze klagen.
dô uns der künec kom sô bleich,
und im sîn kraft gar gesweich,
in de wunden greif eins arztes hant,
unz er des spers îsen vant:
der trunzûn was roerîn,
ein teil in der wunden sîn:
diu gewan der arzet beidiu wider.
mîne venje viel ich nider:
dâ lobet ich der gotes kraft,
daz ich deheine rîterschaft
getaete niemer mêre,
daz got durch sîn êre
mînem bruoder hulfe von der nôt.
ich verswuor ouch vleisch, wîn und brôt,
und dar nâch al daz trüege bluot,
daz ichs niemer mê gewünne muot.
daz was der diet ander klage,
lieber neve, als ich dir sage,
daz ich schiet von dem swerte mîn.
si sprâchen "wer sol schirmer sîn
über des grâles tougen?"
dô weinden liehtiu ougen.
si truogenn künec sunder twâl
durch die gotes helfe vür den grâl.
dô der künec den grâl gesach,
daz was sîn ander ungemach,
daz er niht sterben mohte,
wand im sterben dô niht dohte,
Sît daz ich mich het ergeben
in alsus ärmeclîchez leben,
und des edelen ardes hêrschaft
was komen an sô swache kraft.
des küneges wunde geitert was.
swaz man der arzetbuoche las,
diene gâben keiner helfe lôn.
gein aspîs, ecidemon,
ehcontîus und lisîs,
jêcîs und mêatrîs
(die argen slangenz eiter heiz
tragent), swaz iemen dâ vür weiz,
und vür ander würm diez eiter tragent,
swaz die wîsen arzt dâ vür bejagent
mit visiken liste an würzen,
(lâ dir die rede kürzen)
der keinz gehelfen kunde:
got selbe uns des verbunde.
wir gewunnen Gêôn
ze helfe und Fîsôn,
Eufrâtes und Tigrîs,
diu vier wazzer ûzem pardîs,
sô nâhen hin zuo ir süezer smac
dennoch niht sîn verrochen mac,
ob kein wurz dinne quaeme,
diu unser trûren naeme.
daz was verlorniu arbeit:
dô niwet sich unser herzeleit.
doch versuochte wirz in mangen wîs.
do gewunne wir das selbe rîs
Dar ûf Sibille jach
Enêas vür hellesch ungemach
und vür den Flegetônen rouch,
vür ander vlüzze die drin vliezent ouch.
des nâmen wir uns muoze
und gewunn daz rîs ze buoze,
ob daz sper ungehiure
in dem helschen viure
waer gelüppet oder geloetet,
daz uns an vröuden toetet.
dô was dem sper niht alsus.
ein vogel heizt pellicânus:
swenne der vruht gewinnet,
alze sêre er die minnet:
in twinget sîner triwe gelust
daz er bîzet durch sîn selbes brust,
und laetz bluot den jungen in den munt:
er stirbet an der selben stunt.
do gewunnen wir des vogels bluot,
ob uns sîn triwe waere guot,
und strîchens an die wunden
sô wir beste kunden.
daz moht uns niht gehelfen sus.
ein tier heizt monîcirus:
daz erkennt der meide rein sô grôz
daz ez slaefet ûf der meide schôz.
wir gewunn des tieres herzen
über des küneges smerzen.
wir nâmen den karfunkelstein
ûf des selben tieres hirnbein,
Der dâ wehset under sîme horn.
wir bestrîchen die wunden vorn,
und besouften den stein drinne gar:
diu wunde was et lüppec var.
daz tete uns mit dem künege wê.
wir gewunn ein wurz heizt trachontê
(wir hoeren von der würze sagen,
swâ ein trache werde erslagen,
si wahse von dem bluote.
der würze ist sô ze muote,
si hât al des luftes art),
ob uns des trachen umbevart
dar zuo möhte iht gevromen,
vür der sterne wider komen
und vür des mânen wandeltac,
dar an der wunden smerze lac.
der würze edel hôch geslehte
kom uns dâ vür niht rehte.
unser venje viel wir vür den grâl.
dar an gesâh wir zeinem mâl
geschriben, dar solde ein rîter komen:
wurd des vrâge aldâ vernomen,
sô solde der kumber ende hân:
ez waere kint maget oder man,
daz in der vrâge warnet iht,
sone solt diu vrâge helfen niht,
wan daz der schade stüende als ê
und herzelîcher taete wê.
diu schrift sprach "habt ir daz vernomen?
iwer warnen mac ze schaden komen.
Vrâgt er niht bî der êrsten naht,
sô zergêt sîner vrâge maht.
wirt sîn vrâge an rehter zît getân,
sô sol erz künecrîche hân,
und hât der kumber ende
von der hôhsten hende.
dâ mit ist Anfortas genesen,
ern sol ab niemer künec wesen."
sus lâsen wir am grâle
daz Anfortases quâle
dâ mit ein ende naeme,
swenne im diu vrâge quaeme.
wir strîchen an die wunden
swâ mit wir senften kunden,
die guoten salben nardas,
und swaz gedrîakelt was,
und den rouch von ligen alôê:
im was et zallen zîten wê.
dô zôch ich mich dâ her:
swachiu wünne ist mîner jâre wer.
sît kom ein rîter dar geriten:
der möhtez gerne hân vermiten;
von dem ich dir ê sagte,
unprîs der dâ bejagte,
sît er den rehten kumber sach,
daz er niht zuo dem wirte sprach
"hêrre, wie stêt iwer nôt?"
sît im sîn tumpheit daz gebôt
daz er aldâ niht vrâgte,
grôzer saelde in dô betrâgte."
Si bêde wâren mit herzen klage:
dô nâht ez dem mittem tage.
der wirt sprach "gê wir nâch der nar.
dîn ors ist unberâten gar:
ich mac uns selben niht gespîsen,
esne welle uns got bewîsen.
mîn küche riuchet selten:
des muostu hiute enkelten,
und al die wîl du bî mir bist.
ich solt dich hiute lêren list
an den würzen, lieze uns der snê.
got gebe daz der schier zergê.
nû brechen die wîl îwîn graz.
ich waen dîn ors dicke gaz
ze Munsalvaesche baz dan hie.
du noch ez ze wirte nie
kômt, der iwer gerner pflaege,
ob ez hie bereitez laege."
si giengen ûz umb ir bejac.
Parzivâl des vuoters pflac.
der wirt gruop im würzelîn:
daz muose ir beste spîse sîn.
der wirt sînr orden niht vergaz:
swie vil er gruop, deheine er az
der würze vor der nône:
an die stûden schône
hienc ers und suochte mêre.
durch die gotes êre
manegen tac ungâz er gienc,
sô er vermiste dâ sîn spîse hienc.
Die zwêne gesellen niht verdrôz,
si giengen dâ der brunne vlôz,
si wuoschen würze und ir krût.
ir munt wart selten lachens lût.
ieweder sîne hende
twuoc. an eime gebende
truoc Parzivâl îwîn loup
vürz ors. ûf ir ramschoup
giengens wider zuo den koln.
man dorfte in niht mê spîse holn:
dane was gesoten noch gebrâten,
und ir küchen unberâten.
Parzivâl mit sinne,
durch die getriwe minne
dier gein sînem wirte truoc,
in dûhte er hete baz genuoc
dan dô sîn pflac Gurnemanz,
und dô sô maneger vrouwen varwe glanz
ze Munsalvaesche vür in gienc,
dâ er wirtschaft vome grâle enpfienc.
der wirt mit triwen wîse
sprach "neve, disiu spîse
sol dir niht versmâhen.
dune vündst in allen gâhen
dehein wirt der dir gunde baz
guoter wirtschaft âne haz."
Parzivâl sprach "hêrre,
der gotes gruoz mir verre,
op mich ie baz gezaeme
swes ich von wirte naeme."
Swaz dâ was spîse vür getragen,
beliben si dâ nâch ungetwagen,
daz enschadet in an den ougen niht,
als man vischegen handen giht.
ich wil vür mich geheizen,
man möhte mit mir beizen,
waer ich vür vederspil erkant,
ich swunge al gernde von der hant,
bî selhen kröpfelînen
taete ich vliegen schînen.
wes spotte ich der getriwen diet?
mîn alt unfuoge mir daz riet.
ir hât doch wol gehoeret
waz in rîcheit hât gestoeret,
war umb si wâren vröuden arm,
dicke kalt und selten warm.
si dolten herzen riwe
niht wan durch rehte triwe,
âne alle missewende.
von der hôhsten hende
enpfiengens umb ir kumber solt:
got was und wart in bêden holt.
si stuonden ûf und giengen dan,
Parzivâl und der guote man,
zem orse gein dem stalle.
mit kranker vröuden schalle
der wirt zem ors sprach "mir ist leit
dîn hungerbaeriu arbeit
durch den satel der ûf dir ligt,
der Anfortases wâpen pfligt."
Dô si daz ors begiengen,
niwe klage si an geviengen.
Parzivâl zem wirte sîn
sprach "hêrre und lieber oeheim mîn,
getorst ichz iu vor scham gesagen,
mîn ungelücke ich solde klagen.
daz verkiest durch iwer selbes zuht:
mîn triwe hât doch gein iu vluht.
ich hân sô sêre missetân,
welt ir michs engelten lâzen,
sô scheide ich von dem trôste
und bin der unerlôste
immer mê von riwe.
ir sult mit râtes triwe
klagen mîne tumpheit.
der ûf Munsalvaesche reit,
und der den rehten kumber sach,
und der deheine vrâge sprach,
daz bin ich unsaelec barn:
sus hân ich, hêrre, missevarn."
der wirt sprach "neve, waz sagestu nuo?
wir sulen bêde samt zuo
herzenlîcher klage grîfen
und die vröude lâzen slîfen,
sît dîn kunst sich saelden sus verzêch.
dô dir got vünf sinne lêch,
die hânt ir rât dir vor bespart.
wie was dîn triwe von in bewart
an den selben stunden
bî Anfortases wunden?
Doch wil ich râtes niht verzagen:
dune solt och niht ze sêre klagen.
du solt in rehten mâzen
klagen und klagen lâzen.
diu menscheit hât wilden art.
etswâ wil jugent an witze vart:
wil dennez alter tumpheit üeben
und lûter site trüeben,
dâ von wirt daz wîze sal
und diu grüene tugent val,
dâ von beklîben möhte
daz der werdekeit töhte.
möht ich dirz wol begrüenen
und dîn herze alsô erküenen
daz du den prîs bejagtes
und an got niht verzagtes,
sô gestüende noch dîn linge
an sô werdeclîchem dinge,
daz wol ergetzet hieze.
got selbe dich niht lieze:
ich bin von gote dîn râtes wer.
nû sag mir, saehe du daz sper
ze Munsalvaesche ûf dem hûs?
dô der sterne Sâturnus
wider an sîn zil gestuont,
daz wart uns bî der wunden kuont,
und bî dem sumerlîchen snê.
im getet der vrost nie sô wê,
dem süezen oeheime dîn.
daz sper muos in die wunden sîn:
Dâ half ein nôt vür d'andern nôt:
des wart daz sper bluotec rôt.
etslîcher sterne komende tage
die diet dâ lêret jâmers klage,
die sô hôhe ob ein ander stênt
und ungelîche wider gênt:
und des mânen wandelkêre
schadet ouch zer wunden sêre.
dise zît diech hie benennet hân,
sô muoz der künec ruowe lâzen:
sô tuot im grôzer vrost sô wê,
sîn vleisch wirt kelter denne der snê.
sît man daz gelüppe heiz
an dem spers îsen weiz,
die zît manz ûf die wunden leit:
den vrost ez ûzem lîbe treit,
al umbez sper glas var als îs.
dazne moht ab keinen wîs
vome sper nieman bringen dan:
wan Trebuchet der wîse man
der worht zwei mezzer, diu ez sniten,
ûz silber, diu ez niht vermiten.
den list tete im ein segen kuont,
der an des küneges swerte stuont,
maneger ist der gerne giht,
aspindê dez holz enbrinne niht:
sô dises glases drûf iht spranc,
viwers lohen dâ nâch swanc:
aspindê dâ von verbran.
waz wunders diz gelüppe kan!
Er mac gerîten noch gegên,
der künec, noch geligen noch gestên:
er lent, âne sitzen,
mit siufzebaeren witzen.
gein des mânen wandel ist im wê.
Brumbâne ist genant ein sê:
dâ treit mann ûf durch süezen luft,
durch sîner sûren wunden gruft.
daz heizt er sînen weidetac:
swaz er aldâ gevâhen mac
bî sô smerzlîchem sêre,
er bedarf dâ heime mêre.
dâ von kom ûz ein maere,
er waer ein vischaere.
daz maere muoser lîden:
salmen, lamprîden,
hât er doch lützel veile,
der trûrege, niht der geile."
Parzivâl sprach al zehant
"in dem sê den künec ich vant
gankert ûf dem wâge,
ich waen durch vische lâge
od durch ander kurzewîle.
ich hete manege mîle
des tages dar gestrîchen.
Pelrapeire ich was entwichen
reht umbe den mitten morgen.
des âbents pflac ich sorgen,
wâ diu herberge möhte sîn:
der beriet mich der oeheim mîn."
"du rite ein angestlîche vart,"
sprach der wirt, "durch warte wol bewart.
ieslîchiu sô besetzet ist
mit rotte, selten iemens list
in hilfet gein der reise:
er kêrte ie gein der vreise,
swer jenen her dâ zuo zin reit.
si nement niemens sicherheit,
si wâgnt ir leben gein jenes leben:
daz ist vür sünde in dâ gegeben."
"nû kom ich âne strîten
an den selben zîten
geriten dâ der künec was,"
sprach Parzivâl. "des palas
sach ich des âbents jâmers vol.
wie tete in jâmer dô sô wol?
ein knappe aldâ zer tür în spranc,
dâ von der palas jâmers klanc.
der truoc in sînen henden
einen schaft zen vier wenden,
dar inne ein sper bluotec rôt.
des kom diu diet in jâmers nôt."
der wirt sprach "neve, sît noch ê
wart dem künege niht sô wê,
wan dô sîn komen zeigte sus
der sterne Sâturnus:
der kan mit grôzem vroste komen.
drûf legen moht uns niht gevromen,
als manz ê drûffe ligen sach:
daz sper man in die wunden stach.
Sâturnus louft sô hôhe enbor,
daz ez diu wunde wesse vor,
ê der ander vrost koem her nâch.
dem snê was ninder als gâch,
er viel alrêrst an dr andern naht
in der sumerlîchen maht.
dô mans küneges vrost sus werte,
die diet ez vröuden herte."
dô sprach der kiusche Trevrizzent
"si enpfiengen jâmers soldiment:
daz sper in vröude enpfuorte,
daz ir herzen verch sus ruorte.
dô machte ir jâmers triwe
des toufes lêre al niwe."
Parzivâl zem wirte sprach
"vünf und zweinzec meide ich dâ sach,
die vor dem künege stuonden
und wol mit zühten kuonden."
der wirt sprach "es suln meide pflegen
(des hât sich got gein im bewegen),
des grâls, dem si dâ dienden vür.
der grâl ist mit hôher kür.
sô suln sîn rîter hüeten
mit kiuscheclîchen güeten.
der hôhen sterne komendiu zît
der diet aldâ grôz jâmer gît,
den jungen und den alten.
got hât zorn behalten
gein in alze lange dâ:
wenne suln si vröude sprechen jâ?
Neve, nû wil ich sagen dir
daz du maht wol gelouben mir.
ein tschanze dicke stêt vor in,
si gebent und nement gewin.
si enpfâhent kleiniu kinder dar
von hôher art und wol gevar.
wirt iender hêrrenlôs ein lant,
erkennt si dâ die gotes hant,
sô daz diu diet eins hêrren gert
vons grâles schar, die sint gewert.
des müezen och si mit zühten pflegen:
sîn hüet aldâ der gotes segen.
got schaft verholne dan die man,
offenlîch gît man meide dan.
du solt des sîn vil gewis
daz der künec Castis
Herzeloyden gerte,
der man in schône werte:
dîne muoter gap man im ze konen.
er solt ab niht ir minne wonen:
der tôt in ê leit in daz grap.
dâ vor er dîner muoter gap
Wâleis und Norgâls,
Kanvoleis und Kingrivâls,
daz ir mit sale wart gegeben.
der künec niht lenger solde leben.
diz was ûf sîner reise wider:
der künec sich leite sterbens nider.
dô truoc si krône über zwei lant:
dâ erwarp si Gahmuretes hant.
Sus gît man vome grâle dan
offenlîch meide, verholn die man,
durch vruht ze dienste wider dar,
ob ir kint des grâles schar
mit dienste suln mêren:
daz kan si got wol lêren.
swer sich diens geim grâle hât bewegen,
gein wîben minne er muoz verpflegen.
wan der künec sol haben eine
ze rehte ein konen reine,
und ander die got hât gesant
ze hêrrn in hêrrenlôsiu lant.
über daz gebot ich mich bewac
daz ich nâch minnen dienstes pflac.
mir geriet mîn vlaeteclîchiu jugent
und eins werden wîbes tugent,
daz ich in ir dienste reit,
dâ ich dicke herteclîchen streit.
die wilden âventiure
mich dûhten sô gehiure
daz ich selten turnierte.
ir minne condwierte
mir vröude in daz herze mîn:
durch si tete ich vil strîtes schîn.
des twanc mich ir minnen kraft
gein der wilden verren rîterschaft.
ir minne ich alsus koufte:
der heiden und der getoufte
wâren mir strîtes al gelîch.
si dûhte mich lônes rîch.
Sus pflac ichs durch die werden
ûf den drîn teiln der erden,
ze Eurôpâ und in Asîâ
und verre in Affricâ.
sô ich rîche tjoste wolde tuon,
sô reit ich vür Gaurîuon.
ich hân ouch manege tjoste getân
vor dem berc ze Fâmorgân.
ich tete vil rîcher tjoste schîn
vor dem berc ze Agremontîn.
swer einhalp wil ir tjoste hân,
dâ koment ûz viurige man:
anderhalp si brinnent niht,
swaz man dâ tjostiure siht.
und dô ich vür den Rôhas
durch âventiure gestrîchen was,
dâ kom ein werdiu windisch diet
ûz durch tjoste gegenbiet.
ich vuor von Sibilje
daz mer alumb gein Zilje,
durch Frîûl ûz vür Aglei.
ôwê und heiâ hei
daz ich dînen vater ie gesach,
der mir ze sehen aldâ geschach.
do ich ze Sibilje zogte în,
dô het der werde Anschevîn
vor mir geherberget ê.
sîn vart tuot mir iemer wê,
die er vuor ze Baldac:
ze tjostiern er dâ tôt lac.
Daz was ê von im dîn sage:
ez ist imêr mîns herzen klage.
mîn bruodr ist guotes rîche:
verholne rîterlîche
er mich dicke von im sande.
sô ich von Munsalvaesche wande,
sîn insigel nam ich dâ
und vuort ez ze Karchobrâ,
dâ sich sewet der Plimizoel,
in dem bistuom ze Barbigoel.
der burcgrâve mich dâ beriet
ûfez insigl, ê ich von im schiet,
knappen und ander koste
gein der wilden tjoste
und ûf ander rîterlîche vart:
des wart vil wênc von im gespart.
ich muose al eine komen dar:
an der widerreise liez ich gar
bî im swaz ich gesindes pflac:
ich reit dâ Munsalvaesche lac.
nû hoere, lieber neve mîn.
dô mich der werde vater dîn
ze Sibilje alrêste sach,
balde er mîn ze bruoder jach
Herzeloyden sînem wîbe,
doch wart von sîme lîbe
mîn antlütze nie mê gesehen.
man muose ouch mir vür wâr dâ jehen
daz nie schoener mannes bilde wart:
dannoch was ich âne bart.
In mîne herberge er vuor.
vür dise rede ich dicke swuor
manegen ungestabten eit.
dô er mich sô vil an gestreit,
verholn ichz im dô sagte;
des er vröude vil bejagte.
er gap sîn kleinoete mir:
swaz ich im gap daz was sîn gir.
mîne kefsen, die du saehe ê,
(diu ist noch grüener denne der klê)
hiez ich wurken ûz eim steine
den mir gap der reine.
sînen neven er mir ze knehte liez,
Ithêrn, den sîn herze hiez
daz aller valsch an im verswant,
den künec von Kucûmerlant.
wir mohten vart niht lenger sparn,
wir muosen von ein ander varn.
er kêrte dâ der bâruc was,
und ich vuor vür den Rôhas.
ûz Zilje ich vür den Rôhas reit,
drî maentage ich dâ vil gestreit.
mich dûhte ich het dâ wol gestriten:
dar nâch ich schierste kom geriten
in die wîten Gandîne,
dâ nâch der ane dîne
Gandîn wart genennet.
dâ wart Ithêr bekennet.
diu selbe stat lît aldâ
dâ diu Greian in die Trâ,
Mit golde ein wazzer, rinnet.
dâ wart Ithêr geminnet.
dîne basen er dâ vant:
diu was vrouwe überz lant:
Gandîn von Anschouwe
hiez si dâ wesen vrouwe.
si heizet Lammîre:
sô istz lant genennet Stîre.
swer schildes ambet üeben wil,
der muoz durchstrîchen lande vil.
nû riwet mich mîn knappe rôt,
durch den si mir grôz êre bôt.
von Ithêr du bist erborn:
dîn hant die sippe hât verkorn:
got hât ir niht vergezzen doch,
er kan si wol geprüeven noch.
wilt du gein got mit triwen leben,
sô solde im wandel drumbe geben.
mit riwe ich dir daz künde,
du treist zwuo grôze sünde:
Ithêrn du hâst erslagen,
du solt ouch dîne muoter klagen.
ir grôziu triwe daz geriet,
dîn vart si vome leben schiet,
die du jungest von ir taete.
nû volge mîner raete,
nim buoz vür missewende,
und sorge et umb dîn ende,
daz dir dîn arbeit hie erhol
daz dort diu sêle ruowe dol."
Der wirt âne allez bâgen
begunde in vürbaz vrâgen
"neve, noch hân ich niht vernomen
wannen dir diz ors sî komen."
"hêrre, daz ors ich erstreit,
dô ich von Sigûnen reit.
vor einer klôsen ich die sprach:
dar nâch ich vlügelingen stach
einen rîter drabe und zôch ez dan.
von Munsalvaesche was der man."
der wirt sprach "ist ab der genesen,
des ez von rehte solde wesen?"
"hêrre, ich sach in vor mir gên,
und vant daz ors bî mir stên."
"wilt dus grâls volc sus rouben,
und dâ bî des gelouben,
du gewinnest ir noch minne,
sô zweient sich die sinne."
"hêrre, ich namz in eime strît.
swer mir dar umbe sünde gît,
der prüeve alrêrste wie diu stê.
mîn ors het ich verlorn ê."
dô sprach aber Parzivâl
"wer was ein maget diu den grâl
truoc? ir mantel lêch man mir."
der wirt sprach "neve, was er ir
(diu selbe ist dîn muome),
sine lêch dirs niht ze ruome:
si wând du soltst dâ hêrre sîn
des grâls und ir, dar zuo mîn.
Dîn oeheim gap dir ouch ein swert,
dâ mit du sünden bist gewert,
sît daz dîn wol redender munt
dâ leider niht tete vrâge kunt.
die sünde lâ bî den andern stên:
wir suln ouch tâlanc ruowen gên."
wênc wart in bette und kulter brâht:
si giengen et ligen ûf ein bâht.
daz leger was ir hôhen art
gelîche ninder dâ bewart.
sus was er dâ vünfzehen tage.
der wirt sîn pflac als ich iu sage.
krût und würzelîn
daz muose ir bestiu spîse sîn.
Parzivâl die swaere
truoc durch süeziu maere,
wand in der wirt von sünden schiet
und im doch rîterlîchen riet.
eins tages vrâgt in Parzivâl
"wer was ein man lac vorme grâl?
der was al grâ bî liehtem vel."
der wirt sprach "daz was Titurel.
der selbe ist dîner muoter an.
dem wart alrêrst des grâles van
bevolhen durch schermens rât.
ein siechtuom heizet pôgrât
treit er, die leme helfelôs.
sîne varwe er iedoch nie verlôs,
wand er den grâl sô dicke siht:
dâ von mager ersterben niht.
Durch rât si hânt den betterisen.
in sîner jugent vürt und wisen
reit er vil durch tjostieren.
wilt du dîn leben zieren
und rehte werdeclîchen varn,
sô muostu haz gein wîben sparn.
wîp und pfaffen sint erkant,
die tragent unwerlîche hant:
sô reicht übr pfaffen gotes segen.
der sol dîn dienst mit triwen pflegen,
dar umbe, ob wirt dîn ende guot:
du muost zen pfaffen haben muot.
swaz dîn ouge ûf erden siht,
daz glîchet sich dem priester niht.
sîn munt die marter sprîchet,
diu unser vlust zebrîchet:
ouch grîfet sîn gewîhtiu hant
an daz hoeheste pfant
daz ie vür schult gesetzet wart:
swelch priester sich hât sô bewart
daz er dem kiusche kan gegeben,
wie möht der heileclîcher leben?"
diz was ir zweier scheidens tac.
Trevrizent sich des bewac,
er sprach "gip mir dîn sünde her:
vor gote ich bin dîn wandels wer.
und leist als ich dir hân gesagt:
belîp des willen unverzagt."
von ein ander schieden sie:
ob ir welt, sô prüevet wie.
Ez naeht nû wilden maeren,
diu vröuden kunnen laeren
und diu hôchgemüete bringent:
mit den bêden si ringent.
nû wasez ouch über des jâres zît.
gescheiden was des kampfes strît,
den der lantgrâve zem Plimizoel
erwarp. der was ze Barbigoel
von Tschanfanzûn gesprochen:
dâ beleip ungerochen
der künec Kingrisîn.
Vergulaht der sun sîn
kom gein Gâwâne dar:
dô nam diu werlt ir sippe war,
und schiet den kampf ir sippe maht;
wand ouch der grâve Ehcunaht
ûf im die grôzen schulde truoc,
der man Gâwân zêch genuoc.
des verkôs Kingrimursel
ûf Gâwân den degen snel.
si vuoren beide sunder dan,
Vergulaht und Gâwân,
an dem selben mâle
durch vorschen nâch dem grâle,
aldâ si mit ir henden
mange tjoste muosen senden.
wan swers grâles gerte,
der muose mit dem swerte
sich dem prîse nâhen.
sus sol man prîses gâhen.
Wiez Gâwâne komen sî,
der ie was missewende vrî,
sît er von Tschanfanzûn geschiet,
op sîn reise ûf strît geriet,
des jehen diez dâ sâhen:
er muoz nû strîte nâhen.
eins morgens kom hêr Gâwân
geriten ûf einen grüenen plân.
dâ sach er blicken einen schilt:
dâ was ein tjoste durch gezilt;
und ein pfert daz vrowen gereite truoc:
des zoum und satel was tiur genuoc.
ez was gebunden vaste
zuome schilte an einem aste.
dô dâhter "wer mac sîn diz wîp,
diu alsus werlîchen lîp
hât, daz si schildes pfligt?
op si sich strîts gein mir bewigt,
wie sol ich mich ir danne wern?
ze vuoz trûw ich mich wol ernern.
wil si die lenge ringen,
si mac mich nider bringen,
ich erwerbes haz oder gruoz,
sol dâ ein tjost ergên ze vuoz.
ob ez halt vrou Kamille waere,
diu mit rîterlîchem maere
vor Laurente prîs erstreit,
waer si gesunt als si dort reit,
ez wurde iedoch versuocht an sie,
op si mir strîten büte alhie."
Der schilt was ouch verhouwen:
Gâwân begunde in schouwen,
dô er derzuo kom geriten.
der tjoste venster was gesniten
mit der glâvîne wît.
alsus mâlet si der strît:
wer gults den schiltaeren,
ob ir varwe alsus waeren?
der linden grôz was der stam.
och saz ein vrouwe an vröuden lam
derhinder ûf grüenem klê:
der tete grôz jâmer als wê,
daz si der vröude gar vergaz.
er reit hin umbe gein ir baz.
ir lac ein rîter in der schôz,
dâ von ir jâmer was sô grôz.
Gâwân sîn grüezen niht versweic:
diu vrouwe im dancte und neic.
er vant ir stimme heise,
verschrît durch ir vreise.
do erbeizte mîn hêr Gâwân.
dâ lac durchstochen ein man:
dem gienc dez bluot in den lîp.
dô vrâgter des heldes wîp,
op der rîter lebte
oder mit dem tôde strebte.
dô sprach si "hêrre, er lebet noch:
ich waen daz ist unlenge doch.
got sande iuch mir ze trôste her:
nû rât nâch iwerre triwen ger.
Ir habt kumbers mê dan ich gesehen:
lât iwern trôst an mir geschehen,
daz ich iwer hilfe schouwe."
"ich tuon," sprach er, "vrouwe.
disem rîter wold ich sterben wern,
ich trûwt in harte wol ernern,
het ich eine roeren:
sehen und hoeren
möht ir in dicke noch gesunt.
wan er ist niht ze verhe wunt:
daz bluot ist sînes herzen last."
er begreif der linden einen ast,
er sleiz ein louft drabe als ein rôr
(er was zer wunden niht ein tôr):
den schoup er zer tjost in den lîp.
dô bat er sûgen daz wîp,
unz daz bluot gein ir vlôz.
des heldes kraft sich ûf entslôz,
daz er wol redte und sprach.
do er Gâwânn ob im ersach,
dô dancte er im sêre,
und jach, er hetes êre
daz er in schied von unkraft,
und vrâgt in ober durch rîterschaft
waer komen dar gein Lôgrois.
"ich streich ouch verr von Punturtois
und wolt hie âventiure bejagen.
von herzen sol ichz immer klagen
daz ich sô nâhe geriten bin.
ir sultz ouch mîden, habt ir sin.
Ich enwânde niht deiz koem alsus.
Lishoys Gwelljus
hât mich sêre geletzet
und hinderz ors gesetzet
mit einer tjoste rîche:
diu ergienc sô hurteclîche
durch mînen schilt und durch den lîp.
dô half mir diz guote wîp
ûf ir pfert an dise stat."
Gâwân er sêre belîben bat.
Gâwân sprach, er wolde sehen
wâ im der schade dâ waere geschehen.
"lît Lôgroys sô nâhen,
mac ich in dervor ergâhen,
sô muoz er antwurten mir:
ich vrâge in waz er raeche an dir."
"des entuo niht," sprach der wunde man.
"der wârheit ich dir jehen kan.
dar engêt niht kinde reise:
ez mac wol heizen vreise."
Gâwân die wunden verbant
mit der vrouwen houbtgewant,
er sprach zer wunden wunden segen,
er bat got man und wîbes pflegen.
er vant al bluotec ir slâ,
als ein hirze waere erschozzen dâ.
daz enliez niht irre in rîten:
er sach in kurzen zîten
Lôgroys die gehêrten.
vil liut mit lobe si êrten.
An der bürge lâgen lobes werc.
nâch trendeln mâze was ir berc:
swâ si verre sach der tumbe,
er wând si liefe alumbe.
der bürge man noch hiute giht
daz gein ir sturmes hôrte niht:
si vorhte wênec selhe nôt,
swâ man hazzen gein ir bôt.
alumben berc lac ein hac,
des man mit edelen boumen pflac.
vîgen boum, grânât,
öle, wîn und ander rât,
des wuohs dâ ganziu rîcheit.
Gâwân die strâze al ûf hin reit:
dâ ersaher niderhalben sîn
vröude und sîns herzen pîn.
ein brunne ûzem velse schôz:
dâ vander, des in niht verdrôz,
ein alsô clâre vrouwen,
dier gerne muose schouwen,
aller wîbes varwe ein bêâ vlûrs.
âne Condwîrn âmûrs
wart nie geborn sô schoener lîp.
mit clârheit süeze was daz wîp,
wol geschict und kurtoys.
si hiez Orgelûse de Lôgroys.
och sagt uns d'âventiur von ir,
si waere ein reizel minnen gir,
ougen süeze âne smerzen,
und ein spansenwe des herzen.
Gâwân bôt ir sînen gruoz.
er sprach "ob ich erbeizen muoz
mit iweren hulden, vrouwe,
ob ich iuch des willen schouwe
daz ir mich gerne bî iu hât,
grôz riwe mich bî vröuden lât:
sone wart nie rîter mê sô vrô.
mîn lîp muoz ersterben sô
daz mir niemer wîp gevellet baz."
"deist et wol: nû weiz ich ouch daz:"
selch was ir rede, dô se an in sach.
ir süezer munt mê dannoch sprach
"nû enlobt mich niht ze sêre:
ir enpfâhtes lîhte unêre.
ich enwil niht daz ieslîch munt
gein mir tuo sîn prüeven kunt.
waer mîn lop gemeine,
daz hiez ein wirde kleine,
dem wîsen und dem tumben,
dem slehten und dem krumben:
wâ riht ez sich danne vür
nâch der werdekeite kür?
ich sol mîn lop behalten,
daz es die wîsen walten.
ich enweiz niht, hêrre, wer ir sît:
iwers rîtens waere von mir zît.
mîn prüeven lât iuch doch niht vrî:
ir sît mînem herzen bî,
verre ûzerhalp, niht drinne.
gert ir mîner minne,
Wie habt ir minne an mich erholt?
maneger sîniu ougen bolt,
er möhts ûf einer slingen
ze senfterm wurfe bringen,
ob er sehen niht vermîdet
daz im sîn herze snîdet.
lât walzen iwer kranken gir
ûf ander minne dan ze mir.
dient nâch minne iwer hant,
hât iuch âventiure gesant
nâch minne ûf rîterlîche tât,
des lônes ir an mir niht hât:
ir mugt wol laster hie bejagen,
muoz ich iu die wârheit sagen."
dô sprach er "vrouwe, ir sagt mir wâr.
mîn ougen sint des herzen vâr:
die hânt an iwerem lîbe ersehen,
daz ich mit wârheit des muoz jehen
daz ich iwer gevangen bin.
kêrt gein mir wîplîchen sin.
swies iuch habe verdrozzen,
ir habt mich în geslozzen:
nû loeset oder bindet.
des willen ir mich vindet,
het ich iuch swâ ich wolte,
den wunsch ich gerne dolte."
si sprach "nû vüert mich mit iu hin,
welt ir teilen den gewin,
den ir mit minne an mir bejagt,
mit laster irz dâ nâch beklagt.
Ich wiste gerne ob ir der sît,
der durch mich getorste lîden strît.
daz verbert, bedurft ir êre.
solt ich iu râten mêre,
spraecht ir denne der volge jâ,
sô suocht ir minne anderswâ.
ob ir mîner minne gert,
minne und vröude ir sît entwert.
ob ir mich hinnen vüeret,
grôz sorge iuch dâ nâch rüeret."
dô sprach mîn hêr Gâwân
"wer mac minne ungedienet hân?
muoz ich iu daz künden,
der treit si hin mit sünden.
swem ist ze werder minne gâch,
dâ hoeret dienst vor und nâch."
si sprach "welt ir mir dienst geben,
sô müezt ir werlîche leben,
und megt doch laster wol bejagen.
mîn dienst bedarf deheines zagen.
vart jenen pfat (êst niht ein wec)
dort über jenen hôhen stec
in jenen boumgarten.
mîns pferts sult ir dâ warten.
dâ hoert ir und seht manege diet,
die tanzent und singent liet,
tambûren, vloitieren.
swie si iuch condwieren,
gêt durch si dâ mîn pfärt dort stêt,
und loest ez ûf: nâch iu ez gêt."
Gâwân von dem orse spranc.
dô het er mangen gedanc,
wie daz ors sîn erbite.
dem brunnen wonte ninder mite
dâ erz geheften möhte.
er dâhte, ob im daz töhte
daz siz ze behalten naeme,
ob im diu bete gezaeme.
"ich sihe wol wes ir angest hât,"
sprach si. "diz ors mir stên hie lât:
daz behalt ich unz ir wider kumt.
mîn dienst iu doch vil kleine vrumt."
dô nam mîn hêr Gâwân
den zügel von dem orse dan:
er sprach "nû habt mirz, vrouwe."
"bî tumpheit ich iuch schouwe,"
sprach si: "wan dâ lac iwer hant,
der grif sol mir sîn unbekant."
dô sprach der minne gernde man
"vrouwe, in greif nie vorn dran."
"nû, dâ wil ichz enpfâhen,"
sprach si. "nû sult ir gâhen,
und bringt mir balde mîn pfert.
mîner reise ir sît mit iu gewert."
daz dûhte in vröudehaft gewin:
dô gâht er balde von ir hin
über den stec zer porten în.
dâ saher manger vrouwen schîn
und mangen rîter jungen,
die tanzten und sungen.
Dô was mîn hêr Gâwân
sô gezimiert ein man,
daz ez si lêrte riwe:
wan si heten triwe,
die des boumgarten pflâgen.
si stuonden oder lâgen
oder saezen in gezelten,
die vergâzen des vil selten,
sine klageten sînen kumber grôz.
man und wîp des niht verdrôz,
genuoge sprâchen, denz was leit,
"mîner vrowen trügeheit
wil disen man verleiten
ze grôzen arbeiten.
ôwê daz er ir volgen wil
ûf alsus riwebaeriu zil."
manec wert man dâ gein im gienc,
der in mit armen umbevienc
durch vriwentlîch enpfâhen.
dar nâch begunder nâhen
einem ölboum: dâ stuont dez pfert:
ouch was maneger marke wert
der zoum und sîn gereite.
mit einem barte breite,
wol gevlohten und grâ,
stuont derbî ein rîter dâ
über eine krücken gleinet:
von dem wart ez beweinet
daz Gâwân zuo dem pfärde gienc.
mit süezer rede ern doch enpfienc.
Er sprach "welt ir râtes pflegen,
ir sult diss pfärdes iuch bewegen.
ezn wert iu doch nieman hie.
getât ab ir dez waegest ie,
sô sult irz pfärt hie lâzen.
mîn vrouwe sî verwâzen,
daz si sô manegen werden man
von dem lîbe scheiden kan."
Gâwân sprach, ern liezes niht.
"ôwê des dâ nâch geschiht!"
sprach der grâwe rîter wert.
die halftern lôster vome pfert,
er sprach "ir sult niht langer stên:
lât diz pfärt nâh iu gên.
des hant dez mer gesalzen hât,
der geb iu vür kumber rât.
hüet daz iuch iht gehoene
mîner vrouwen schoene:
wan diu ist bî der süeze al sûr,
reht als ein sunnenblicker schûr."
"nû waltes got," sprach Gâwân.
urloup nam er zem grâwen man:
als tete er hie und dort.
si sprâchen alle klagendiu wort.
daz pfärt gienc einen smalen wec
zer porte ûz nâch im ûf den stec.
sîns herzen voget er dâ vant:
diu was vrouwe überz lant.
swie sîn herze gein ir vlôch,
vil kumbers si im doch drîn zôch.
Si hete mit ir hende
underm kinne daz gebende
hin ûfez houbet geleit.
kampfbaeriu lide treit
ein wîp die man vindet sô:
diu waer vil lîhte eins schimpfes vrô.
waz si anderr kleider trüege?
ob ich nû des gewüege,
daz ich prüeven solt ir wât,
ir liehter blic mich des erlât.
dô Gâwân zuo der vrouwen gienc,
ir süezer munt in sus enpfienc.
si sprach "west willekomen, ir gans.
nie man sô grôze tumpheit dans,
ob ir mich diens welt gewern.
ôwê wie gern irz möht verbern!"
er sprach "ist iu nû zornes gâch,
dâ hoert iedoch gnâde nâch.
sît ir strâfet mich sô sêre,
ir habt ergetzens êre.
die wîl mîn hant iu dienst tuot,
unz ir gewinnet lônes muot.
welt ir, ich heb iuch ûf diz pfert."
si sprach "des hân ich niht gegert.
iwer unversichert hant
mac grîfen wol an smaeher pfant."
hin umbe von im si sich swanc,
von den bluomen ûfez pfärt si spranc.
si bat in daz er rite vür.
"ez waere et schade ob ich verlür
Sus ahtbaeren gesellen,"
sprach si: "got müeze iuch vellen!"
swer nû des wil volgen mir,
der mîde valsche rede gein ir.
nieman sich verspreche,
ern wizze ê waz er reche,
unz er gewinne küende
wiez umb ir herze stüende.
ich kunde ouch wol gerechen dar
gein der vrouwen wol gevar:
swaz si hât gein Gâwân
in ir zorne missetân,
oder daz si noch getuot gein im,
die râche ich alle von ir nim.
Orgelûs diu rîche
vuor ungeselleclîche:
zuo Gâwân si kom geriten
mit alsô zornlîchen siten,
daz ich michs wênec trôste
daz si mich von sorgen lôste.
si riten dannen beide,
ûf eine liehte heide.
ein krût Gâwân dâ stênde sach,
des würze er wunden helfe jach.
do rebeizte der werde
nider zuo der erde:
er gruop se, wider ûf er saz.
diu vrouwe ir rede ouch niht vergaz,
si sprach "kan der geselle mîn
arzet und rîter sîn,
Er mac sich harte wol bejagen,
gelernt er bühsen veile tragen."
zer vrouwen sprach Gâwânes munt
"ich reit vür einen rîter wunt:
des dach ist ein linde.
ob ich den noch vinde,
disiu wurz sol in wol ernern
und al sîn unkraft erwern."
si sprach "daz sih ich gerne.
waz ob ich kunst gelerne?"
dô vuor in balde ein knappe nâch:
dem was zer botschefte gâch,
die er werben solde.
Gâwân sîn beiten wolte:
dô dûht ern ungehiure.
Malcrêatiure
hiez der knappe viere:
Cundrîe la surziere
was sîn swester wol getân:
er muose ir antlütze hân
gar, wan daz er was ein man.
im stuont ouch ietweder zan
als einem eber wilde,
unglîch menschen bilde.
im was dez hâr ouch niht sô lanc
als ez Cundrien ûf den mûl dort swanc:
kurz, scharf als igels hût ez was.
bî dem wazzer Ganjas
ime lant ze Trîbalibôt
wahsent liute alsus durch nôt.
Unser vater Adâm,
die kunst er von gote nam,
er gap allen dingen namen,
beidiu wilden und zamen:
er rekant ouch ieslîches art,
dar zuo der sterne umbevart,
der siben plânêten,
waz die krefte hêten:
er rekant ouch aller würze maht,
und waz ieslîcher was geslaht.
dô sîniu kint der jâre kraft
gewunnen, daz si berhaft
wurden menneschlîcher vruht,
er widerriet in ungenuht.
swâ sîner tohter keiniu truoc,
vil dicke er des gein in gewuoc,
den rât er selten gein in liez,
vil würze er se mîden hiez
die menschen vruht verkêrten
und sîn geslähte unêrten,
"anders denne got uns maz,
dô er ze werke übr mich gesaz,"
sprach er. "mîniu lieben kint,
nû sît an saelekeit niht blint."
diu wîp tâten et als wîp:
etslîcher riet ir broeder lîp
daz si diu werc volbrâhte,
des ir herzen gir gedâhte.
sus wart verkêrt diu mennischeit:
daz was iedoch Adâme leit,
Doch engezwîvelt nie sîn wille.
diu küneginne Secundille,
die Feirefîz mit rîters hant
erwarp, ir lîp und ir lant,
diu het in ir rîche
hart unlougenlîche
von alter dar der liute vil
mit verkêrtem antlützes zil:
si truogen vremdiu wilden mâl.
dô sagete man ir umben grâl,
daz ûf erde niht sô rîches was,
und des pflaege ein künec hiez Anfortas.
daz dûhte se wunderlîch genuoc:
wan vil wazzer in ir lant truoc
vür den griez edel gesteine:
grôz, niht ze kleine,
het si gebirge guldîn.
dô dâht diu edele künegîn
"wie gewinne ich künde dises man,
dem der grâl ist undertân?"
si sant ir kleinoete dar,
zwei mennesch wunderlîch gevar,
Cundrîen und ir bruoder clâr.
si sante im mê dennoch vür wâr,
daz nieman möhte vergelten:
man vündez veile selten.
dô sande der süeze Anfortas,
wand er et ie vil milte was,
Orgelûsen de Lôgroys
disen knappen kurtoys.
Von wîbes gir ein underscheit
in schiet von der mennescheit.
der würze und der sterne mâc
huop gein Gâwân grôzen bâc.
der hete sîn ûfem wege erbiten.
Malcrêatiure kom geriten
ûf eime runzîde kranc,
daz von leme an allen vieren hanc.
ez strûchte dicke ûf d'erde.
vrou Jeschût diu werde
iedoch ein bezzer pfärt reit
des tages dô Parzivâl erstreit
ab Orilus die hulde:
die vlôs se âne alle ir schulde.
der knappe an Gâwânen sach:
Malcrêatiur mit zorne sprach
"hêr, sît ir von rîters art,
sô möht irz gerne hân bewart:
ir dunket mich ein tumber man,
daz ir mîne vrouwen vüeret dan:
och wert irs underwîset,
daz man iuch drumbe prîset,
op sichs erwert iwer hant.
sît ab ir ein sarjant,
sô wert ir gâlûnt mit staben,
daz irs gern wandel möhtet haben."
Gâwân sprach "mîn rîterschaft
erleit nie sölher zühte kraft.
sus sol man walken gampelher,
die niht sint mit manlîcher wer:
Ich pin noch ledec vor solhem pîn.
welt ab ir und diu vrouwe mîn
mir smaehe rede bieten,
ir müezt iuch eine nieten
daz ir wol meget vür zürnen hân.
swie vreislîche ir sît getân,
ich enbaer doch sanfte iwer drô."
Gâwân in bîme hâre dô
begreif und swang in underz pfert.
der knappe wîs und wert
vorhtlîche wider sach.
sîn igelmaezec hâr sich rach:
daz versneit Gâwân sô die hant,
diu wart von bluote al rôt erkant.
des lachte diu vrouwe:
si sprach "vil gerne ich schouwe
iuch zwêne sus mit zornes site."
si kêrten dan: dez pfärt lief mite.
si kômen dâ si vunden
ligen den rîter wunden.
mit triwen Gâwânes hant
die wurz ûf die wunden bant.
der wunde sprach "wie'rgienc ez dir,
sît daz du schiede hie von mir?
du hâst eine vrouwen brâht,
diu dîns schaden hât gedâht.
von ir schulden ist mir sô wê:
in Âv'estroit mâvoiê
half si mir schärpfer tjoste
ûf lîbs und guotes koste.
Wellestu behalten dînen lîp,
sô lâ diz trügehafte wîp
rîten und kêr von ir.
nû prüeve selbe ir rât an mir.
doch möht ich harte wol genesen,
ob ich bî ruowe solde wesen.
des hilf mir, getriwer man."
dô sprach mîn hêr Gâwân
"nim aller miner helfe wal."
"hie nâhen stêt ein spitâl:"
alsô sprach der rîter wunt:
"koeme ich dar in kurzer stunt,
dâ möht ich ruowen lange zît.
mîner vriundîn runzît
hab wir noch stênde al starkez hie:
nû heb si drûf, mich hinder sie."
dô bant der wol geborne gast
der vrouwen pfärt von dem ast:
er woldez ziehen nâher ir.
der wunde sprach "hin dan von mir!
wie ist iuch tretens mich sô gâch?"
er zôhz ir verr: diu vrowe gienc nâch,
sanfte und doch niht drâte,
al nâch ir mannes râte.
Gâwân ûf daz pfärt si swanc.
innen des der wunde rîter spranc
ûf Gâwânes kastelâzen.
ich waene daz was missetân.
er und sîn vrouwe riten hin:
daz was ein sündehaft gewin.
Gâwân daz klagete sêre:
diu vrouwe es lachete mêre
denn inder schimpfes in gezam.
sît man im daz ors genam,
ir süezer munt hin zim dô sprach
"vür einen rîter ich iuch sach:
dar nâch in kurzen stunden
wurdt ir arzet vür die wunden:
nû müezet ir ein garzûn wesen.
sol iemen sîner kunst genesen,
sô troest iuch iwerre sinne.
gert ir noch mîner minne?"
"jâ, vrouwe," sprach hêr Gâwân:
"möhte ich iwer minne hân,
diu waer mir lieber danne iht.
ez enwont ûf erde nihtes niht,
sunder krône und al die krône tragent,
und die vröudehaften prîs bejagent:
der gein iu teilte ir gewin,
sô raetet mir mîns herzen sin
daz ichz in lâzen solde.
iwer minne ich haben wolte.
mag ich der niht erwerben,
sô muoz ein sûrez sterben
sich schiere an mir rezeigen.
ir wüestet iwer eigen.
ob ich vrîheit ie gewan,
ir sult mich doch vür eigen hân:
daz dunct mich iwer ledec reht.
nû nennt mich rîter oder kneht,
Garzûn oder vilâzen.
swaz ir spottes hât gein mir getân,
dâ mite ir sünde enpfâhet,
ob ir mîn dienst smâhet.
solt ich diens geniezen,
iuch möhte spots verdriezen.
ob ez mir niemer wurde leit,
ez krenket doch iur werdekeit."
wider zuo zin reit der wunde man
und sprach "bistuz Gâwân?
hâstu iht geborget mir,
daz ist nû gar vergolten dir,
dô mich dîn manlîchiu kraft
vienc in herter rîterschaft,
und dô du braehte mich ze hûs
dînem oeheim Artûs.
vier wochen er des niht vergaz:
die zît ich mit den hunden az."
dô sprach er "bistuz Urjâns?
ob du mir nû schaden gans,
den trag ich âne schulde:
ich erwarp dir sküneges hulde.
ein swach sin half dir und riet:
von schildes ambet man dich schiet
und sagte dich gar rehtlôs,
durch daz ein maget von dir verlôs
ir reht, dar zuo des landes vride.
der künec Artûs mit einer wide
woltz gerne hân gerochen,
het ich dich niht versprochen."
"Swaz dort geschach, du stêst nû hie.
du hôrtst och vor dir sprechen ie,
swer dem andern half daz er genas,
daz er sîn vîent dâ nâch was.
ich tuon als die bî witzen sint.
sich vüeget paz ob weint ein kint
denn ein bartohter man.
ich wil diz ors al eine hân."
mit sporn erz vaste von im reit:
daz was doch Gâwâne leit.
der sprach zer vrowen "ez kom alsô.
der künec Artûs der was dô
in der stat ze Dîanazdrûn,
mit im dâ manec Bertûn.
dem was ein vrouwe dar gesant
durch botschaft in sîn lant.
ouch was dirre ungehiure
ûz komen durch âventiure.
er was gast, und si gestin.
do geriet im sîn kranker sin
daz er mit der vrouwen ranc
nâch sînem willen âne ir danc.
hin ze hove kom daz geschrei:
der künec rief lûte heiâ hei.
diz geschach vor einem walde:
dar gâht wir alle balde.
ich vuor den andern verre vor
und begreif des schuldehaften spor:
gevangen vuort ich wider dan
vür den künec disen man.
Diu juncvrouwe reit uns mite:
riwebaerec was ir site,
durch daz ir hête genomen
der nie was in ir dienst komen
ir kiuscheclîchen magetuom.
ouch bezalter dâ vil kleinen ruom
gein ir unwerlîchen hant.
mînen hêrren si mit zorne vant,
Artûsen den getriwen.
er sprach "die werlt sol riwen
dirre vermaldîte mein.
ôwê daz ie der tag erschein,
bî des liehte disiu nôt geschach,
und dâ man mir gerihtes jach,
und dâ ich hiute rihter bin."
er sprach zer vrouwen "habt ir sin,
nemt vürsprechen und klagt."
diu vrouwe was des unverzagt,
si tete als ir der künec riet.
dâ stuont von rîtern grôziu diet.
Urjâns der vürste ûz Punturtoys
der stuont dâ vor dem Bertenoys
ûf al sîn êre und ûf den lîp.
vür gienc daz klagehafte wîp,
daz ez rîche und arme hôrten.
si bat mit klagenden worten
den künec durch alle wîpheit,
daz er im lieze ir laster leit,
und durch magtuomlîch êre.
si bat in vürbaz mêre
Durch der tavelrunder art,
und durch der botschefte vart,
als si waere an in gesant;
waer er ze rihtaere erkant,
daz er denne riht ir swaere
durch gerihtes maere.
si bat der tavelrunder schar
alle ir rehtes nemen war,
sît daz ir waere ein roup genomen,
der niemer möhte wider komen,
ir magtuom kiusche reine,
daz si al gemeine
den künec gerihtes baeten
und an ir rede traeten.
vürsprechen nam der schuldec man,
dem ich nû kranker êren gan.
der wert in als er mohte.
diu wer im doch niht tohte:
man verteilte imz leben und sînen prîs,
und daz man winden solt ein rîs,
dar an im sterben wurd erkant
âne bluotige hant.
er rief mich an (des twang in nôt)
und mant mich des daz er mir bôt
sicherheit durch genesen.
ich vorhte âne al mîn êre wesen,
ob er verlür dâ sînen lîp.
ich bat daz klagehafte wîp,
sît si mit ir ougen sach
daz ich si manlîche rach,
Daz si durch wîbes güete
senfte ir gemüete,
sît daz si müese ir minne jehen
swaz ir dâ was von im geschehen,
und ir clârem lîbe:
und ob ie man von wîbe
mit dienste koeme in herzenôt,
ob sim dâ nâch ir helfe bôt,
"der helfe tuot ez zêren,
lât iuch von zorne kêren."
ich bat den künec und sîne man,
ob ich im hête getân
kein dienst, daz ers gedaehte,
daz er mir lasters aehte
mit eime site werte,
daz er den rîter nerte.
sîn wîp die küneginne
bat ich durch sippe minne,
wand mich der künec von kinde zôch
und daz mîn triwe ie gein ir vlôch,
daz si mir hulfe. daz geschach.
die juncfrowen si sunder sprach:
do genaser durch die künegîn,
er muose ab lîden hôhen pîn.
sus wart sîn lîp gereinet,
solch wandel im bescheinet:
ez waer vorlouft od leithunt,
ûz eime troge az sîn munt
mit in dâ vier wochen.
sus wart diu vrouwe gerochen.
Vrouwe, daz ist sîn râche ûf mich."
si sprach "sich twirhet sîn gerich.
ich enwirde iu lîhte niemer holt:
doch enpfaeht er drumbe alsolhen solt,
ê er scheid von mîme lande,
des er jehen mac vür schande.
sît ez der künec dort niht rach,
aldâ ez der vrouwen dâ geschach,
und ez sich hât an mich gezogt,
ich pin nû iwer bêder vogt,
und enweiz doch wer ir bêdiu sît.
er muoz dar umbe enpfâhen strît,
durch die vrouwen eine,
und durch iuch harte kleine.
man sol unfuoge rechen
mit slahen und mit stechen."
Gâwân zuo dem pfärede gienc,
mit lîhtem sprunge erz doch gevienc.
dâ was der knappe komen nâch,
ze dem diu vrouwe heidensch sprach
al daz si wider ûf enbôt.
nû naehet och Gâwânes nôt.
Malcrêatiur ze vuoz vuor dan.
do gesah ouch mîn hêr Gâwân
des junchêrren runzît:
daz was ze kranc ûf einen strît.
ez hete der knappe dort genomen,
ê er von der halden waere komen,
einem vilâne:
do geschach ez Gâwâne
vür sîn ors ze behalten:
des geltes muoser walten.
si sprach hin zim, ich waen durch haz,
"sagt an, welt ir iht vürbaz?"
dô sprach mîn hêr Gâwân
"mîn vart von hinnen wirt getân
al nâch iwerm râte."
si sprach "der kumt iu spâte."
"nû diene ich iu doch drumbe."
"des dunct ir mich der tumbe.
welt ir daz niht vermîden,
sô müezt ir von den blîden
kêren gein der riwe:
iwer kumber wirt al niwe."
dô sprach der minnen gernde
"ich pin iuch diens wernde,
ich enpfâhes vröude oder nôt,
sît iwer minne mir gebôt
daz ich muoz ziwerm gebote stên,
ich mege rîten oder gên."
al stênde bî der vrouwen
daz marc begunder schouwen.
daz was ze draeter tjoste
ein harte krankiu koste,
diu stîcledr von baste.
dem edeln werden gaste
was etswenne gesatelt baz.
ûf sitzen meit er umbe daz,
er vorht daz er zetraete
des sateles gewaete.
Dem pfärde was der rücke junc:
waer drûf ergangen dâ sîn sprunc,
im waere der rücke gar zevarn.
daz muoser allez dô bewarn.
es het in etswenne bevilt:
er zôhez und truoc den schilt
und eine glaevîne.
sîner scharpfen pîne
diu vrouwe sêre lachte,
diu im vil kumbers machte.
sînen schilt er ûfez pfärt pant.
si sprach "vüert ir krâmgewant
in mîme lande veile?
wer gap mir ze teile
einen arzet und eins krâmes pflege?
hüet iuch vor zolle ûfem wege:
eteslîch mîn zolnaere
iuch sol machen vröuden laere."
ir scharpfiu salliure
in dûhte sô gehiure
daz ern ruochte waz si sprach:
wan immer swenner an si sach,
sô was sîn pfant ze riwe quît.
si was im reht ein meien zît,
vor allem blicke ein vlôrî,
ougen süeze und sûr dem herzen bî.
sît vlust und vinden an ir was,
und des siechiu vröude wol genas,
daz vrumt in zallen stunden
ledec und sêre gebunden.
Manec mîn meister sprîchet sô,
daz Amor und Cupîdô
und der zweier muoter Vênus
den liuten minne geben alsus,
mit geschôze und mit viure.
diu minne ist ungehiure.
swem herzenlîchiu triwe ist bî,
der wirt niemer minne vrî,
mit vröude, etswenn mit riwe.
reht minne ist wâriu triwe.
Cupîdô, dîn strâle
mîn misset zallem mâle:
als tuot des hêrn Amores gêr.
sît ir zwêne ob minnen hêr,
und Vênus mit ir vackeln heiz,
umb solhen kumber ich niht weiz.
sol ich der wâren minne jehen,
diu muoz durch triwe mir geschehen.
hulfen mîne sinne
iemen iht vür minne,
hêrn Gâwân bin ich wol sô holt,
dem wolt ich helfen âne solt.
er ist doch âne schande,
lît er in minnen bande;
ob in diu minne rüeret,
diu starke wer zefüeret.
er was doch ie sô werlîch,
der werden wer alsô gelîch,
daz niht twingen solt ein wîp
sînen werlîchen lîp.
Lât nâher gên, hêr minnen druc.
ir tuot der vröude alsolhen zuc,
daz sich dürkelt vröuden stat
und bant sich der riwen pfat.
sus breitet sich der riwen slâ:
gienge ir reise anderswâ
dann in des herzen hôhen muot,
daz diuhte mich gein vröuden guot.
ist minne ir unfuoge balt,
dar zuo dunket si mich zalt,
oder giht sis ûf ir kintheit,
swem si vüeget herzeleit?
unfuoge gan ich paz ir jugent,
dan daz si ir alter braeche tugent.
vil dinges ist von ir geschehen:
wederhalp sol ich des jehen?
wil si mit jungen raeten
ir alten site unstaeten,
sô wirt si schiere an prîse laz.
man sol sis underscheiden baz.
lûter minne ich prîse
und alle die sint wîse,
ez sî wîp oder man:
von den ichs ganze volge hân.
swâ liep gein liebe erhüebe
lûter âne trüebe,
dâ newederz des verdrüzze
daz minne ir herze slüzze
mit minne von der wanc ie vlôch.
diu minne ist ob den andern hôch.
Swie gern ich in naeme dan,
doch mac mîn hêr Gâwân
der minn des niht entwenken,
sine welle in vröude krenken.
waz hilfet dan mîn underslac,
swaz ich dâ von gesprechen mac?
wert man sol sich niht minne wern:
wan den muoz minne helfen nern.
Gâwân durch minne arbeit enpfienc.
sîn vrouwe reit, ze vuoz er gienc.
Orgelûse und der degen balt
die kômen in einen grôzen walt.
dennoch muoser gêns wonen.
er zôch dez pfärt zuo zeime ronen:
sîn schilt, der ê drûfe lac,
des er durch schildes ambet pflac,
nam er ze halse: ûfz pfärt er saz.
ez truog in kûme vürbaz,
anderhalp ûz in erbûwen lant.
eine burg er mit den ougen vant:
sîn herze und diu ougen jâhen
daz si erkanten noch gesâhen
deheine burc nie der gelîch.
si was alumbe rîterlîch:
türne und palas
manegez ûf der bürge was.
dar zuo muoser schouwen
in den venstern manege vrouwen:
der was vier hundert oder mê,
viere undr in von arde hêr.
Von passâschen ungeverte grôz
gienc an ein wazzer daz dâ vlôz,
schefraehe, snel und breit,
dâ engein er und diu vrouwe reit.
an dem urvar ein anger lac,
dar ûfe man vil tjoste pflac.
überz wazzer stuont dez kastel.
Gâwân der degen snel
sach einen rîter nâch im varn,
der schilt noch sper niht kunde sparn.
Orgelûs diu rîche
sprach hôchverteclîche
"op mirs iwer munt vergiht,
sô brich ich mîner triwe niht:
ich hets iu ê sô vil gesagt,
daz ir vil lasters hie bejagt.
nû wert iuch, ob ir kunnet wern:
iuch enmac anders niht ernern.
der dort kumt, iuch sol sîn hant
sô vellen, ob iu ist zetrant
inder iwer niderkleit,
daz lât iu durch die vrouwen leit,
die ob iu sitzent und sehent.
waz op die iwer laster spehent?"
des schiffes meister über her
kom durch Orgelûsen ger.
vome lande inz schif si kêrte,
daz Gâwânen trûren lêrte.
diu rîche und wol geborne
sprach wider ûz mit zorne
"Ir enkomt niht zuo mir dâ her în:
ir müezet pfant dort ûze sîn,"
er sprach ir trûreclîchen nâch
"vrowe, wiest iu von mir sô gâch?
sol ich iuch immer mê gesehen?"
si sprach "iu mac der prîs geschehen,
ich state iu sehens noch an mich.
ich waen daz sêre lenget sich."
diu vrouwe schiet von im alsus:
hie kom Lischoys Gwelljus.
sagte ich iu nû daz der vlüge,
mit der rede ich iuch betrüge:
er gâhte abe anders sêre,
daz es dez ors het êre
(wan daz erzeigte snelheit),
über den grüenen anger breit.
dô dâhte mîn hêr Gâwân
"wie sol ich beiten dises man?
wederz mac dez waeger sîn?
ze vuoz oder ûf dem pfärdelîn?
wil er vollîch an mich varn,
daz er den poinder niht kan sparn,
er sol mich nider rîten:
wes mac sîn ors dâ bîten,
ez enstrûche ouch über daz runzît?
wil er mir denne bieten strît
aldâ wir bêde sîn ze vuoz,
ob mir halt niemer wurde ir gruoz,
diu mich diss strîtes hât gewert,
ich gib im strît, ob er des gert."
nû, diz was unwendec.
der komende was genendec:
als was ouch der dâ beite.
zer tjost er sich bereite.
dô sazter die glaevîn
vorn ûf des satels vilzelîn,
des Gâwân vor het erdâht.
sus wart ir bêder tjoste brâht:
diu tjost ieweder sper zebrach,
daz man die helde ligen sach.
dô strûchte der baz geriten man,
daz er und mîn hêr Gâwân
ûf den bluomen lâgen.
wes si dô bêde pflâgen?
ûf springens mit den swerten:
si bêde strîtes gerten.
die schilde wâren unvermiten:
die wurden alsô hin gesniten,
ir bleip in lützel vor der hant:
wan der schilt ist immer strîtes pfant.
man sach dâ blicke und helmes viur.
ir megts im jehen vür âventiur,
swen got den sic dan laezet tragen:
der muoz vil prîses ê bejagen.
sus tûrten si mit strîte
ûf des angers wîte:
es waeren müede zwêne smide,
op sie halt heten starker lide,
von alsô manegem grôzem slage.
sus rungen si nâch prîss bejage.
Wer solde se drumbe prîsen,
daz die unwîsen
striten âne schulde,
niwan durch prîses hulde?
sine heten niht ze teilen,
âne nôt ir leben ze veilen.
ietweder ûf den andern jach,
daz er die schulde nie gesach.
Gâwân kunde ringen
und mit dem swanke twingen:
swem er daz swert undergienc
und in mit armen zim gevienc,
den twanger swes er wolde.
sît er sich weren solde,
do gebârter werlîche.
der werde muotes rîche
begreif den jungen ellenthaft,
der ouch het manlîche kraft.
er warf in balde under sich:
er sprach hin zim "helt, nû gich,
wellestu genesen, sicherheit."
der bete volge unbereit
was Lischoys der dâ unden lac,
wand er nie sicherheit gepflac.
daz dûht in wunderlîch genuoc,
daz ie man die hant getruoc,
diu in solde überkomen
daz nie wart von im genomen,
betwungenlîchiu sicherheit,
der sîn hant ê vil erstreit.
Swiez dâ was ergangen,
er hete vil enpfangen
des er niht vürbaz wolde geben:
vür sicherheit bôt er sîn leben,
und jach, swaz im geschaehe,
daz er niemer verjaehe
sicherheit durch dwingen.
mit dem tôde wolder dingen.
dô sprach der und ligende
"bistu nû der gesigende?
des pflag ich dô got wolte
und ich prîs haben solde:
nû hât mîn prîs ein ende
von dîner werden hende.
swâ vreischet man oder wîp
daz überkomen ist mîn lîp,
des prîs sô hôhe ê swebt enbor,
sô stêt mir baz ein sterben vor,
ê mîne vriwent diz maere
sol machen vröuden laere."
Gâwân warp sicherheit an in:
dô stuont sîn gir und al sîn sin
niwan ûffes lîbs verderben
oder ûf ein gaehez sterben.
dô dâhte mîn hêr Gâwân
"durch waz toete ich disen man?
wolt er sus ze mîme gebote stên,
gesunt lieze ich in hinnen gên."
mit rede warb erz an in sô:
daz enwart niht gar geleistet dô.
Uf liez er doch den wîgant
âne gesicherte hant.
ietweder ûf die bluomen saz.
Gâwân sîns kumbers niht vergaz,
daz sîn pfärt was sô kranc:
den wîsen lêrte sîn gedanc
daz er daz ors mit sporn rite
unz er versuochte sînen site.
daz was gewâpent wol vür strît:
pfellel und samît
was sîn ander covertiur.
sît erz erwarp mit âventiur,
durch waz solt erz nû rîten niht,
sît ez ze rîten im geschiht?
er saz drûf: dô vuor ez sô,
sîner wîten sprunge er was al vrô.
dô sprach er "bistuz Gringuljete?
daz Urjâns mit valscher bete,
er weiz wol wie, an mir rewarp:
dâ von iedoch sîn prîs verdarp.
wer hât dich sus gewâpent sider?
ob duz bist, got hât dich wider
mir schône gesendet,
der dicke kumber wendet."
er rebeizte drab. ein marc er vant:
des grâles wâpen was gebrant,
ein turteltûbe, an sînen buoc.
Lähelîn zer tjoste sluoc
drûffe den von Prienlascors.
Oriluse wart ditze ors:
Der gabez Gâwâne
ûf dem Plimizoels plâne.
hie kom sîn trûrec güete
aber wider in hôchgemüete;
wan daz in twang ein riwe
und dienstbaeriu triwe,
die er nâch sîner vrouwen truoc,
diu im doch smaehe erbôt genuoc:
nâch der jaget in sîn gedanc.
innen des der stolze Lischoys spranc
dâ er ligen sach sîn eigen swert,
daz Gâwân der degen wert
mit strîte ûz sîner hende brach.
manec vrouwe ir ander strîten sach.
die schilde wâren sô gedigen,
ieweder lie den sînen ligen
und gâhten sus ze strîte.
ietweder kom bezîte
mit herzenlîcher mannes wer.
ob in saz vrouwen ein her
in den venstern ûf dem palas
und sâhen kampf der vor in was.
dô huop sich êrste niwer zorn.
ietweder was sô hôch geborn
daz sîn prîs unsanfte leit
ob in der ander überstreit.
helm und ir swert liten nôt:
diu wâren ir schilde vür den tôt:
swer dâ der helde strîten sach,
ich waene ers in vür kumber jach.
Lischoys Gwelljus
der junge süeze warb alsus:
vrechheit und ellenthaftiu tât,
daz was sîns hôhen herzen rât.
er vrumte manegen snellen swanc:
dicke er von Gâwâne spranc,
und aber wider sêre ûf in.
Gâwân truoc staetlîchen sin:
er dâhte "ergrîfe ich dich zuo mir,
ich sols vil gar gelônen dir."
man sach dâ viwers blicke
und diu swert ûf werfen dicke
ûz ellenthaften henden.
si begunden ein ander wenden
neben, vür und hinder sich.
âne nôt was ir gerich:
si möhtenz âne strîten lâzen.
do begreif in mîn hêr Gâwân,
er warf in under sich mit kraft.
mit halsen solch geselleschaft
müeze mich vermîden:
ine möht ir niht erlîden.
Gâwân bat sicherheite:
der was als unbereite
Lischoys der dâ und lac,
als do er von êrste strîtes pflac.
er sprach "du sûmest dich âne nôt:
vür sicherheit gib ich den tôt.
lâz enden dîne werden hant
swaz mir ie prîses wart bekant.
Vor gote ich pin verfluochet,
mîns prîss er niemer ruochet.
durch Orgelûsen minne,
der edelen herzoginne,
muose mir manc werder man
sînen prîs ze mînen handen lâzen:
du maht vil prîses erben,
ob du mich kanst ersterben."
dô dâht des künec Lôtes suon
"deiswâr in sol alsô niht tuon:
sô verlür ich prîses hulde,
erslüege ich âne schulde
disen küenen helt unverzagt.
in hât ir minne ûf mich gejagt,
der minne mich ouch twinget
und mir vil kumbers bringet:
wan lâze ich in durch si genesen?
op mîn teil an ir sol wesen,
des enmager niht erwenden,
sol mirz gelücke senden.
waer unser strît von ir gesehen,
ich waen si müese ouch mir des jehen
daz ich nâch minnen dienen kan."
dô sprach mîn hêr Gâwân
"ich wil durch die herzogîn
dich bî dem leben lâzen sîn."
grôzer müede se niht vergâzen:
er liez in ûf, si sâzen
von ein ander verre.
dô kom des schiffes hêrre
Von dem wazzer ûfez lant.
er gienc und truog ûf sîner hant
ein mûzersprinzelîn al grâ.
ez was sîn reht lêhen dâ,
swer tjostierte ûf dem plân,
daz er daz ors solde hân
jenes der dâ laege:
und disem der siges pflaege,
des hende solt er nîgen
und sîn prîs niht verswîgen.
sus zinste man im blüemîn velt:
daz was sîn beste huoben gelt,
oder ob sîn mûzersprinzelîn
ein galandern lêrte pîn.
von anders nihtiu gienc sîn pfluoc:
daz dûht in urbor genuoc.
er was geborn von rîters art,
mit guoten zühten wol bewart.
er gienc zuo Gâwâne,
den zins von dem plâne
den iesch er zühteclîche.
Gâwân der ellens rîche
sprach "hêrre, in wart nie koufman:
ir megt mich zolles wol erlâzen."
des schiffes hêrre wider sprach
"hêr, sô manec vrouwe sach
daz iu der prîs ist hie geschehen:
ir sult mir mînes rehtes jehen.
hêrre, tuot mir reht bekant.
ze rehter tjost hât iwer hant
Mir diz ors erworben
mit prîse al unverdorben,
wand iwer hant in nider stach,
dem al diu werlt ie prîses jach
mit wârheit unz an disen tac.
iwer prîs, sînhalp der gotes slac,
im vröude hât enpfüeret:
grôz saelde iuch hât gerüeret."
Gâwân sprach "er stach mich nider:
des erholt ich mich sider.
sît man iu tjost verzinsen sol,
er mag iu zins geleisten wol.
hêr, dort stêt ein runzît:
daz erwarb an mir sîn strît:
daz nemt, ob ir gebietet.
der sich diss orses nietet,
daz pin ich: ez muoz mich hinnen tragen,
solt halt ir niemer ors bejagen.
ir nennet reht: welt ir daz nemen,
sone darf iuch niemer des gezemen
daz ich ze vuoz hinnen gê.
wan daz taete mir ze wê,
solt diz ors iwer sîn:
daz was sô ledeclîche mîn
dennoch hiute morgen vruo.
wolt ir gemaches grîfen zuo,
sô ritet ir sanfter einen stap.
diz ors mir ledeclîchen gap
Orilus der Burgunjoys:
Urjâns der vürste ûz Punturtoys
Eine wîl het mirz verstolen.
einer mûlinne volen
möht ir noch ê gewinnen.
ich kan iuch anders minnen:
sît er iuch dunket alsô wert,
vür daz ors des ir hie gert
habt iu den man derz gein mir reit.
ist im daz liep oder leit,
dâ kêre ich mich wênec an."
dô vreute sich der schifman.
mit lachendem munde er sprach
"sô rîche gâbe ich nie gesach,
swem si rehte waere
zenpfâhen gebaere.
doch, hêrre, welt irs sîn mîn wer,
übergolten ist mîn ger.
vür wâr sîn prîs was ie sô hel,
vünf hundert ors starc und snel
ungern ich vür in naeme,
wand ez mir niht gezaeme.
welt ir mich machen rîche,
sô werbet rîterlîche:
megt irs sô gewaldec sîn,
antwurten in den kocken mîn,
sô kunnt ir werdekeit wol tuon."
dô sprach des künec Lôtes suon
"beidiu drîn und dervür,
unz innerhalp iwer tür,
antwurte ich in iu gevangen."
"sô wert ir wol enpfangen,"
Sprach der schifman: des grôzer danc
was mit nîgen niht ze kranc.
dô sprach er "lieber hêrre mîn,
dar zuo ruochet selbe sîn
mit mir hînte durch gemach.
groezer êre nie geschach
deheinem verjen, mîme genôz:
man prüevet mirz vür saelde grôz,
behalt ich alsus werden man."
dô sprach mîn hêr Gâwân
"des ir gert, des solt ich biten.
mich hât grôz müede überstriten,
daz mir ruowens waere nôt.
diu mir diz ungemach gebôt,
diu kan wol süeze siuren
und dem herzen vröude tiuren
und der sorgen machen rîche:
si lônet ungelîche.
ôwê vindenlîchiu vlust,
du senkest mir die einen brust,
diu ê der hoehe gerte
dô mich got vröuden werte.
dâ lag ein herze unden:
ich waen daz ist verswunden.
wâ sol ich nû troesten holn,
muoz ich âne helfe doln
nâch minne alsolhe riwe?
pfligt si wîplîcher triwe,
si sol mir vröude mêren,
diu mich kan sus versêren."
Der schifman hôrte daz er ranc
mit sorge und daz in minne twanc.
dô sprach er "hêrre, ez ist hie reht,
ûfem plâne und in dem vôreht
und aldâ Clinschor hêrre ist:
zageheit noch manlîch list
vüegentz anders niht wan sô,
hiute riwec, morgen vrô.
ez ist iu lîhte unbekant:
gar âventiure ist al diz lant:
sus wert ez naht und ouch den tac.
bî manheit saelde helfen mac.
diu sunne kan sô nider stên:
hêrre, ir sult ze schiffe gên."
des bat in der schifman.
Lischoysen vuorte Gâwân
mit im dannen ûf den wâc:
gedulteclîch âne allen bâc
man den helt des volgen sach.
der verje zôch daz ors hin nâch.
sus vuorens über an den stat.
der verje Gâwânen bat
"sît selbe wirt in mîme hûs."
daz stuont alsô daz Artûs
ze Nantes, dâ er dicke saz,
niht dorfte hân gebûwet baz.
dâ vuort er Lischoysen în.
der wirt und daz gesinde sîn
sich des underwunden.
an den selben stunden
Der wirt ze sîner tohter sprach
"du solt schaffen guot gemach
mîme hêrren der hie stêt.
ir zwei mit ein ander gêt.
nû diene im unverdrozzen:
wir hân sîn vil genozzen."
sîme sune bevalher Gringuljeten.
des diu maget was gebeten,
mit grôzer zuht daz wart getân.
mit der meide Gâwân
ûf eine kemenâten gienc.
den estrîch al übervienc
niwer binz und bluomen wol gevar
wâren drûf gesniten dar.
do entwâppent in diu süeze.
"got iu des danken müeze,"
sprach Gâwân. "vrouwe, es ist mir nôt:
wan daz manz iu von hove gebôt,
sô dient ir mir ze sêre."
si sprach "ich diene iu mêre,
hêr, nâch iweren hulden
dan von andern schulden."
des wirtes sun, ein knappe, truoc
senfter bette dar genuoc
an der want gein der tür:
ein teppich wart geleit dervür.
dâ solde Gâwân sitzen.
der knappe truoc mit witzen
eine kultern sô gemâl
ûfz bet, von rôtem zindâl.
Dem wirte ein bette ouch wart geleit.
dar nâch ein ander knappe treit
dar vür tischlachen und brôt.
der wirt den bêden daz gebôt:
dâ gienc diu hûsvrouwe nâch.
dô diu Gâwânen sach,
si enpfieng in herzenlîche.
si sprach "ir hât uns rîche
nû alrêrst gemachet:
hêr, unser saelde wachet."
der wirt kom, daz wazzer man dar truoc.
dô sich Gâwân getwuoc,
eine bete er niht vermeit,
er bat den wirt gesellekeit,
"lât mit mir ezzen dise maget."
"hêrre, ez ist si gar verdagt
daz si mit hêrren aeze
oder in sô nâhe saeze:
si wurde lîhte mir ze hêr.
doch habe wir iwer genozzen mê.
tohter, leist al sîne ger:
des bin ich mit der volge wer."
diu süeze wart von scheme rôt,
doch tete si daz der wirt gebôt:
zuo Gâwân saz vrou Bêne.
starker süne zwêne
het der wirt ouch erzogen.
nû hete daz sprinzelîn erflogen
des âbents drî galander:
die hiez er mit ein ander
Gâwân tragen alle drî,
und eine salsen derbî.
diu juncvrouwe niht vermeit,
mit guoten zühten sie sneit
Gâwân süeziu mursel
ûf einem blanken wastel
mit ir clâren henden.
dô sprach si "ir sult senden
dirre gebrâten vogel einen
(wan si hât enkeinen),
hêrre, mîner muoter dar."
er sprach zer meide wol gevar,
daz er gern ir willen taete
dar an oder swes si baete.
ein galander wart gesant
der wirtîn. Gâwânes hant
wart mit zühten vil genigen
und des wirtes danken niht verswigen.
dô brâht ein des wirtes sun
purzeln und lâtûn
gebrochen in den vînaeger.
ze grôzer kraft daz unwaeger
ist die lenge solhiu nar:
man wirt ir ouch niht wol gevar.
solch varwe tuot die wârheit kunt,
die man sloufet in den munt.
gestrîchen varwe ûfez vel
ist selten worden lobes hel.
swelch wîplîch herze ist staete ganz,
ich waen diu treit den besten glanz.
Kunde Gâwân guoten willen zern,
des möht er sich dâ wol nern:
nie muoter gunde ir kinde baz
denn im der wirt des brôt er az.
dô man den tisch hin dan enpfienc
und dô diu wirtîn ûz gegienc,
vil bette man dar ûf dô treit:
diu wurden Gâwâne geleit.
einez was ein pflûmît,
des zieche ein grüener samît;
des niht von der hôhen art:
ez was ein samît pastart.
ein kulter wart des bettes dach,
niht wan durch Gâwâns gemach,
mit einem pfellel, sunder golt
verre in heidenschaft geholt,
gesteppet ûf palmât.
dar über zôch man linde wât,
zwei lîlachen snêvar.
man leit ein wanküssen dar,
und der meide mantel einen,
härmîn niwe reinen.
mit urloube erz undervienc,
der wirt, ê daz er slâfen gienc.
Gâwân al eine, ist mir gesagt,
beleip aldâ, mit im diu maget.
het er iht hin zir gegert,
ich waen si hetes in gewert.
er sol ouch slâfen, ob er mac.
got hüete sîn, sô kom der tac.
Grôz müede im zôch diu ougen zuo:
sus slief er unze des morgens vruo.
do rewachete der wîgant.
einhalp der kemenâten want
vil venster hete, dâ vor glas.
der venster einez offen was
gein dem boumgarten:
dar în gienc er durch warten,
durch luft und durch der vogel sanc.
sîn sitzen wart dâ niht ze lanc,
er kôs ein burc, diers âbents sach,
dô im diu âventiure geschach;
vil vrouwen ûf dem palas:
mangiu under in vil schoene was.
ez dûht in ein wunder grôz,
daz die vrouwen niht verdrôz
ir wachens, daz si sliefen nieht.
dennoch der tac was niht ze lieht.
er dâhte "ich wil in zêren
mich an slâfen kêren."
wider an sîn bette er gienc:
der meide mantel übervienc
in: daz was sîn decke.
op man in dâ iht wecke?
nein, daz waere dem wirte leit.
diu maget durch gesellekeit,
aldâ si vor ir muoter lac,
si brach ir slâf des si pflac,
und gienc hin ûf zir gaste:
der slief dennoch al vaste.
Diu maget ir diens niht vergaz:
vürz bette ûfen teppech saz
diu clâre juncvrouwe.
bî mir ich selten schouwe
daz mir âbents oder vruo
sölch âventiure slîche zuo.
bi einer wîl Gâwân erwachte:
er sach an si und lachte,
und sprach "got halde iuch, vreuwelîn,
daz ir durch den willen mîn
iwern slâf sus brechet
und an iu selber rechet
des ich niht hân gedienet gar."
dô sprach diu maget wol gevar
"iwers diens wil ich enbern:
ich ensol niwan hulde gern.
hêrre, gebietet über mich:
swaz ir gebiet, daz leist ich.
al die mit mînem vater sint,
beidiu mîn muoter und ir kint
suln iuch ze hêrren immer hân:
sô liebe habt ir uns getân."
er sprach "sît ir iht lange komen?
het ich iwer kunft ê vernomen,
daz waer mir liep durch vrâgen,
wolt iuch des niht betrâgen
daz ir mirz geruochet sagen.
ich hân in disen zwein tagen
vil vrouwen obe mir gesehen:
von den sult ir mir verjehen
Durch iwer güete, wer die sîn."
do erschrac daz juncfreuwelîn,
si sprach "hêr, nû vrâgt es niht:
ich pin dius niemer iu vergiht.
ich enkan iu nicht von in gesagen:
ob ichz halt weiz, ich solz verdagen.
lâtz iu von mir niht swaere,
und vrâget ander maere:
daz rât ich, welt ir volgen mir."
Gâwân sprach aber wider zir,
mit vrâge er gienc dem maere nâch
umb al die vrouwen dier dâ sach
sitzende ûf dem palas.
diu maget wol sô getriwe was
daz si von herzen weinde
und grôze klage erscheinde.
dennoch was ez harte vruo:
innen des gienc ir vater zuo.
der liezez âne zürnen gar,
ob diu maget wol gevar
ihts dâ waere betwungen,
und ob dâ was gerungen:
dem gebârt se gelîche,
diu maget zühte rîche,
wand si dem bette nâhe saz.
daz liez ir vater âne haz.
dô sprach er "tohter, wein et niht.
swaz in schimpfe alsus geschiht,
ob daz von êrste bringet zorn,
der ist schier dâ nâch verkorn."
Gâwân sprach "hiest niht geschehen,
wan des wir vor iu wellen jehen.
ich vrâgte dise maget ein teil:
daz dûhte si mîn unheil,
und bat mich daz ichz lieze.
ob iuch des niht verdrieze,
sô lât mîn dienst umb iuch bejagen,
wirt, daz ir mirz ruochet sagen,
umb die vrouwen ob uns hie.
ich enfriesch in al den landen nie
dâ man möhte schouwen
sô manege clâre vrouwen
mit sô liehtem gebende."
der wirt want sîne hende:
dô sprach er "vrâgets niht durch got:
hêr, dâ ist nôt ob aller nôt."
"sô muoz ich doch ir kumber klagen,"
sprach Gâwân. "wirt, ir sult mir sagen,
war umbe ist iu mîn vrâgen leit?"
"hêr, durch iwer manheit.
kunnt ir vrâgen niht verbern,
sô welt ir lîhte vürbaz gern:
daz lêrt iuch herzen swaere
und macht uns vröuden laere,
mich und elliu mîniu kint,
diu iu ze dienste erborn sint."
Gâwân sprach "ir sult mirz sagen.
welt ab ir michz gar verdagen,
daz iwer maere mich vergêt,
ich vreische iedoch wol wiez dâ stêt."
Der wirt sprach mit triwen
"hêr, sô muoz mich riwen
daz iuch des vrâgens niht bevilt.
ich wil iu lîhen einen schilt:
nû wâpent iuch ûf einen strît.
ze Terre marveile ir sît:
Lît marveile ist hie.
hêrre, ez wart versuochet nie
ûf Schastel marveil diu nôt.
iwer leben wil in den tôt.
ist iu âventiure bekant,
swaz ie gestreit iwer hant,
daz was noch gar ein kindes spil:
nû naehent iu riubaeriu zil."
Gâwân sprach "mir waere leit,
op mîn gemach âne arbeit
von disen vrouwen hinnen rite,
ich enversuocht ê baz ir site.
ich hân ouch ê von in vernomen:
sît ich sô nâhen nû bin komen,
mich ensol des niht betrâgen,
ich enwellez durch si wâgen."
der wirt mit triwen klagete.
sîme gaste er dô sagete
"aller kumber ist ein niht,
wan dem ze lîden geschiht
disiu âventiure:
diu ist scharpf und ungehiure
vür wâr und âne liegen.
hêrre, in kan niht triegen."
Gâwân der prîss erkande
an die vorhte sich niht wande:
er sprach "nû gebt mir strîtes rât.
ob ir gebietet, rîters tât
sol ich hie leisten, ruochets got.
iwern rât und iwer gebot
wil ich immer gerne hân.
hêr wirt, ez waere missetân,
solt ich sus hinnen scheiden:
die lieben und die leiden
heten mich vür einen zagen."
alrêrst der wirt begunde klagen,
wand im sô leide nie geschach.
hin ze sîme gaste er sprach
"op daz got erzeige
daz ir niht sît veige,
sô wert ir hêr diss landes:
swaz vrouwen hie stêt pfandes,
die starkez wunder her betwanc,
daz noch nie rîters prîs erranc,
manc sarjant, edeliu rîterschaft,
op die hie'rloeset iwer kraft,
sô sît ir prîss gehêret
und hât iuch got wol gêret:
ir muget mit vröuden hêrre sîn
über manegen liehten schîn,
vrowen von manegen landen.
wer jaehe iu des ze schanden,
ob ir hinnen schiet alsus?
sît Lischoys Gwelljus
Iu sînen prîs hie lâzen hât,
der manege rîterlîche tât
gevrümet hât, der süeze:
von rehte ich in alsus grüeze.
mit ellen ist sîn rîterschaft:
sô manege tugent diu gotes kraft
in mannes herze nie gestiez,
âne Ithêrn von Gahaviez.
der Ithêrn vor Nantes sluoc,
mîn schif in gestern über truoc.
er hât mir vünf ors gegeben
(got in mit saelden lâze leben),
diu herzogen und künege riten.
swaz er hât ab in erstriten,
daz wirt ze Pelrapeire gesagt:
ir sicherheit hât er bejagt.
sîn schilt treit maneger tjoste mâl.
er reit hie vorschen umben grâl."
Gâwân sprach "war ist er komen?
saget mir, wirt, hât er vernomen,
dô er sô nâhe was hie bî,
waz disiu âventiure sî."
"hêrre, ern hâtes niht ervarn.
ich kunde mich des wol bewarn
daz ichs im zuo gewüege:
unfuoge ich danne trüege.
het ir selbe vrâgens niht erdâht,
niemer waert irs innen brâht
von mir, waz hie maeres ist,
mit vorhten scharpf ein strenger list.
Welt ir niht erwinden,
mir und mînen kinden
geschach sô rehte leide nie,
ob ir den lîp verlieset hie.
sult ab ir prîs behalten
und diss landes walten,
sô hât mîn armuot ende.
ich getrûw des iwerr hende,
si hoehe mich mit rîcheit.
mit vröuden liep âne leit
mac iwer prîs hie'rwerben,
sult ir niht ersterben.
nû wâpent iuch gein kumber grôz."
dennoch was Gâwân al blôz:
er sprach "tragt mir mîn harnasch her."
der bete was der wirt sîn wer.
von vuoz ûf wâpent in dô gar
diu süeze maget wol gevar.
der wirt nâch dem orse gienc.
ein schilt an sîner wende hienc,
der dicke und alsô herte was,
dâ von doch Gâwân sît genas.
schilt und ors im wâren brâht.
der wirt was alsô bedâht
daz er wider vür in stuont:
dô sprach er "hêrre, ich tuon iu kuont
wie ir sult gebâren
gein iwers verhes vâren.
mînen schilt sult ir tragen.
dern ist durchstochen noch zerslagen:
Wande ich strîte selten:
wes möht er danne enkelten?
hêrre, swenn ir ûf hin kumt,
ein dinc iu zem orse vrumt.
ein krâmer sitzet vor dem tor:
dem lât dez ors hie vor.
kouft umb in, enruochet waz:
er behalt iuz ors deste baz,
ob irz im versetzet.
wert ir niht geletzet,
ir mugt dez ors gerne hân."
dô sprach mîn hêr Gâwân
"sol ich niht zorse rîten în?"
"nein, hêrre, al der vrouwen schîn
ist vor iu verborgen:
sô naehet ez den sorgen.
den palas vint ir eine:
weder grôz noch kleine
vint ir niht daz dâ lebe.
sô waldes diu gotes gebe,
sô ir in die kemenâten gêt
dâ Lît marveile stêt.
daz bette und die stollen sîn,
von Marroch der mahmumelîn,
des krône und al sîn rîcheit,
waere daz dar gegen geleit,
dâ mit ez waere vergolten niht.
dar an ze lîden iu geschiht
swaz got an iu wil meinen:
nâch vröude erz müeze erscheinen.
Gedenket, hêrre, ob ir sît wert,
disen schilt und iwer swert
lâzet ninder von iu komen.
sô ir waent daz ende habe genomen
iwer kumber groezlîch,
alrêrst strîte ist er gelîch."
dô Gâwân ûf sîn ors gesaz,
diu maget wart an vröuden laz.
al die dâ wâren klageten:
wênc si des verdageten.
er sprach zem wirte "gan mirs got,
iwer getriulîch urbot,
daz ir mîn sus pflâget,
gelts mich niht betrâget."
urloup er zer meide nam,
die grôzes jâmers wol gezam.
er reit hin, si klageten hie.
ob ir nû gerne hoeret wie
Gâwâne dâ geschaehe,
deste gerner i'us verjaehe.
ich sag als ichz hân vernomen.
do er was vür die porten komen,
er vant den krâmaere,
und des krâm niht laere.
dâ lac inne veile,
daz ichs waere der geile,
het ich alsô rîche habe.
Gâwân vor im erbeizte abe.
sô rîchen markt er nie gesach,
als im ze sehen aldâ geschach.
der krâm was ein samît,
vierecke, hôch und wît.
waz dar inne veiles laege?
derz mit gelte widerwaege,
der bâruc von Baldac
vergulte niht daz drinne lac:
als taete der katolicô
von Ranculât: dô Kriechen sô
stuont daz man hort dar inne vant,
dâ vergultez niht des keisers hant
mit jener zweier stiure.
daz krâmgewant was tiure.
Gâwân sîn grüezen sprach
zuo dem krâmer. do er gesach
waz wunders dâ lac veile,
nâch sîner mâze teile
bat im zeigen Gâwân
gürtelen oder vürspan.
der krâmer sprach "ich hân vür wâr
hie gesezzen manec jâr,
daz nie man getorste schouwen
(niht wan werde vrouwen)
waz in mîme krâme ligt.
ob iwer herze manheit pfligt,
sô sît irs alles hêrre.
ez ist gefüeret verre.
habt ir den prîs an iuch genomen,
sît ir durch âventiure komen
her, sol iu gelingen,
lîhte ir megt gedingen
Um mich: swaz ich veiles hân,
daz ist iu gar dan undertân.
vart vürbaz, lâtes walten got.
hât iuch Plippalinôt
der verje her gewîset?
manec vrouwe prîset
iwer komen in ditze lant,
ob si hie'rloeset iwer hant.
welt ir nâch âventiure gên,
sô lât daz ors al stille stên:
des hüete ich, welt irz an mich lâzen."
dô sprach mîn hêr Gâwân
"waerz in iwern mâzen,
ich woltz iu gerne lâzen.
nû entsitze ich iwer rîcheit:
sô rîchen marschalc ez erleit
nie, sît ich dar ûf gesaz."
der krâmer sprach âne allen haz
"hêrre ich selbe und al mîn habe
(waz möht ich mê nû sprechen drabe?)
ist iwer, sult ir hie genesen.
wes möht ich pillîcher wesen?"
Gâwân sîn ellen lêrte,
ze vuozer vürbaz kêrte
manlîche und unverzagt.
als ich iu ê hân gesagt,
er vant der bürge wîte,
daz ieslîch ir sîte
stuont mit bûwenlîcher wer.
vür allen sturm niht ein ber
Gaeb si ze drîzec jâren,
op man ir wolte vâren.
enmitten drûf ein anger:
daz Lechvelt ist langer.
vil türne ob den zinnen stuont.
uns tuot diu âventiure kuont,
dô Gâwân den palas sach,
dem was alumbe sîn dach
reht als pfâwîn gevider gar,
lieht gemâl und sô gevar,
weder regen noch der snê
entet des daches blicke wê.
innen er was gezieret
und wol gefeitieret,
der venster siule wol ergraben,
dar ûf gewelbe hôhe erhaben.
dar inne bette ein wunder
lac her und dar besunder:
kultern maneger slahte
lâgen drûf von rîcher ahte.
dâ wâren die vrowen gesezzen.
dine heten niht vergezzen,
sine waeren dan gegangen.
von in wart niht enpfangen
ir vröuden kunft, ir saelden tac,
der gar an Gâwâne lac.
müesen sin doch hân gesehen,
waz möhte in liebers sîn geschehen?
ir neheiniu daz tuon solde,
swie er in dienen wolte.
Dâ wâren si doch unschuldec an.
dô gienc mîn hêr Gâwân
beidiu her und dar,
er nam des palases war.
er sach an einer wende,
ine weiz ze wederr hende,
eine tür wît offen stên,
dâ inrehalp im solde ergên
hôhes prîss erwerben
oder nâch dem prîse ersterben.
er gienc zer kemenâten în.
der was ir estrîches schîn
lûter, haele, als ein glas,
dâ Lît marveile was,
daz bette von dem wunder.
vier schîben liefen drunder,
von rubbîn lieht sinewel,
daz der wint wart nie sô snel:
dâ wâren die stollen ûf gekloben.
den estrîch muoz ich iu loben:
von jaspis, von crisolte,
von sardîn, als er wolte,
Clinschor, der des erdâhte,
ûz manegem lande brâhte
sîn listeclîchiu wîsheit
werc daz hier an was geleit.
der estrîch was gar sô sleif,
daz Gâwân kûme aldâ begreif
mit den vuozen stiure.
er gienc nâch âventiure.
Immer, als dicke er trat,
daz bette vuor von sîner stat,
daz ê was gestanden.
Gâwâne wart enblanden
daz er den swaeren schilt getruoc,
den im sîn wirt bevalch genuoc.
er dâhte "wie kum ich ze dir?
wiltu wenken sus vor mir?
ich sol dich innen bringen,
ob ich dich mege erspringen."
do gestuont im daz bette vor:
er huop sich zem sprunge enbor,
und spranc rehte enmitten dran.
die snelheit vreischet niemer man,
wie daz bette her und dar sich stiez.
der vier wende deheine ez liez,
mit hurte an ieslîche ez swanc,
daz al diu burc dâ von erklanc.
sus reit er manegen poynder grôz.
swaz der doner ie gedôz,
und al die pusûnaere,
op der êrste waere
bî dem jungesten dinne
und bliesen nâch gewinne,
ezn dorft niht mê dâ krachen.
Gâwân muose wachen,
swier an dem bette laege.
wes der helt dô pflaege?
des galmes het in sô bevilt
daz er zucte über sich den schilt:
Er lac, und liez es walten
den der helfe hât behalten,
und den der helfe nie verdrôz,
swer in sînem kumber grôz
helfe an in versuochen kan.
der wîse herzehafte man,
swâ dem kumber wirt bekant,
der rüefet an die hôhsten hant:
wan diu treit helfe rîche
und hilft im helfeclîche.
daz selbe ouch Gâwân dâ geschach.
dem er ie sîns prîses jach,
sînen krefteclîchen güeten,
den bat er sich behüeten.
nû gewan daz krachen ende,
sô daz die vier wende
gelîche wâren gemezzen dar
aldâ daz bette wol gevar
an dem estrîche enmitten stuont.
dâ wart im groezer angest kuont.
vünf hundert stabeslingen
mit listeclîchen dingen
zem swanke wâren bereite.
der swanc gab in geleite
ûf daz bette aldâ er lac.
der schilt alsolher herte pflac,
daz ers enpfant vil kleine.
ez wâren wazzersteine
sinewel und hart:
etswâ der schilt doch dürkel wart.
Die steine wâren ouch verbolt.
er hete selten ê gedolt
sô swinde würfe ûf in gevlogen.
nû was zem schuzze ûf gezogen
vünf hundert armbrust oder mê.
die heten algelîchen kêr
reht ûf daz bette aldâ er lac.
swer ie solher noete gepflac,
der mag erkennen pfîle.
daz werte kurze wîle,
unz daz si wâren versnurret gar.
swer wil gemaches nemen war,
dern kum an solch bette niht:
gemaches im dâ nieman giht.
es möhte jugent werden grâ,
des gemaches alsô dâ
Gâwân an dem bette vant.
dannoch sîn herze und ouch sîn hant
der zagheit lâgen eine.
die pfîle und ouch die steine
heten in niht gar vermiten:
zequaschiert und ouch versniten
was er durch die ringe.
dô het er gedinge,
sîns kumbers waere ein ende:
dannoch mit sîner hende
muoser prîs erstrîten.
an den selben zîten
tete sich gein im ûf ein tür.
ein starker gebûr gienc dar vür:
Der was vreislîch getân.
von visches hiute truoger an
ein surkôt und ein bônît,
und des selben zwuo hosen wît.
einen kolben er in der hende truoc,
des kiule groezer denne ein kruoc.
er gienc gein Gâwâne her:
daz enwas doch ninder sîn ger,
wande in sîns kumens dâ verdrôz.
Gâwân dâhte "dirre ist blôz:
sîn wer ist gein mir harte laz."
er riht sich ûf und saz,
als ob in swaere ninder lit.
jener trat hinder einen trit,
als ob er wolde entwîchen,
und sprach doch zornlîchen
"irn durfet mich entsitzen niht:
ich vüege ab wol daz iu geschiht
dâ von irn lîp ze pfande gebt.
vons tiuvels kreften ir noch lebt:
sol iuch der hie hân ernert,
ir sît doch sterbens unerwert.
des bringe ich iuch wol innen,
als ich nû scheide hinnen."
der vilâzen trat wider în.
Gâwân mit dem swerte sîn
vome schilde sluoc die zeine.
die pfîle algemeine
wâren hin durch gedrungen,
daz se in den ringen klungen.
Dô hôrter ein gebrummen,
als der wol zweinzec trummen
slüege hie ze tanze.
sîn vester muot der ganze,
den diu wâre zageheit
nie verscherte noch versneit,
dâhte "waz sol mir geschehen?
ich möhte nû wol kumbers jehen:
wil sich mîn kumber mêren?
ze wer sol ich mich kêren."
nû sah er geins gebûres tür.
ein starker lewe spranc dervür:
der was als ein ors sô hôch.
Gâwân der ie ungerne vlôch,
den schilt er mit den riemen nam,
er tete als ez der wer gezam,
er spranc ûf den estrîch.
durch hunger was vreislîch
dirre starke lewe grôz,
des er doch wênec dâ genôz.
mit zorne lief er an den man:
ze wer stuont hêr Gâwân.
er hetem den schilt nâch genomen:
sîn êrster grif was alsô komen,
durch den schilt mit al den klâzen.
von tiere ist selten ê getân
sîn grif durch solhe herte.
Gâwân sich zuckes werte:
ein bein hin ab er im swanc.
der lewe ûf drîen vüezen spranc:
Ime schilde beleip der vierde vuoz.
mit bluote gaber solhen guoz
daz Gâwân mohte vaste stên:
her und dar begundez gên.
der lewe spranc dicke an den gast:
durch die nasen manegen pfnâst
tete er mit pleckenden zenen.
wolt man in solher spîse wenen
daz er guote liute gaeze,
ungern ich pî im saeze.
ez was ouch Gâwâne leit,
der ûf den lîp dâ mit im streit.
er het in sô geletzet,
mit bluote wart benetzet
al diu kemenâte gar.
mit zorne spranc der lewe dar
und wolt in zucken under sich.
Gâwân tete im einen stich
durch die brust unz an die hant,
dâ von des lewen zorn verswant:
wander strûchte nider tôt.
Gâwân het die grôze nôt
mit strîte überwunden.
in den selben stunden
dâhter "waz ist mir nû guot?
ich sitze ungern in ditze bluot.
och sol ich mich des wol bewarn:
diz bette kan sô umbe varn;
daz ich dran sitze oder lige,
ob ich rehter wîsheit pflige."
nû was im sîn houbet
mit würfen sô betoubet,
und dô sîne wunden
sô bluoten begunden,
daz in sîn snellîchiu kraft
gar liez mit ir geselleschaft:
durch swindeln er strûchens pflac.
das houbt im ûf dem lewen lac,
der schilt viel nider under in.
gewan er ie kraft oder sin,
diu wâren im beide enpfüeret:
unsanfter was gerüeret.
aller sin tete im entwîch.
sîn wanküssen ungelîch
was dem daz Gymêle
von Monte Rybêle,
diu süeze und diu wîse,
legete Kahenîse,
dar ûffe er sînen prîs verslief.
der prîs gein disem manne lief:
wande ir habt daz wol vernomen,
wâ mit er was von witzen komen,
daz er lac unversunnen,
wie des wart begunnen.
verholne ez wart beschouwet,
daz mit bluote was betouwet
der kemenâten estrîch.
si bêde dem tôde wâren gelîch,
der lewe und Gâwân.
ein juncfrowe wol getân
Mit vorhten luogete oben în:
des wart vil bleich ir liehter schîn.
diu junge sô verzagete
daz ez diu alte klagete,
Arnîve diu wîse.
dar umbe ich si noch prîse,
daz si den rîter nerte
und im dô sterben werte.
si gienc ouch dar durch schouwen.
dô wart von der vrouwen
zem venster oben în gesehen
daz si neweders mohte jehen,
ir künfteclîcher vröuden tage
oder immer herzenlîcher klage.
si vorhte, der rîter waere tôt:
des lêrten si gedanke nôt;
wand er sus ûf dem lewen lac
und anders keines bettes pflac.
si sprach "mir ist von herzen leit,
op dîn getriwiu manheit
dîn werdez leben hât verlorn.
hâstu den tôt alhie rekorn
durch uns vil ellenden diet,
sît dir dîn triwe daz geriet,
mich erbarmet immer dîn tugent,
du habest alter oder jugent."
hin zal den vrouwen si dô sprach,
wand si den helt sus ligen sach,
"ir vrouwen die des toufes pflegen,
rüeft alle an got umb sînen segen."
Si sande zwuo juncvrouwen dar,
und bat si rehte nemen war
daz si sanfte slichen,
ê daz si dan entwichen,
daz si ir braehten maere,
ob er bî leben waere
oder ob er waere verscheiden.
daz gebôt si den beiden.
die süezen meide reine,
ob ir dewedriu weine?
jâ si beide sêre,
durch rehtes jâmers lêre,
dô sin sus ligen vunden,
daz von sînen wunden
der schilt mit bluote swebete.
si besâhen ob er lebete.
einiu mit ir clâren hant
den helm von sîme houbte bant,
und ouch die vintâlen sîn.
dâ lag ein kleinez schiumelîn
vor sîme rôten munde.
ze warten si begunde,
ob er den âtem inder züge
od ober si des lebens trüge:
daz lac dannoch in strîte.
ûf sîme kursîte
von zobele wâren zwei gampilûn,
als Ilynôt der Bertûn
mit grôzem prîse wâpen truoc:
der brâhte werdekeit genuoc
In der jugende an sîn ende.
diu maget mit ir hende
des zobels roufte und habt in dar
vür sîne nasen: dô nam si war,
ob der âtemz hâr sô regete
daz er sich inder wegete.
der âtem wart dâ vunden.
an den selben stunden
hiez si balde springen,
ein lûter wazzer bringen:
ir gespil wol gevar
brâht ir daz snellîche dar.
diu maget schoub ir vingerlîn
zwischen die zene sîn:
mit grôzen vuogen daz geschach.
dô gôz si daz wazzer nâch,
sanfte, und aber mêre.
sine gôz iedoch niht sêre,
unz daz er d'ougen ûf swanc.
er bôt in dienst und sagt in danc,
den zwein süezen kinden.
"daz ir mich soldet vinden
sus ungezogenlîche ligen!
ob daz wirt von iu verswigen,
daz prüeve ich iu vür güete.
iur zuht iuch dran behüete."
si jâhen "ir lâget und liget
als der des hôhsten prîses pfliget.
ir habt den prîs alhie bezalt,
des ir mit vröuden werdet alt:
Der sig ist iwer hiute.
nû troest uns armen liute,
ob iwern wunden sî alsô
daz wir mit iu wesen vrô."
er sprach "saeht ir mich gerne leben,
sô sult ir mir helfe geben."
des bat er die vrouwen.
"lât mîne wunden schouwen
etswen der dâ künne mite.
sol ich begên noch strîtes site,
sô bint mirn helm ûf und gêt ir hin:
den lîp ich gerne wernde bin."
si jâhen "ir sît nû strîtes vrî:
hêr, lât uns iu wesen bî.
wan einiu sol gewinnen
an vier küneginnen
daz potenbrôt, ir lebet noch.
man sol iu bereiten och
gemach und erzenîe clâr,
und wol mit triwen nemen war
mit salben sô gehiure,
diu vür die quaschiure
und vür die wunden ein genist
mit senfte helfeclîchen ist."
der meide einiu dannen spranc
sô balde daz si ninder hanc.
din brâht ze hove maere
daz er bî lebne waere,
"und alsô lebelîche,
daz er uns vröuden rîche
mit vröuden machet, ruochets got.
im ist ab guoter helfe nôt."
Si sprâchen alle "die merzîs."
diu alte küneginne wîs
ein bette hiez bereiten,
dâ vür ein teppech breiten,
bî einem guotem viure.
salben harte tiure,
wol geworht mit sinne,
die gewan diu küneginne,
zer quaschiure und ze wunden.
do gebôt si an den stunden
vier vrouwen daz si giengen
und sîn harnasch enpfiengen,
daz siz sanfte von im naemen,
und daz si kunden raemen
daz er sich des iht dorfte schemen.
"einen pfelle sult ir umbe iuch nemen,
und entwâpenten in dem schate.
op danne gên sî sîn state,
daz dolt, oder tragt in hin
aldâ ich pî dem bette bin:
ich warte aldâ der helt sol ligen.
op sîn kampf ist sô gedigen
daz er niht ist ze verhe wunt,
ich mache in schiere wol gesunt.
swelch sîn wunde stüent ze verhe,
daz waer diu vröuden twerhe:
dâ mite waern ouch wir reslagen
und müesen lebendec sterben tragen."
nû, diz wart alsô getân.
entwâpent wart hêr Gâwân
und dannen geleitet
und helfe bereitet
von den die helfen kunden.
dâ wâren sîner wunden
vünfzec oder mêre,
die pfîle iedoch niht sêre
durch die ringe wâren gedrucket:
der schilt was vür gerucket.
dô nam diu alte künegîn
dictam und warmen wîn
und einen blâwen zindâl:
do erstreich si diu bluotes mâl
ûz den wunden, swâ deheiniu was,
und bant in sô daz er genas.
swâ der helm was în gebogen,
dâ engein daz houbet was erzogen,
daz man die würfe erkande:
die quaschiur si verswande
mit der salben krefte
und von ir meisterschefte.
si sprach "ich senfte iu schiere.
Cundrîe la surziere
ruochet mich sô dicke sehen:
swaz von erzenîe mac geschehen,
des tuot si mich gewaltec wol.
sît Anfortas in jâmers dol
kom, daz man im helfe warp,
diu salbe im half, daz er niht starp:
Si ist von Munsalvaesche komen,"
dô Gâwân hête vernomen
Munsalvaesche nennen,
do begunder vröude erkennen:
er wânde er waer dâ nâhe bî.
dô sprach der ie was valsches vrî,
Gâwân, zer küneginne
"vrouwe, mîne sinne,
die mir wâren entrunnen,
die habt ir gewunnen
wider in mîn herze:
ouch senftet sich mîn smerze.
swaz ich krefte od sinne hân,
die hât iwer dienstman
gar von iwern schulden."
si sprach "hêr, iwern hulden
sul wir uns alle nâhen
und des mit triwen gâhen.
nû volgt mir und enredet niht vil.
eine wurz i'u geben wil,
dâ von ir slâfet: deist iu guot.
ezzens trinkens keinen muot
sult ir haben vor der naht.
sô kumt iu wider iwer maht:
sô trit ich iu mit spîse zuo,
daz ir wol bîtet unze vruo."
eine wurz si leite in sînen munt:
dô slief er an der selben stunt.
wol si sîn mit decke pflac.
alsus überslief den tac
Der êren rîche und lasters arm
lag al sanfte und im was warm.
etswenne in doch in slâfe vrôs,
daz er heschte und nôs,
allez von der salben kraft.
von vrouwen grôz geselleschaft
giengen ûz, die andern în:
die truogen liehten werden schîn.
Arnîve diu alte
gebôt mit ir gewalte
daz ir enkeiniu riefe
die wîle der helt dâ sliefe.
si bat ouch den palas
besliezen: swaz dâ rîter was,
sarjande, burgaere,
der necheiner disiu maere
vriesch vor dem andern tage.
dô kom den vrouwen niwiu klage.
sus slief der helt unz an die naht.
diu künegîn was sô bedâht,
die wurz sim ûzem munde nam.
er rewachte: trinkens in gezam.
dô hiez dar tragen diu wîse
trinken und guote spîse.
er riht sich ûf und saz,
mit guoten vröuden er az.
vil manec vrouwe vor im stuont.
im wart nie werder dienst kuont:
ir dienst mit zühten wart getân.
dô prüevete mîn hêr Gâwân
Dise, die, und aber jene:
er was et in der alten sene
nâch Orgelûse der clâren,
wande im in sînen jâren
kein wîp sô nâhe nie gegienc
etswâ dâ er minne enpfienc
oder dâ im minne was versagt.
dô sprach der helt unverzagt
zuo sîner meisterinne,
der alten küneginne.
"vrouwe, ez krenkt mir mîne zuht,
ir meget mirs jehen vür ungenuht,
suln dise vrouwen vor mir stên:
gebiet in daz si sitzen gên,
oder heizt si mit mir ezzen."
"alhie wirt niht gesezzen
von ir enkeiner unz an mich.
hêr, si möhten schamen sich,
soltens iu niht dienen vil:
wande ir sît unser vröuden zil.
doch, hêr, swaz ir gebietet in,
daz suln si leisten, hab wir sin."
die edelen mit der hôhen art
wâren ir zühte des bewart,
wan siz mit willen tâten,
ir süezen munde in bâten
dâ stênes unz er gaeze,
daz ir enkeiniu saeze.
dô daz geschach, si giengen wider:
Gâwân sich leite slâfen nider,
Swer im nû ruowe naeme,
ob ruowens in gezaeme,
ich waen der hetes sünde.
nâch der âventiure urkünde
het er sich garbeitet,
gehoehet und gebreitet
sînen prîs mit grôzer nôt.
swaz der werde Lanzilôt
ûf der swertbrücke erleit
und sît mit Meljacanze streit,
daz was gein dirre nôt ein niht;
und des man Gârelle giht,
dem stolzen künege rîche,
der alsô rîterlîche
den lewen von dem palas
warf, der dâ ze Nantes was.
Gârel ouchz mezzer holte,
dâ von er kumber dolte
in der marmelînen sûl.
trüege dise pfîle ein mûl,
er waer ze vil geladen dermite,
die Gâwân durch ellens site
gein sîme verhe snurren liez,
als in sîn manlîch herze hiez.
Li gweiz prelljûs der vurt,
und Erek der Schoydelakurt
erstreit ab Mâbonagrîn,
der newederz gap sô hôhen pîn,
noch dô der stolze Iwân
sînen guz niht wolde lâzen
Uf der âventiure stein.
solten dise kumber sîn al ein,
Gâwâns kumber slüege vür,
waege iemen ungemaches kür.
welhen kumber mein ich nuo?
ob iuch des diuhte niht ze vruo,
ich solt in iu benennen gar.
Orgelûse kom aldar
in Gâwâns herzen gedanc,
der ie was zageheite kranc
und gein dem wâren ellen starc.
wie kom daz sich dâ verbarc
sô grôz wîp in sô kleiner stat?
si kom einen engen pfat
in Gâwânes herze,
daz aller sîn smerze
von disem kumber gar verswant.
ez was iedoch ein kurziu want,
dâ sô lanc wîp inne saz,
der mit triwen nie vergaz
sîn dienstlîchez wachen.
nieman sol des lachen,
daz alsus werlîchen man
ein wîp enschumpfieren kan.
wohrî woch, waz sol daz sîn?
dâ tuot vrou minne ir zürnen schîn
an dem der prîs hât bejagt.
werlîch und unverzagt
hât sin iedoch vunden.
gein dem siechen wunden
solde si gewalts verdriezen:
er möht doch des geniezen,
daz sin âne sînen danc
wol gesunden ê betwanc.
vrou minne, welt ir prîs bejagen,
möht ir iu doch lâzen sagen,
iu ist âne êre dirre strît.
Gâwân lebt ie sîne zît
als iwer hulde im gebôt:
daz tete ouch sîn vater Lôt.
muoterhalp al sîn geslehte
daz stuont iu gar ze rehte
sît her von Mazadâne,
den ze Fâmurgâne
Terdelaschoye vuorte,
den iwer kraft dô ruorte.
Mazadânes nâchkomen,
von den ist dicke sît vernomen
daz ir enkein iuch nie verliez.
Ithêr von Gaheviez
iwer insigel truoc:
swâ man vor wîben sîn gewuoc,
des wolte sich ir keiniu schamen,
swâ man nante sînen namen,
ob si der minne ir krefte jach.
nû prüevet denne diu in sach:
der wâren diu rehten maere komen.
an dem iu dienst wart benomen.
nû tuot ouch Gâwân den tôt,
als sîme neven Ilynôt,
den iwer kraft dar zuo betwanc
daz der junge süeze ranc
nâch werder âmîen,
von Kanadic Flôrîen.
sîns vater lant von kinde er vlôch:
diu selbe küneginne in zôch:
ze Bertâne er was ein gast.
Flôrîe in luot mit minnen last,
daz sin verjagte vür daz lant.
in ir dienste man in vant
tôt, als ir wol hât vernomen.
Gâwâns künne ist dicke komen
durch minne in herzebaeriu sêr.
ich nenne iu sîner mâge mê,
den ouch von minne ist worden wê.
wes twanc der bluotvarwe snê
Parzivâls getriwen lîp?
daz schuof diu künegîn sîn wîp.
Gâlôesen und Gamureten,
die habt ir bêde übertreten,
daz ir se gâbet an den rê.
diu junge werde Itonjê
truoc nâch roys Gramoflanz
mit triwen staete minne ganz:
daz was Gâwâns swester clâr.
vrou minne, ir teilt ouch iwern vâr
Sûrdâmûr durch Alexandern.
die eine und die andern,
Swaz Gâwân künnes ie gewan,
vrou minn, die wolt ir niht erlâzen,
sine müesen dienst gein iu tragen:
nû welt ir prîs an im bejagen.
ir soltet kraft gein kreften geben,
und liezet Gâwânen leben
siech mit sînen wunden,
und twunget die gesunden.
maneger hât von minnen sanc,
den nie diu minne alsô getwanc.
ich möhte nû wol stille dagen:
ez solten minnaere klagen,
waz dem von Norwaege was,
dô er der âventiure genas,
daz in bestuont der minnen schûr
âne helfe gar ze sûr.
er sprach "ôwê daz ich ie'rkôs
disiu bette ruowelôs.
einz hât mich versêret,
untz ander mir gemêret
gedanke nâch minne.
Orgelûs diu herzoginne
muoz gnâde an mir begên,
ob ich bî vröuden sol bestên."
vor ungedolt er sich sô want
daz brast etslîch sîn wunden bant.
in solhem ungemache er lac.
nû seht, dô schein ûf in der tac:
des het er unsanfte erbiten.
er hete dâ vor dicke erliten
mit swerten manegen scharpfen strît
sanfter dan die ruowens zît.
Ob kumber sich gelîche dem,
swelch minnaer den an sich genem,
der werde alrêrst wol gesunt
mit pfîlen alsus sêre wunt:
daz tuot im lîhte als wê
als sîn minnen kumber ê.
Gâwân truoc minne und ander klage.
do begundez liuhten vome tage,
daz sîner grôzen kerzen schîn
unnâch sô virrec mohte sîn.
ûf rihte sich der wîgant.
dô was sîn lînîn gewant
nâch wunden und harnaschvar.
zuo zim was geleget dar
hemde und bruoch von buckeram:
den wehsel er dô gerne nam,
und eine garnasch märderîn,
des selben ein kürsenlîn,
ob den bêden schürbrant
von Arraze aldar gesant.
zwên stivâle ouch dâ lâgen,
die niht grôzer enge pflâgen.
diu niwen kleider leiter an:
dô gienc mîn hêr Gâwân
ûz zer kemenâten tür.
sus gienc er wider und vür,
unz er den rîchen palas vant.
sînen ougen wart nie bekant
rîchheit diu dar zuo töhte
daz si dem glîchen möhte.
Uf durch den palas einesît
gienc ein gewelbe niht ze wît,
gegrêdet über den palas hôch:
sinwel sich daz umbe zôch.
dar ûffe stuont ein clâriu sûl:
diu was niht von holze vûl,
si was lieht und starc,
sô grôz, vroun Camillen sarc
waer drûffe wol gestanden.
ûz Feirefîzes landen
brâht ez der wîse Clinschor,
werc daz hie stuont enbor.
sinwel als ein gezelt ez was.
der meister Jêometras,
solt ez geworht hân des hant,
diu kunst waere im unbekant.
ez was geworht mit liste.
adamas und amatiste
(diu âventiure uns wizzen lât),
thôpazje und grânât,
crisolte, rubbîne,
smârâde, sardîne,
sus wâren diu venster rîche.
wît und hôch gelîche
als man der venster siule sach,
der art was obene al daz dach.
dehein sûl stuont dar und
diu sich gelîchen kunde
der grôzen sûl dâ zwischen stuont.
uns tuot diu âventiure kuont
Waz diu wunders mohte hân.
durch schouwen gienc hêr Gâwân
ûf daz warthûs eine
zuo manegem tiwerem steine.
dâ vander solch wunder grôz,
des in ze sehen niht verdrôz.
in dûhte daz im al diu lant
in der grôzen siule waern bekant,
und daz diu lant umb giengen,
und daz mit hurte enpfiengen
die grôzen berge ein ander.
in der siule vander
liute rîten und gên,
disen loufen, jenen stên.
in ein venster er gesaz,
er wolt daz wunder prüeven baz.
dô kom diu alte Arnîve,
und ir tohter Sangîve,
und ir tohter tohter zwuo:
die giengen alle viere zuo.
Gâwân spranc ûf, dô er se sach.
diu küneginne Arnîve sprach
"hêrre, ir solt noch slâfes pflegen.
habt ir ruowens iuch bewegen,
dar zuo sît ir ze sêre wunt,
sol iu ander ungemach sîn kunt."
dô sprach er "vrouwe und meisterin,
mir hât kraft und sin
iwer helfe alsô gegeben,
daz ich gediene, muoz ich leben."
Diu künegîn sprach "muoz ich sô spehen
daz ir mir, hêrre, habt verjehen,
daz ich iwer meisterinne sî,
sô küsset dise vrouwen alle drî.
dâ sît ir lasters an bewart:
si sint erborn von küneges art."
dirre bete was er vrô,
die clâren vrouwen kuster dô,
Sangîven und Itonjê
und die süezen Cundrîê.
Gâwân saz selbe vünfte nider.
dô saher vür und wider
an der clâren meide lîp:
iedoch twang in des ein wîp
diu in sîme herzen lac,
dirre meide blic ein nebeltac
was bî Orgelûsen gar.
diu dûht et in sô wol gevar,
von Lôgroys diu herzogin:
dâ jagete in sîn herze hin.
nû, diz was ergangen,
daz Gâwân was enpfangen
von den vrouwen allen drîn.
die truogen sô liehten schîn,
des lîht ein herze waere versniten,
daz ê niht kumbers het erliten.
zuo sîner meisterinne er sprach
umb die sûl die er dâ sach,
daz si im sagete maere,
von welher art diu waere.
Dô sprach si "hêrre, dirre stein
bî tage und alle nähte schein,
sît er mir êrste wart erkant,
alumbe sehs mîl in daz lant.
swaz in dem zil geschiht,
in dirre siule man daz siht,
in wazzer und ûf velde:
des ist er wâriu melde.
ez sî vogel oder tier,
der gast und der vorehtier,
die vremden und die kunden,
die hât man drinne vunden.
über sehs mîle gêt sîn glanz:
er ist sô veste und ouch sô ganz
daz in mit starken sinnen
kunde nie gewinnen
weder hamer noch der smit.
er wart verstolen ze Thabronît
der künegîn Secundillen,
ich waen des, âne ir willen."
Gâwân an den zîten
sach in der siule rîten
ein rîter und ein vrouwen
moht er dâ beidiu schouwen.
dô dûht in diu vrouwe clâr,
man und ors gewâpent gar,
und der helm gezimieret.
si kômen geheistieret
durch die passâschen ûf den plân.
nâch im diu reise wart getân.
Si kômen die strâzen durch taz muor,
als Lischoys der stolze vuor,
den er entschumpfierte.
diu vrouwe condwierte
den rîter mit dem zoume her:
tjostieren was sîn ger.
Gâwân sich umbe kêrte,
sînen kumber er gemêrte.
in dûht diu sûl het in betrogen:
dô sach er vür ungelogen
Orgelûsen de Lôgroys
und einen rîter kurtoys
gein dem urvar ûf den wasen.
ist diu nieswurz in der nasen
draete und strenge,
durch sîn herze enge
kom alsus diu herzogîn,
durch sîniu ougen oben în.
gein minne helfelôs ein man,
ôwê daz ist hêr Gâwân.
zuo sîner meisterinne er sprach,
dô er den rîter komen sach,
"vrowe, dort vert ein rîter her
mit ûf gerihtem sper:
der wil suochens niht erwinden,
ouch sol sîn suochen vinden.
sît er rîterschefte gert,
strîts ist er von mir gewert.
sagt mir, wer mac diu vrouwe sîn?"
si sprach "daz ist diu herzogîn
Von Lôgroys, diu clâre.
wem kumt si sus ze vâre?
der turkoyte ist mit ir komen,
von dem sô dicke ist vernomen
daz sîn herze ist unverzagt.
er hât mit speren prîs bejagt,
es waern gehêret driu lant.
gein sîner werlîchen hant
sult ir strîten mîden nuo.
strîten ist iu gar ze vruo:
ir sît ûf strît ze sêre wunt.
ob ir halt waeret wol gesunt
ir solt doch strîten gein im lâzen."
dô sprach mîn hêr Gâwân
"ir jeht, ich sül hie hêrre sîn:
swer denne ûf al die êre mîn
rîterschaft sô nâhe suochet,
sît er strîtes geruochet,
vrouwe, ich sol mîn harnasch hân."
des wart grôz weinen dâ getân
von den vrouwen allen vieren.
si sprâchen "welt ir zieren
iwer saelde und iwern prîs,
sô strîtet niht deheinen wîs.
laeget ir dâ vor im tôt,
alrêrst wüehse unser nôt.
sult ab ir vor im genesen,
welt ir in harnasche wesen,
iu nement iur êrsten wundenz leben:
sô sîn wir an den tôt gegeben."
Gâwân sus mit kumber ranc:
ir mugt wol hoeren waz in twanc.
vür schande heter an sich genomen
des werden turkoyten komen:
in twungen ouch wunden sêre,
und diu minne michels mêre,
und der vier vrouwen riwe:
wand er sach an in triwe.
er bat se weinen verbern:
sîn munt dar zuo begunde gern
harnasch, ors und swert.
die vrouwen clâr und wert
vuorten Gâwânen wider.
er bat se vor im gên dar nider,
dâ die andern vrouwen wâren,
die süezen und die clâren.
Gâwân ûf sîns strîtes vart
balde aldâ gewâpent wart
bî weinden liehten ougen:
si tâtenz alsô tougen
daz nieman vriesch diu maere,
niwan der kameraere,
der hiez sîn ors erstrîchen.
Gâwân begunde slîchen
aldâ Gringuljete stuont.
doch was er sô sêre wuont,
den schilt er kûme dar getruoc:
der was dürkel ouch genuoc.
Ufz ors saz hêr Gâwân.
dô kêrter von der burc her dan
gein sîme getriwen wirte,
der in vil wênec irte
alles des sîn wille gerte.
eines spers er in gewerte:
daz was starc und unbeschaben.
er het ir manegez ûf erhaben
dort anderhalp ûf sînem plân.
dô bat in mîn hêr Gâwân
überverte schiere.
in einem ussiere
vuort ern über an daz lant,
dâ er den turkoyten vant
wert und hôchgemuot.
er was vor schanden sô behuot
daz missewende an im verswant.
sîn prîs was sô hôh erkant,
swer gein im tjostierens pflac,
daz der hinderm orse lac
von sîner tjoste valle.
sus het er si alle,
die gein im ie durch prîs geriten,
mit tjostieren überstriten.
ouch tete sich ûz der degen wert,
daz er mit spern sunder swert
hôhen prîs wolt erben,
oder sînen prîs verderben:
swer den prîs bezalte
daz ern mit tjoste valte,
dâ wurder âne wer gesehen,
dem wolter sicherheit verjehen.
Gâwân vriesch diu maere
von der tjoste pfandaere.
Plippalinôt nam alsô pfant:
swelch tjoste wart aldâ bekant,
daz einer viel, der ander saz,
sô enpfienger âne ir beider haz
dises vlust und jens gewin:
ich mein daz ors: daz zôher hin.
ern ruochte, striten si genuoc:
swer prîs oder laster truoc,
des liez er jehen die vrouwen:
si mohtenz dicke schouwen.
Gâwânn er vaste sitzen bat.
er zôch imz ors an den stat,
er bôt im schilt und sper.
hie kom der turkoyte her,
kalopierende als ein man
der sîne tjoste mezzen kan
weder ze hôch noch ze nider.
Gâwân kom gein im hin wider.
von Munsalvaesche Gringuljete
tete nâch Gâwânes bete
als ez der zoum gelêrte.
ûf den plân er kêrte.
hurtâ, lât die tjoste tuon.
hie kom des künec Lôtes suon
manlîch und âne herzen schric.
wâ hât diu helmsnuor ir stric?
des turkoyten tjost in traf aldâ.
Gâwân ruort in anderswâ,
Durch die barbiere.
man wart wol innen schiere,
wer dâ gevelles was sîn wer.
an dem kurzen starken sper
den helm enpfienc hêr Gâwân:
hin reit der helm, hie lac der man,
der werdekeit ein bluome ie was,
unz er verdacte alsus daz gras
mit valle von der tjoste,
sîner zimierde koste
ime touwe mit den bluomen striten.
Gâwân kom ûf in geriten,
unz er im sicherheit verjach.
der verje nâch dem orse sprach.
daz was sîn reht: wer lougent des?
"ir vröut iuch gerne, west ir wes,"
sprach Orgelûs diu clâre
Gâwâne aber ze vâre,
"durch taz des starken lewen vuoz
in iwerem schilde iu volgen muoz.
nû waent ir iu sî prîs geschehen,
sît dise vrouwen hânt gesehen
iwer tjost alsô getân.
wir müezen iuch bî vröuden lâzen,
sît ir des der geile,
ob Lît marveile
sô klein sich hât gerochen.
iu ist doch der schilt zerbrochen,
als ob iu strît sül wesen kunt.
ir sît ouch lîht ze sêre wunt
Uf strîtes gedense:
daz taete iu wê zer gense.
iu mac durch rüemen wesen liep
der schilt dürkel als ein siep,
den iu sô manec pfîl zebrach.
an disen zîten ungemach
muget ir gerne vliehen:
lât iu den vinger ziehen.
rîtet wider ûf zen vrouwen.
wie getörstet ir geschouwen
strît, den ich werben solde,
ob iwer herze wolde
mir dienen nâch minne."
er sprach zer herzoginne
"vrouwe, hân ich wunden,
die hânt hie helfe vunden.
ob iwer helfe kan gezemen
daz ir mîn dienst ruochet nemen,
sô wart nie nôt sô hert erkant,
ine sî ze dienste iu dar benant."
si sprach "ich lâz iuch rîten,
mê nâch prîse strîten,
mit mir geselleclîche."
des wart an vröuden rîche
der stolze werde Gâwân.
den turkoyten santer dan
mit sînem wirt Plippalinôt:
ûf die burg er enbôt
daz sîn mit wirde naemen war
al die vrouwen wol gevar.
Gâwâns sper was ganz beliben,
swie bêdiu ors waern getriben
mit sporn ûf tjoste huorte:
in sîner hant erz vuorte
von der liehten ouwe.
des weinde manec vrouwe,
daz sîn reise aldâ von in geschach.
diu künegîn Arnîve sprach
"unser trôst hât im erkorn
sîner ougen senfte, sherzen dorn.
ôwê daz er nû volget sus
gein Li gweiz prelljûs
Orgelûse der herzogin!
deist sîner wunden ungewin."
vier hundert vrouwen wâren in klage:
er reit von in nâch prîss bejage.
swaz im an sînen wunden war,
die nôt het erwendet gar
Orgelûsen varwe glanz.
si sprach "ir sult mir einen kranz
von eines boumes rîse
gewinn, dar umbe ich prîse
iwer tât, welt ir michs wern:
sô muget ir mîner minne gern."
dô sprach er "vrouwe, swâ daz rîs
stêt, daz alsô hôhen prîs
mir ze saelden mac bejagen,
daz ich iu, vrouwe, müeze klagen
nâch iwern hulden mîne nôt,
daz brich ich, ob mich laet der tôt."
Swaz dâ stuonden bluomen lieht,
die wâren gein dirre varwe ein nieht,
die Orgelûse brâhte.
Gâwân an si gedâhte
sô daz sîn êrste ungemach
im deheines kumbers jach.
sus reit si mit ir gaste
von der burc wol ein raste,
ein strâzen wît und sleht,
vür ein clârez vôreht.
der art des boume muosen sîn,
tämris und prisîn.
daz was der Clinschores walt.
Gâwân der degen balt
sprach "vrouwe, wâ brich ich den kranz,
des mîn dürkel vröude werde ganz?"
er solts et hân gediuhet nider,
als dicke ist geschehen sider
maneger clâren vrouwen.
si sprach "ich lâz iuch schouwen
aldâ ir prîs megt behaben."
über velt gein eime graben
riten si sô nâhen,
des kranzes poum si sâhen.
dô sprach si "hêrre, jenen stam
den heiet der mir vröude nam:
bringet ir mir drab ein rîs,
nie rîter alsô hôhen prîs
mit dienst erwarp durch minne."
sus sprach diu herzoginne.
"Hie wil ich mîne reise sparn.
got waldes, welt ir vürbaz varn:
sone durfet irz niht lengen,
ellenthafte sprengen
müezet ir zorse alsus
über Li gweiz prelljûs."
si habet al stille ûf dem plân:
vürbaz reit hêr Gâwân.
er rehôrte eins draeten wazzers val:
daz het durchbrochen wît ein tal,
tief, ungeverteclîche.
Gâwân der ellens rîche
nam daz ors mit den sporn:
ez treip der degen wol geborn,
daz ez mit zwein vüezen trat
hin über an den andern stat.
der sprunc mit valle muoste sîn.
des weinde iedoch diu herzogîn.
der wâc was snel und grôz.
Gâwân sîner kraft genôz:
doch truoger harnasches last.
dô was eines boumes ast
gewahsen in des wazzers trân:
den begreif der starke man,
wander dennoch gerne lebte.
sîn sper dâ bî im swebte:
daz begreif der wîgant.
er steic hin ûf an daz lant.
Gringuljet swam ob und und,
dem er helfen dô begunde.
Daz ors sô verr hin nider vlôz:
des loufens in dernâch verdrôz,
wander swaere harnas truoc:
er hete wunden ouch genuoc.
nû treib ez ein werve her,
daz erz erreichte mit dem sper,
aldâ der regen und des guz
erbrochen hete wîten vluz
an einer tiefen halden:
daz uover was gespalden;
daz Gringuljeten nerte.
mit dem sper erz kêrte
sô nâhe her zuo an daz lant,
den zoum ergreif er mit der hant.
sus zôch mîn hêr Gâwân
daz ors hin ûz ûf den plân.
ez schutte sich. dô ez genas,
der schilt dâ niht bestanden was:
er gurt dem orse und nam den schilt.
swen sîns kumbers niht bevilt,
daz lâz ich sîn: er het doch nôt,
sît ez diu minne im gebôt.
Orgelûs diu glanze
in jagete nâch dem kranze:
daz was ein ellenthaftiu vart.
der boum was alsô bewart,
waern Gâwâns zwên, die müesen ir leben
umb den kranz hân gegeben:
des pflac der künec Gramoflanz.
Gâwân brach iedoch den kranz.
Daz wazzer hiez Sabîns.
Gâwân holt unsenften zins,
dô er untz ors drîn bleste.
swie Orgelûse gleste,
ich wolt ir minne alsô niht nemen:
ich weiz wol wes mich sol gezemen.
dô Gâwân daz rîs gebrach
und der kranz wart sîns helmes dach,
ez reit zuo zim ein rîter clâr.
dem wâren sîner zîte jâr
weder ze kurz noch ze lanc.
sîn muot durch hôchvart in twanc,
swie vil im ein man tete leit,
daz er doch mit dem niht streit,
irn waeren zwêne oder mê.
sîn hôhez herze was sô hêr,
swaz im tete ein man,
den wolter âne strît doch lâzen.
vil li roy Irôt
Gâwân guoten morgen bôt:
daz was der künec Gramoflanz.
dô sprach er "hêrre, umb disen kranz
hân ich doch niht gar verzigen.
mîn grüezen waer noch gar verswigen,
ob iwer zwêne waeren,
die daz niht verbaeren
sine holten hie durch hôhen prîs
ab mîme boume alsus ein rîs,
die müesen strît enpfâhen:
daz sol mir sus versmâhen."
Ungern ouch Gâwân mit im streit:
der künec unwerlîche reit.
doch vuort der degen maere
einen mûzersperwaere:
der stuont ûf sîner clâren hant.
Itonjê het in im gesant,
Gâwâns süeziu swester.
pfaewîn von Sinzester
ein huot ûf sîme houbte was.
von samît grüene als ein gras
der künec ein mantel vuorte,
daz vaste ûf d'erden ruorte
iewederthalb die orte sîn:
diu veder was lieht härmîn.
niht ze grôz, doch starc genuoc
waz ein pfärt daz den künec truoc,
an pfärdes schoene niht betrogen,
von Tenemarken dar gezogen
oder brâht ûf dem mer.
der künec reit âne alle wer:
wander vuorte swertes niht.
"iwer schilt iu strîtes giht,"
sprach der künec Gramoflanz.
"iwers schildes ist sô wênec ganz:
Lît marveile
ist worden iu ze teile.
ir habt die âventiure erliten,
diu mîn solde hân erbiten,
wan daz der wîse Clinschor
mir mit vriden gieng ie vor,
und daz ich gein ir krieges pflige,
diu den wâren minnen sige
mit clârheit hât behalden.
si kan noch zornes walden
gein mir. ouch twinget si des nôt:
Cidegasten sluog ich tôt,
in selbe vierden, ir werden man.
Orgelûsen vuort ich dan,
ich bôt ir krône und al mîn lant:
swaz ir diens bôt mîn hant,
dâ kêrt si gegen ir herzen vâr.
mit vlêhen hêt ich se ein jâr:
ine kunde ir minne nie bejagen.
ich muoz iu herzenlîche klagen.
ich weiz wol dazs iu minne bôt,
sît ir hie werbet mînen tôt.
waert ir nû selbe ander komen,
ir möht mirz leben hân benomen,
oder ir waert bêde erstorben:
daz het ir drumbe erworben.
mîn herz nâch ander minne gêt,
dâ helfe an iwern gnâden stêt,
sît ir ze Terr marveile sît
worden hêrre. iwer strît
hât iu den prîs behalden:
welt ir nû güete walden,
sô helfet mir umb eine maget,
nâch der mîn herze kumber klagt.
diu ist des künec Lôtes kint.
alle die ûf erden sint,
Die getwungen mich sô sêre nie.
ich hân ir kleinoete alhie:
nû gelobet ouch mîn dienst dar
gein der meide wol gevar.
ouch trûwe ich wol, si sî mir holt:
wand ich hân nôt durch si gedolt.
sît Orgelûs diu rîche
mit worten herzenlîche
ir minne mir versagete,
ob ich sît prîs bejagete,
mir wurde wol oder wê,
daz schuof diu werde Itonjê.
ine hân ir leider niht gesehen.
wil iwer trôst mir helfe jehen,
sô bringt diz kleine vingerlîn
der clâren süezen vrouwen mîn.
ir sît hie strîtes ledec gar,
ezn waer dan groezer iwer schar,
zwêne oder mêre.
wer jaeh mir des vür êre,
ob i'uch slüege od sicherheit
twung? den strît mîn hant ie meit."
dô sprach mîn hêr Gâwân
"ich pin doch werlîch ein man.
wolt ir des niht prîs bejagen,
wurd ich von iwerr hant erslagen,
sone hân ouch ichs deheinen prîs
daz ich gebrochen hân diz rîs.
wer jaehe mirs vür êre grôz,
ob i'uch slüege alsus blôz?
Ich wil iwer bote sîn:
gebt mir her daz vingerlîn,
und lât mich iwern diens sagen
und iwern kumber niht verdagen."
der künec des dancte sêre.
Gâwân vrâgte in mêre
"sît iu versmâhet gein mir strît,
nû sagt mir, hêrre, wer ir sît."
"irn sult ez niht vür laster doln,"
sprach der künec, "mîn name ist unverholn.
mîn vater der hiez Irôt:
den ersluoc der künec Lôt.
ich pinz der künec Gramoflanz.
mîn hôhez herze ie was sô ganz
daz ich ze keinen zîten
niemer wil gestrîten,
swaz mir taete ein man;
wan einer, heizet Gâwân,
von dem ich prîs hân vernomen,
daz ich gerne gein im wolte komen
ûf strît durch mîne riwe.
sîn vater der brach triwe,
ime gruoze er mînen vater sluoc.
ich hân ze sprechen dar genuoc.
nû ist Lôt erstorben,
und hât Gâwân erworben
solhen prîs vor ûz besunder
daz ob der tavelrunder
im prîses nieman glîchen mac:
ich geleb noch gein im strîtes tac."
Dô sprach des werden Lôtes suon
"welt ir daz ze liebe tuon
iwer vriundîn, ob ez diu ist,
daz ir sus valschlîchen list
von ir vater kunnet sagen
und dar zuo gerne het erslagen
ir bruoder, sô ist se ein übel maget,
daz si den site an iu niht klagt.
kund si tohter und swester sîn,
sô waer se ir beider vogetîn,
daz ir verbaeret disen haz.
wie stüende iwerem sweher daz,
het er triwe zebrochen?
habt ir des niht gerochen,
daz ir in tôt gein valsche sagt?
sîn sun ist des unverzagt,
in sol des niht verdriezen,
mager niht geniezen
sîner swester wol gevar,
ze pfande er gît sich selben dar.
hêrre, ich heize Gâwân.
swaz iu mîn vater hât getân,
daz rechet an mir: er ist tôt.
ich sol vür sîn lasters nôt,
hân ich werdeclîchez leben,
ûf kampf vür in ze gîsel geben."
dô sprach der künec "sît ir daz,
dar ich trage unverkornen haz,
sô tuot mir iwer werdekeit
beidiu liep und leit.
Ein dinc tuot mir an iu wol,
daz ich mit iu strîten sol.
ouch ist iu hôher prîs geschehen,
daz ich iu einem hân verjehen
gein iu ze kampfe kumende.
uns ist ze prîse vrumende
ob wir werde vrouwen
den kampf lâzen schouwen.
vünfzehen hundert bringe ich dar:
ir habt ouch eine clâre schar
ûf Schastel marveile.
iu bringet ziwerm teile
iwer oeheim Artûs
von eime lande daz alsus,
Löver, ist genennet;
habt ir die stat erkennet,
Bems bî der Korchâ?
diu massenîe ist elliu dâ:
von hiute übern ahten tac
mit grôzer joye er komen mac.
von hiute am sehzehenden tage
kum ich durch mîn alte klage
ûf den plân ze Jôflanze
nâch gelte disem kranze."
der künec Gâwânn mit im bat
ze Rosche Sabbîns in die stat:
"irn mugt niht anderr brücken hân."
dô sprach mîn hêr Gâwân
"ich wil hin wider alse her:
anders leiste ich iwer ger."
Si gâben vîanze,
daz si ze Jôflanze
mit rîtern und mit vrouwen her
koemen durch ir zweier wer,
als was benant daz teidinc,
si zwêne al ein ûf einen rinc.
sus schiet mîn hêr Gâwân
dannen von dem werden man.
mit vröuden er leischierte:
der kranz in zimierte:
er wolt daz ors niht ûf enthaben,
mit sporn treib erz an den graben.
Gringuljet nam bezîte
sînen sprunc sô wîte
daz Gâwân vallen gar vermeit.
zuo zim diu herzoginne reit,
aldâ der helt erbeizet was
von dem orse ûf daz gras
und er dem orse gurte.
ze sîner antwurte
erbeizte snellîche
diu herzoginne rîche.
gein sînen vuozen si sich bôt:
dô sprach si "hêrre, solher nôt
als ich hân an iuch gegert,
der wart nie mîn wirde wert.
vür wâr mir iwer arbeit
vüeget sölich herzeleit,
diu enpfâhen sol getriwez wîp
umb ir lieben vriundes lîp."
Dô sprach er "vrouwe, ist daz wâr
daz ir mich grüezet âne vâr,
sô nâhet ir dem prîse.
ich pin doch wol sô wîse:
ob der schilt sîn reht sol hân,
an dem hât ir missetân.
des schildes ambet ist sô hôch,
daz er von spotte ie sich gezôch,
swer rîterschaft ze rehte pflac.
vrouwe, ob ich sô sprechen mac,
swer mich derbî hât gesehen,
der muoz mir rîterschefte jehen.
etswenne irs anders jâhet,
sît ir mich êrest sâhet.
daz lâz ich sîn: nemt hin den kranz.
ir sult durch iwer varwe glanz
neheime rîter mêre
erbieten solh unêre
solt iwer spot wesen mîn,
ich wolt ê âne minne sîn."
diu clâre und diu rîche
sprach weinde herzenlîche
"hêrre, als i'u nôt gesage,
waz ich der im herzen trage,
sô gebt ir jâmers mir gewin.
gein swem sich krenket mîn sin,
der solz durch zuht verkiesen.
ine mac nimêr verliesen
vröuden, denne ich hân verlorn
an Cidegast dem ûz erkorn.
Mîn clâre süeze beâs âmîs,
sô durchliuhtic was sîn prîs
mit rehter werdekeite ger,
ez waere dirre oder der,
die muoter ie gebâren
bî sîner zîte jâren,
die muosen im jehen werdekeit
die ander prîs nie überstreit.
er was ein quecprunne der tugent,
mit alsô berhafter jugent
bewart vor valscher pfliehte.
ûz der vinster gein dem liehte
het er sich enblecket,
sînen prîs sô hôch gestecket,
daz in nieman kunde erreichen,
den valscheit möhte erweichen.
sîn prîs hôch wahsen kunde,
daz d'andern wâren drunde,
ûz sînes herzen kernen.
wie louft ob al den sternen
der snelle Sâturnus?
der triwe ein monîzirus,
sît ich die wârheit sprechen kan,
sus was mîn erwünschet man.
daz tier die meide solten klagen:
ez wirt durch reinekeit erslagen.
ich was sîn herze, er was mîn lîp:
den vlôs ich vlüstebaerez wîp.
in sluoc der künec Gramoflanz,
von dem ir vüeret disen kranz.
Hêrre, ob ich iu leide sprach,
von den schulden daz geschach,
daz ich versuochen wolde
ob ich iu minne solde
bieten durch iur werdekeit.
ich weiz wol, hêrre, ich sprach iu leit:
daz was durch ein versuochen.
nû sult ir des geruochen
daz ir zorn verlieset
und gar ûf mich verkieset.
ir sîtz der ellensrîche.
dem golde ich iuch gelîche,
daz man liutert in der gluot:
als ist geliutert iwer muot.
dem ich iuch ze schaden brâhte,
als ich denke und dô gedâhte,
der hât mir herzeleit getân."
dô sprach mîn hêr Gâwân
"vrouwe, esen wende mich der tôt,
ich lêre den künec sölhe nôt
diu sîne hôchvart letzet.
mîne triwe ich hân versetzet
gein im ûf kampf ze rîten
in kurzlîchen zîten:
dâ sul wir manheit urborn.
vrouwe, ich hân ûf iuch verkorn.
ob ir iu mînen tumben rât
durch zuht niht versmâhen lât,
ich riet iu wîplîch êre
und werdekeite lêre:
nûn ist hie nieman denne wir:
vrouwe, tuot gnâde an mir."
si sprach "an gîsertem arm
bin ich selten worden warm.
dâ gein ich niht wil strîten,
irn megt wol zandern zîten
diens lôn an mir bejagen.
ich wil iwer arbeit klagen,
unz ir werdet wol gesunt
über al swâ ir sît wunt,
unz daz der schade geheile.
ûf Schastel marveile
wil ich mit iu kêren."
"ir welt mir vröude mêren,"
sus sprach der minnen gernde man.
er huop die vrouwen wol getân
mit drucke an sich ûf ir pfert.
des dûht er si dâ vor niht wert,
do er si ob dem brunnen sach
und si sô twirhlingen sprach.
Gâwân reit dan mit vröude siten:
doch wart ir weinen niht vermiten,
unz er mit ir klagete.
er sprach daz si sagete
war umbe ir weinen waere,
daz siz durch got verbaere.
si sprach "hêrre, ich muoz iu klagen
von dem der mir hât erslagen
den werden Cidegasten.
des muoz mir jâmer tasten
Inz herze, dâ diu vröude lac
do ich Cidegastes minne pflac.
ine bin sô niht verdorben,
ine habe doch sît geworben
des küneges schaden mit koste
und manege schärpfe tjoste
gein sîme verhe gevrümt.
waz ob mir an iu helfe kümt,
diu mich rîchet und ergetzet
daz mir jâmerz herze wetzet.
ûf Gramoflanzes tôt
enpfieng ich dienst, daz mir bôt
ein künec ders wunsches hêrre was.
hêr, der heizet Amfortas.
durch minne ich nam von sîner hant
von Thabronit daz krâmgewant,
daz noch vor iwerr porten stêt,
dâ tiwerz gelt engegen gêt.
der künec in mîme dienst erwarp
dâ von mîn vröude gar verdarp.
dô ich in minne solde wern,
dô muos ich niwes jâmers gern.
in mîme dienste erwarb er sêr.
glîchen jâmer oder mê,
als Cidegast geben kunde,
gab mir Anfortases wunde.
nû jeht, wie solt ich armez wîp,
sît ich hân getriwen lîp,
alsolher nôt bî sinne sîn?
etswenn sich krenket ouch der mîn,
Sît daz er lît sô helfelôs,
den ich nâch Cidegaste erkôs
zergetzen und durch rechen.
hêr, nû hoeret sprechen,
wâ mit erwarp Clinschor
den rîchen krâm vor iwerm tor.
dô der clâre Amfortas
minne und vröude erwendet was,
der mir die gâbe sande,
dô vorht ich die schande.
Clinschore ist staeteclîchen bî
der list von nigrômanzî,
daz er mit zouber twingen kan
beidiu wîb und man.
swaz er werder diet gesiht,
dien laet er âne kumber niht.
durch vride ich Clinschore dar
gap mînen krâm nâch rîcheit var:
swenn diu âventiur wurde erliten,
swer den prîs het erstriten,
an den solt ich minne suochen:
wolt er minne niht geruochen,
der krâm waer anderstunde mîn.
der sol sus unser zweier sîn.
des swuoren die dâ wâren.
dâ mite ich wolde vâren
Gramoflanzes durch den list
der leider noch ungendet ist.
het er die âventiure geholt,
sô müeser sterben hân gedolt.
Clinschor ist hövesch und wîs:
der reloubet mir durch sînen prîs
von mîner massenîe erkant
rîterschaft übr al sîn lant
mit manegem stiche und slage.
die ganzen wochen, alle ir tage,
al die wochen in dem jâr,
sunderrotte ich hân ze vâr,
dise den tac und jene de naht:
mit koste ich schaden hân gedâht
Gramoflanz dem hôchgemuot.
manegen strît er mit in tuot.
waz bewart in ie drunde?
sîns verhs ich vâren kunde.
die wâren ze rîch in mînen solt,
wart mir der keiner anders holt,
nâch minne ich manegen dienen liez,
dem ich doch lônes niht gehiez.
mînen lîp gesach nie man,
ine möhte wol sîn diens hân;
wan einer, der truoc wâpen rôt.
mîn gesinde er brâht in nôt:
vür Lôgroys er kom geriten:
dâ entworht ers mit solhen siten,
sîn hant se nider streute,
daz ich michs wênec vreute.
zwischen Lôgroys und iurm urvar,
mîner rîtr im volgeten vünfe dar:
die enschumpfierter ûf dem plân
und gap diu ors dem schifman.
Dô er die mîne überstreit,
nâch dem helde ich selbe reit.
ich bôt im lant und mînen lîp:
er sprach, er hete ein schoener wîp,
und diu im lieber waere.
diu rede was mir swaere:
ich vrâgete wer diu möhte sîn.
"von Pelrapeir diu künegîn,
sus ist genant diu lieht gemâl:
sô heize ich selbe Parzivâl.
ich enwil iwer minne niht:
der grâl mir anders kumbers giht."
sus sprach der helt mit zorne:
hin reit der ûz erkorne.
hân ich dar an missetân,
welt ir mich daz wizzen lâzen,
ob ich durch mîne herzenôt
dem werden rîter minne bôt,
sô krenket sich mîn minne."
Gâwân zer herzoginne
sprach "vrouwe, ih erkenne in alsô wert,
an dem ir minne hât gegert,
het er iuch ze minne erkorn,
iwer prîs waer an im unverlorn."
Gâwân der kurtoys
und de herzoginne von Lôgroys
vast an ein ander sâhen.
dô riten si sô nâhen,
daz man se von der burg ersach,
dâ im diu âventiure geschach.
Dô sprach er "vrouwe, tuot sô wol,
ob ich iuch des biten sol,
lât mînen namen unrekant,
als mich der rîter hât genant,
der mir entreit Gringuljeten.
leist des ich iuch hân gebeten:
swer iuch des vrâgen welle,
sô sprecht ir "mîn geselle
ist mir des unerkennet,
er wart mir nie genennet."
si sprach "vil gern ich siz verdage,
sît ir niht welt daz ichz in sage."
er und diu vrouwe wol gevar
kêrten gein der bürge dar.
die rîter heten dâ vernomen
daz dar ein rîter waere komen,
der het die âventiur erliten
und den lewen überstriten
und den turkoyten sider
ze rehter tjost gevellet nider.
innen des reit Gâwân
gein dem urvar ûf den plân,
daz sin von zinnen sâhen.
si begunden vaste gâhen
ûz der burc mit schalle.
dô vuorten sie alle
rîche baniere:
sus kômen sie schiere
ûf snellen râvîten.
er wânde se wolden strîten.
Do er se verre komen sach,
hin zer herzoginne er sprach
"kumt jenez volc gein uns ze wer?"
si sprach "ez ist Clinschores her,
die iwer kûme hânt erbiten.
mit vröuden koment si nû geriten
und wellent iuch enpfâhen.
daz endarf iu niht versmâhen,
sît ez diu vröude in gebôt."
nû was ouch Plippalinôt
mit sîner clâren tohter vier
komen in einem ussier.
verre ûf den plân si gein im gienc:
diu maget in mit vröude enpfienc.
Gâwân bôt ir sînen gruoz:
si kust im stegreif und vuoz,
und enpfienc ouch die herzogîn.
si nam in bî dem zoume sîn
und bat erbeizen den man.
diu vrouwe und Gâwân
giengen an des schiffes ort.
ein teppich und ein kulter dort
lâgen: an der selben stete
diu herzogîn durch sîne bete
zuo Gâwâne nider saz.
des verjen tohter niht vergaz,
si entwâpente in. sus hôrt ich sagen.
ir mantel hete si dar getragen,
der des nahtes ob im lac,
do er ir herberge pflac:
Des was im nôt an der zît.
ir mantel und sîn kursît
leit an sich hêr Gâwân.
si truogez harnasch her dan.
alrêrst diu herzoginne clâr
nam sîns antlützes war,
dâ si sâzen bî ein ander.
zwêne gebrâten gâlander,
mit wîn ein glesîn barel
und zwei blankiu wastel
diu süeze maget dar nâher truoc
ûf einer tweheln wîz genuoc.
die spîse ervloug ein sprinzelîn.
Gâwân und diu herzogîn
mohtenz wazzer selbe nemen,
ob twahens wolde si gezemen;
daz si doch bêdiu tâten.
mit vröude er was berâten,
daz er mit ir ezzen solde,
durch die er lîden wolde
beidiu vröude und nôt.
swenn siz parel im gebôt,
daz gerüeret het ir munt,
sô wart im niwe vröude kunt
daz er dâ nâch solt trinken.
sîn riwe begunde hinken,
und wart sîn hôchgemüete snel.
ir süezer munt, ir liehtez vel
in sô von kumber jagete,
daz er kein wunden klagete.
Von der burc die vrouwen
dise wirtschaft mohten schouwen.
anderhalp anz urvar,
manec wert ritter kom aldar:
ir buhurt mit kunst wart getân.
disehalb hêr Gâwân
danctem verjen und der tohter sîn
(als tete ouch diu herzogîn)
ir güetlîchen spîse.
diu herzoginne wîse
sprach "war ist der rîter komen,
von dem diu tjoste wart genomen
gester dô ich hinnen reit?
ob den iemen überstreit,
weder schiet daz leben oder tôt?"
dô sprach Plippalinôt
"vrouwe, ich sah in hiute leben.
er wart mir vür ein ors gegeben:
welt ir ledegen den man,
dar umbe sol ich swalwen hân,
diu der künegîn Secundillen was,
und die iu sante Anfortas.
mac diu härpfe wesen mîn,
ledec ist duc de Gôwerzîn."
"die härpfen untz ander krâmgewant,"
sprach si, "wil er, mit sîner hant
mac geben und behalden
der hie sitzet: lâts in walden.
ob ich im sô liep wart ie,
er loeset mir Lischoysen hie,
Den herzogen von Gôwerzîn,
und ouch den andern vürsten mîn,
Flôranden von Itolac,
der nahtes mîner wahte pflac:
er was mîn turkoyte alsô,
sîns trûren wirde ich niemer vrô."
Gâwân sprach zer vrouwen
"ir muget se bêde schouwen
ledec ê daz uns kom diu naht."
dô heten si sich des bedâht
und vuoren über an daz lant.
die herzoginne lieht erkant
huop Gâwân aber ûf ir pfert.
manec edel rîter wert
enpfiengen in und die herzogin.
si kêrten gein der bürge hin.
dâ wart mit vröuden geriten,
von in diu kunst niht vermiten,
deis der buhurt het êre.
waz mag ich sprechen mêre?
wan daz der werde Gâwân
und diu herzoginne wol getân
von vrouwen wart enpfangen sô,
si mohtens bêdiu wesen vrô,
ûf Schastel marveile.
ir mugts im jehen ze heile,
daz im diu saelde ie geschach.
dô vuort in an sîn gemach
Arnîve: und die daz kunden,
die bewarten sîne wunden.
ZArnîven sprach Gâwân
"vrouwe, ich sol ein boten hân."
ein juncvrouwe wart gesant:
diu brâhte einen sarjant,
manlîch, mit zühten wîse,
in sarjandes prîse.
der knappe swuor des einen eit,
er wurbe lieb oder leit,
daz er des nieman dâ
gewüege noch anderswâ,
wan dâ erz werben solde.
er bat daz man im holte
tincten und permint.
Gâwân des künec Lôtes kint
schreib gefuoge mit der hant.
er enbôt ze Löver in daz lant
Artûse und des wîbe
dienst von sîme lîbe
mit triwen unverschertet:
und het er prîs behertet,
der waere an werdekeite tôt,
sine hulfen im ze sîner nôt,
daz si beide an triwe daehten
und ze Jôflanze braehten
die massenî mit vrouwen schar:
und er koeme ouch selbe gein in dar
durch kampf ûf al sîn êre.
ernbôt in dennoch mêre,
der kampf waere alsô genomen
daz er werdeclîche müese komen.
Do enbôt ouch hêr Gâwân,
ez waere vrouwe oder man,
al der massenîe gar,
daz si ir triwe naemen war
und daz sim künege rieten kumen:
daz möhte an werdekeit in vrumen.
al den werden er enbôt
sîn dienst und sînes kampfes nôt.
der brief niht insigels truoc:
er schreib in sus erkant genuoc
mit wârzeichen ungelogen.
"nû ensoltuz niht langer zogen,"
sprach Gâwân zem knappen sîn.
"der künec und diu künegîn
sint ze Bems bî der Korcâ.
die küneginne soltu dâ
sprechen eines morgens vruo:
swaz si dir râte, daz tuo.
und lâz dir eine witze bî,
verswîc daz ich hie hêrre sî.
daz du hie massenîe sîs,
daz ensage in niht deheinen wîs."
dem knappen was dannen gâch.
Arnîve sleich im sanfte nâch:
diu vrâgte in war er wolde
und waz er werben solde.
dô sprach er "vrouwe, in sags iu niht,
ob mir mîn eit rehte giht.
got hüete iur, ich wil hinnen varn."
er reit nâch werdeclîchen scharn.
Arnîve zorn bejagete,
daz der knappe ir niht ensagete
alsus getâniu maere,
war er gesendet waere.
si bat den der der porten pflac
"ez sî naht oder tac,
sô der knappe wider rîte,
vüeg daz er mîn bîte
unz daz ich in gespreche:
mit dîner kunst daz zeche."
doch truoc si ûfen knappen haz.
wider în durch vrâgen baz
gienc si zer herzoginne.
diu pflac ouch der sinne,
daz ir munt des niht gewuoc,
welhen namen Gâwân truoc.
sîn bete hete an ir bewart,
si versweic sîn namen und sînen art.
pusîne und ander schal
ûf dem palas erhal
mit vroelîchen sachen.
manec rückelachen
in dem palas wart gehangen.
aldâ wart niht gegangen
wan ûf tepchen wol geworht.
ez het ein armer wirt ervorht.
alumbe an allen sîten
mit senften plûmîten
manec gesiz dâ wart geleit,
dar ûf man tiure kultern treit.
Gâwân nâch arbeite pflac
slâfens den mitten tac.
im wâren sîne wunden
mit kunst alsô gebunden,
ob vriundîn waer bî im gelegen,
het er minne gepflegen,
daz waere im senfte und guot.
er het ouch bezzern slâfes muot,
dan des nahtes dô diu herzogin
an ungemache im gap gewin.
er erwachte gein der vesper zît.
doch het er in slâfe strît
gestriten mit der minne
abe mit der herzoginne.
ein sîn kameraere
mit tiurem golde swaere
brâht im kleider dar getragen
von liehtem pfelle, hôrt ich sagen.
dô sprach mîn hêr Gâwân
"wir suln der kleider mê noch hân,
diu al gelîche tiure sîn;
dem herzogen von Gôwerzîn,
und dem clâren Flôrande,
der in manegem lande
hât gedienet werdekeit.
nû schaffet daz diu sîn bereit."
bî eime knappen er enbôt
sîme wirt Plippalinôt
daz er im sant Lischoysen dar.
bî sîner tohter wol gevar
Wart Lischoys dar ûf gesant.
vrou Bêne brâht in an der hant,
durch Gâwânes hulde;
und ouch durch die schulde:
Gâwân ir vater wol gehiez,
dô er si sêre weinde liez,
des tages dô er von ir reit
dâ prîs erwarp sîn manheit.
der turkoyte was ouch komen.
an den bêden wart vernomen
Gâwâns enpfâhen âne haz.
iewederr nider zuo zim saz,
unz man in kleider dar getruoc:
diu wâren kostlîch genuoc,
daz si niht bezzer möhten sîn.
diu brâhte man in allen drîn.
ein meister hiez Sârant,
nâch dem Sêres wart genant:
der was von Trîande.
in Secundillen lande
stêt ein stat heizet Thasmê:
diu ist groezer danne Ninnivê
oder dan diu wîte Acratôn.
Sârant durch prîses lôn
eins pfelles dâ gedâhte
(sîn werc vil spaehe brâhte):
der heizet saranthasmê.
ob der iht rîlîchen stê?
daz muget ir âne vrâgen lâzen:
wand er muoz grôze koste hân.
Diu selben kleider leiten an
die zwêne und Gâwân.
si giengen ûf den palas,
dâ einhalp manec rîter was,
anderhalp die clâren vrouwen.
swer rehte kunde schouwen,
von Lôgroys diu herzogîn
truoc vor ûz den besten schîn.
der wirt und die geste
stuonden vür si diu dâ gleste,
diu Orgelûse was genant.
der turkoyte Flôrant
und Lischoys der clâre
wurden ledec âne vâre,
die zwêne vürsten kurtoys,
durch die herzogin von Lôgroys.
si dancte Gâwân drumbe,
gein valscheit diu tumbe
und diu herzelîche wîse
gein wîplîchem prîse.
dô disiu rede geschach,
Gâwân vier küneginne sach
bî der herzoginne stên.
er bat die zwêne nâher gên
durch sîne kurtôsîe:
die jungeren drîe
hiez er küssen dise zwêne.
nû was ouch vrouwe Bêne
mit Gâwân dar gegangen:
diu wart dâ wol enpfangen.
Der wirt niht langer wolde stên:
er bat die zwêne sitzen gên
zuo den vrouwen swâ si wolden.
dô si sô tuon solden,
diu bete tete in niht ze wê.
"welhez ist Itonjê?"
sus sprach die werde Gâwân:
"diu sol mich bî ir sitzen lâzen."
des vrâgter Bênen stille.
sît ez was sîn wille,
si zeigete im die maget clâr.
"diu den rôten munt, daz prûne hâr
dort treit bî liehten ougen.
welt ir si sprechen tougen,
daz tuot gefuoclîche,"
sprach vrou Bên diu zühte rîche.
diu wesse Itonjê minnen nôt,
und daz ir herze dienst bôt
der werde künec Gramoflanz
mit rîterlîchen triwen ganz.
Gâwân saz nider zuo der maget
(ich sag iu daz mir wart gesagt):
sîner rede er dâ begunde
mit vuoge, wand erz kunde,
ouch kunde si gebâren,
daz von sô kurzen jâren
als Itonjê diu junge truoc,
den hete si zühte gar genuoc.
er hete sich vrâgns gein ir bewegen,
ob si noch minne kunde pflegen.
Dô sprach diu maget mit sinnen
"hêr, wen solt ich minnen?
sît mir mîn êrster tag erschein,
sô wart rîter nie dehein
ze dem ich ie gespraeche wort,
wan als ir hiute hât gehôrt."
"sô möhten iu doch maere komen,
wâ ir mit manheit hât vernomen
bejagten prîs mit rîterschaft,
und wer mit herzenlîcher kraft
nâch minnen dienst bieten kan."
sus sprach mîn hêr Gâwân:
des antwurt im diu clâre maget
"nâch minne ist diens mich verdagt.
wan der herzoginne von Lôgroys
dient manc rîter kurtoys,
beidiu nâch minne und umb ir solt.
der hât maneger hie geholt
tjostieren dâ wirz sâhen.
ir keiner nie sô nâhen
kom als ir uns komen sît.
den prîs ûf hoehet iwer strît."
er sprach zer meide wol gevar
"war kriegt der herzoginne schar,
sus manec rîter ûz erkorn?
wer hât ir hulde verlorn?"
si sprach "daz hât roys Gramoflanz,
der der werdekeite kranz
treit, als im diu volge giht.
hêr, des erkenne ich anders niht."
Dô sprach mîn hêr Gâwân
"ir sult sîn vürbaz künde hân,
sît er sich prîse nâhet
und des mit willen gâhet.
von sînem munde ich hân vernomen,
daz er herzenlîche ist komen
mit dienst, ob irs geruochet,
sô daz er helfe suochet
durch trôst an iwer minne.
künec durch küneginne
sol billîche enpfâhen nôt.
vrouwe, hiez iur vater Lôt,
sô sît irz die er meinet,
nâch der sîn herze weinet:
und heizt ir Itonjê,
sô tuot ir im von herzen wê.
ob ir triwe kunnet tragen,
sô sult ir wenden im sîn klagen.
beidenthalp wil ich des bote sîn.
vrouwe, nemt diz vingerlîn:
daz sant iu der clâre.
ouch wirb ichz âne vâre:
vrowe, daz lât al balde an mich."
si begunde al rôt värwen sich:
als ê was gevar ir munt,
wart al dem antlütze kunt:
dar nâch schier wart si anders var.
si greif al blûweclîche dar:
daz vingerlîn wart schier erkant:
si enpfiengez mit ir clâren hant.
Dô sprach si "hêrre, ich sihe nû wol,
ob ich sô vor iu sprechen sol,
daz ir von im rîtet,
nâch dem mîn herze strîtet.
ob ir der zuht ir reht nû tuot,
hêr, diu lêrt iuch helenden muot.
disiu gâbe ist mir ouch ê gesant
von des werden küneges hant.
von im sagt wâr diz vingerlîn:
er enpfiengez von der hende mîn.
swaz er kumbers ie gewan,
dâ bin ich gar unschuldec an:
wan sînen lîp hân ich gewert
mit gedanken swes er an mich gert.
er hete schiere daz vernomen,
möht ich iemmer vürbaz komen.
Orgelûsen ich geküsset hân,
diu sînen tôt sus werben kan.
daz was ein kus den Jûdas truoc,
dâ von man sprîchet noch genuoc.
elliu triwe an mir verswant,
daz der turkoite Flôrant
und der herzoge von Gôwerzîn
von mir geküsset solden sîn.
mîn suon wirt in doch niemer ganz,
die gein dem künege Gramoflanz
mit staete ir hazzen kunnen tragen.
mîn muoter sult ir daz verdagen,
und mîn swester Cundrîê."
des bat Gâwân Itonjê.
"Hêrre, ir bâtet mich alsus,
daz ich enpfâhen müese ir kus,
doch unverkorn, an mînen munt:
des ist mîn herze ungesunt.
wirt uns zwein immer vröude erkant,
diu helfe stêt in iwer hant.
vür wâr der künec mînen lîp
minnet vür elliu wîp.
des wil ich in geniezen lâzen:
ich pin im holt vür alle man.
got lêre iuch helfe und rât,
sô daz ir uns bî vröuden lât."
dô sprach er "vrowe, nû lêrt mich wie.
er hât iuch dort, ir habt in hie,
und sît doch underscheiden:
möht ich nû wol iu beiden
mit triwen solhen rât gegeben,
des iwer werdeclîchez leben
genüzze, ich woldez werben:
des enlieze ich niht verderben."
si sprach "ir sult gewaldec sîn
des werden küneges und mîn.
iwer helfe und der gotes segen
müeze unser zweier minne pflegen,
sô daz ich ellende
im sînen kumber wende.
sît al sîn vröude stêt an mir,
swenne ich untriwe enbir,
sô ist immer mînes herzen ger
daz ich in mîner minne wer."
Gâwân hôrt an dem vrouwelîn,
daz si bî minne wolde sîn:
dar zuo was ouch niht ze laz
gein der herzoginne ir haz.
sus truoc si minne und haz.
ouch het er sich gesündet baz
gein der einvaltigen maget
diu im ir kumber hât geklagt;
wander ir niht zuo gewuoc
daz in und si ein muoter truoc:
ouch was ir bêder vater Lôt.
der meide er sîne helfe bôt:
dâ engein si tougenlîchen neic,
daz er si troesten niht versweic.
nû was ouch zît daz man dar truoc
tischlachen manegez wîz genuoc
untz prôt ûf den palas,
dâ manec clâriu vrouwe was.
daz het ein underscheit erkant,
daz die rîter eine want
heten sunder dort hin dan.
den sedel schuof hêr Gâwân.
der turkoyte zuo zim saz.
Lischoys mit Gâwâns muoter az,
der clâren Sangîven.
mit der küneginne Arnîven
az diu herzoginne clâr.
sîn swester bêde wol gevar
Gâwân zuo zim sitzen liez:
iewedriu tete als er si hiez.
Mîn kunst mir des niht halbes giht,
ine bin solch küchenmeister niht,
daz ich die spîse künne sagen,
diu dâ mit zuht wart vür getragen.
dem wirte und den vrouwen gar
dienden meide wol gevar:
anderhalp den rîtern an ir want
diende manec sarjant.
ein vorhtlîch zuht si des betwanc,
daz sich der knappen keiner dranc
mit den juncvrouwen:
man muoste se sunder schouwen,
si trüegen spîse oder wîn:
sus muosen si mit zühten sîn.
si mohten dô wol wirtschaft jehen.
ez was in selten ê geschehen,
den vrouwen und der rîterschaft,
sît si Clinschores kraft
mit sînen listen überwant.
si wâren ein ander unbekant,
und beslôz se doch ein porte,
daz si ze gegenworte
nie kômen, vrouwen noch die man.
dô schuof mîn hêr Gâwân
daz diz volc ein ander sach;
dar an in liebes vil geschach.
Gâwân was ouch liep geschehen:
doch muoser tougenlîchen sehen
an die clâren herzoginne:
diu twanc sîns herzen sinne.
nû begunde ouch strûchen der tac,
daz sîn schîn vil nâch gelac,
und daz man durch diu wolken sach
des man der naht ze boten jach,
manegen stern, der balde gienc,
wand er der naht herberge vienc.
nâch der naht baniere
kom si selbe schiere.
manec tiuriu krône
was gehangen schône
alumbe ûf den palas,
diu schiere wol bekerzet was.
ûf al die tische sunder
truoc man kerzen dar ein wunder.
dar zuo diu âventiure gieht,
diu herzoginne waer sô lieht,
waere der kerzen keiniu brâht,
dâ waer doch ninder bî ir naht:
ir blic wol selbe kunde tagen.
sus hôrt ich von der süezen sagen.
man welle im unrehtes jehen,
sô habt ir selten ê gesehen
deheinen wirt sô vröuden rîch.
ez was den vröuden dâ gelîch.
alsus mit vröudehafter ger,
die rîter dar, die vrouwen her,
dicke an ein ander blicten.
die von der vremde erschricten,
werdents iemmer heinlîcher baz,
daz sol ich lâzen âne haz.
Ezn sî denne gar ein vrâz,
welt ir, si habent genuoc dâ gâz.
man truoc die tische gar her dan.
dô vrâgte mîn hêr Gâwân
umb guote videlaere,
op der dâ keiner waere.
dâ was werder knappen vil,
wol gelêrt ûf seitspil.
irnkeines kunst was doch sô ganz,
sine müesten strîchen alten tanz:
niwer tänze was dâ wênc vernomen,
der uns von Dürngen vil ist komen.
nû danct es dem wirte:
ir vröude er si niht irte.
manec vrouwe wol gevar
giengen vür in tanzen dar.
sus wart ir tanz gezieret,
wol underparrieret
die rîter underz vrouwen her:
gein der riwe kômen si ze wer.
och mohte man dâ schouwen
ie zwischen zwein vrouwen
einen clâren rîter gên:
man mohte vröude an in verstên.
swelch rîter pflac der sinne,
daz er dienst bôt nâch minne,
diu bete was urlouplîch.
die sorgen arm und vröuden rîch
mit rede vertriben die stunde
gein manegem süezem munde.
Gâwân und Sangîve
und diu künegîn Arnîve
sâzen stille bî des tanzes schar.
diu herzoginne wol gevar
her umb zuo Gâwân sitzen gienc.
ir hant er in die sîne enpfienc:
si sprâchen sus und sô.
ir komens was er zuo zim vrô.
sîn riwe smal, sîn vröude breit
wart dô: sus swant im al sîn leit.
was ir vröude am tanze grôz,
Gâwân noch minre hie verdrôz.
diu künegîn Arnîve sprach
"hêr, nû prüevet iwer gemach.
ir solt an disen stunden
ruowen ziwern wunden.
hât sich diu herzogîn bewegen
daz se iwer wil mit decke pflegen
noch hînte geselleclîche,
diu ist helfe und râtes rîche."
Gâwân sprach "des vrâget sie.
in iwer bêdr gebot ich hie
bin." sus sprach diu herzogîn
"er sol in mîner pflege sîn.
lât ditz volc slâfen varn:
ich sol in hînte sô bewarn
daz sîn nie vriundîn baz gepflac.
Flôranden von Itolac
und den herzogen von Gôwerzîn
lât in der rîter pflege sîn."
Gar schiere ein ende nam der tanz.
juncfrowen mit varwen glanz
sâzen dort und hie:
die rîter sâzen zwischen sie.
des vröude sich an sorgen rach,
swer dâ nâch werder minne sprach,
ob er vant süeziu gegenwort.
von dem wirte wart gehôrt,
man soltez trinken vür in tragen.
daz mohten werbaere klagen.
der wirt warp, mit den gesten:
in kund och minne lesten.
ir sitzen dûht in gar ze lanc:
sîn herze ouch werdiu minne twanc.
daz trinken gab in urloup.
manegen kerzînen schoup
truogen knappen vor den rîtern dan.
do bevalch mîn hêr Gâwân
dise zwêne geste in allen:
daz muose in wol gevallen.
Lyschoys und Flôrant
vuoren slâfen al zehant.
diu herzogîn was sô bedâht,
si sprach si gunde in guoter naht.
dô vuor och al der vrouwen schar
dâ si gemaches nâmen war:
ir nîgens si begunden
mit zuht die si wol kunden.
Sangîve und Itonjê
vuoren dan: als tete ouch Cundrîê.
Bêne und Arnîve dô
schuofen daz ez stuont alsô,
dâ von der wirt gemach erleit:
diu herzogîn daz niht vermeit,
dane waere ir helfe nâhe bî.
Gâwân vuorten dise drî
mit in dan durch sîn gemach.
in einer kemenâte er sach
zwei bette sunder ligen.
nû wirt iuch gar von mir verswigen
wie diu gehêret waeren:
ez naehet andern maeren.
Arnîve zer herzoginne sprach
"nû sult ir schaffen guot gemach
disem rîter den ir brâhtet her.
op der helfe an iu ger,
iwerr helfe habt ir êre.
ine sage iu nû niht mêre,
wan daz sîne wunden
mit kunst sô sint gebunden,
er möhte nû wol wâpen tragen.
doch sult ir sînen kumber klagen:
ob ir im senftet, daz ist guot.
lêret ir in hôhen muot,
des muge wir alle geniezen:
nû lâts iuch niht verdriezen."
diu künegîn Arnîve gienc,
dô si ze hove urloub enpfienc:
Bêne ein lieht vor ir truoc dan.
die tür beslôz hêr Gâwân.
Kunn si zwei nû minne steln,
daz mag ich unsanfte heln.
ich sage vil lîht waz dâ geschach,
wan daz man dem unfuoge ie jach,
der verholniu maere machte breit.
ez ist ouch noch den höfschen leit:
och unsaeliget er sich dermite.
zuht sî dez slôz ob minne site.
nû vuogt diu strenge minne
und diu clâre herzoginne
daz Gâwâns vröude was verzert:
er waer immer unernert
sunder âmîen.
die philosophîen
und al die ie gesâzen
dâ si starke liste mâzen,
Kancor und Thêbit,
und Trebuchet der smit,
der Frimutels swert ergruop,
dâ von sich starkez wunder huop,
dar zuo al der arzte kunst,
ob si im trüegen guote gunst
mit temperîe ûz würze kraft,
âne wîplîch geselleschaft
sô müeser sîne schärpfe nôt
hân brâht unz an den sûren tôt.
ich wil iuz maere machen kurz.
er vant die rehten hirzwurz,
diu im half daz er genas
sô daz im arges niht enwas:
Diu wurz was bî dem blanken brûn.
muoterhalp der Bertûn,
Gâwân vil li roy Lôt,
süezer senft vür sûre nôt
er mit werder helfe pflac
helfeclîche unz an den tac.
sîn helfe was doch sô gedigen
deiz al daz volc was verswigen.
sît nam er mit vröuden war
al der rîter und der vrouwen gar,
sô daz ir trûrn vil nâch verdarp.
nû hoert ouch wie der knappe warp,
den Gâwân hête gesant
hin ze Löver in daz lant,
ze Bems bî der Korcâ.
der künec Artûs was aldâ,
und des wîp diu künegîn,
und maneger liehten vrouwen schîn,
und der massenîe ein vluot.
nû hoert och wie der knappe tuot.
diz was eines morgens vruo:
sîner botschefte greif er zuo.
diu künegîn zer kappeln was,
an ir venje si den salter las.
der knappe vür si kniete,
er bôt ir vröuden miete:
einen brief si nam ûz sîner hant,
dar an si geschriben vant
schrift, die si bekante
ê sînen hêrren nante
Der knappe den si knien dâ sach.
diu künegîn zem brieve sprach
"ôwol der hant diu dich schreip!
âne sorge ich nie beleip
sît des tages daz ich sach
die hant von der diu schrift geschach."
si weinde sêre und was doch vrô:
hin zem knappen sprach si dô
"du bist Gâwânes kneht."
"jâ, vrowe. dernbiutet iu sîn reht,
dienstlîch triwe âne allen wanc,
und dâ bî sîne vröude kranc,
irn welt im vröude machen hôch.
sô kumberlîch ez sich gezôch
nie umb al sîn êre.
vrouwe, ernbiut iu mêre,
daz er mit werden vröuden lebe,
und vreischer iwers trôstes gebe.
ir mugt wol an dem brieve sehen
mêre denne i'us künne jehen."
si sprach "ich hân vür wâr erkant
durch waz du zuo mir bist gesant.
ich tuon im werden dienst dar
mit wünneclîcher vrouwen schar,
die vür wâr bî mîner zît
an prîse vor ûz hânt den strît.
âne Parzivâles wîp
und âne Orgelûsen lîp
sone erkenne ich ûf der erde
bî toufe kein sô werde.
Daz Gâwân von Artûse reit,
sît hât sorge und leit
mit krache ûf mich geleit ir vlîz.
mir sagete Meljanz von Lîz,
er saehe in sît ze Barbigoel.
"ôwê," sprach si, "Plimizoel,
daz dich mîn ouge ie gesach!
waz mir doch leides dâ geschach!
Cunnewâre de Lâlant
wart mir niemer mê bekant,
mîn süeziu werdiu gespil.
tavelrunder wart dâ vil
mit rede ir reht gebrochen.
vünftehalp jâr und sehs wochen
ist daz der werde Parzivâl
von dem Plimizoel nâch dem grâl
reit. dô kêrt och Gâwân
gein Ascalûn, der werde man.
Jeschûte und Eckubâ
schieden sich von mir aldâ.
grôz jâmer nâch der werden diet
mich sît von staeten vröuden schiet."
diu künegîn trûrens vil verjach:
hin zem knappen si dô sprach
"nû volge mîner lêre.
verholne von mir kêre,
unz sich erhebe hôch der tac,
deiz volc ze hove wesen mac,
rîter, sarjande
diu grôze mahinande,
Uf den hof du balde trabe.
enruoch dîn runzît iemen habe:
dâ von soltu balde gên
aldâ die werden rîter stên.
die vrâgnt dich âventiure:
als du gâhest ûzem viure
gebâr mit rede und ouch mit siten.
von in vil kûme wirt erbiten
waz du maere bringest:
waz wirrt ob du dich dringest
durchz volc unz an den rehten wirt,
der gein dir grüezen niht verbirt?
disen brief gib im in die hant,
dar an er schiere hât erkant
dîniu maere und dîns hêrren ger:
des ist er mit der volge wer.
noch mêre wil ich lêren dich.
offenlîche soltu sprechen mich,
dâ ich und ander vrouwen
dich hoeren und schouwen.
dâ wirb umb uns als du wol kanst,
ob du dîm hêrren guotes ganst.
und sage mir, wâ ist Gâwân?"
der knappe sprach "daz wirt verlâzen:
ich sage niht wâ mîn hêrre sî.
welt ir, er blîbet vröuden bî."
der knappe was ir râtes vrô:
von der küneginne er dô
schiet als ir wol habt vernomen,
und kom ouch als er solde komen.
Reht umbe den mitten morgen
offenlîche und unverborgen
ûf den hof der knappe reit.
die höfschen prüeveten sîniu kleit
wol nâch knappelîchen siten.
ze bêden sîten was versniten
daz ors mit sporn sêre.
nâch der künegîn lêre
er balde von dem orse spranc.
umb in huop sich grôz gedranc.
kappe swert und sporn
untz ors, wurden diu verlorn,
dâ kêrt er sich wênec an.
der knappe huop sich balde dan,
dâ die werden rîter stuonden,
die vrâgen in beguonden
von âventiure maere.
si jehent daz reht dâ waere,
ze hove az weder wîp noch man,
ê der hof sîn reht gewan,
âventiur sô werdeclîch,
diu âventiure waere gelîch.
der knappe sprach "in sag iu niht.
mîn unmuoze mir des giht:
daz sult ir mir durch zuht vertragen,
und ruocht mir vome künege sagen.
den het ich gern gesprochen ê:
mir tuot mîn unmuoze wê.
ir vreischt wol waz ich maere sage:
got lêre iuch helfe und kumbers klage."
Diu botschaft den knappen twanc
daz ern ruochte wer in dranc,
unz in der künec selbe sach,
der sîn grüezen gein im sprach.
der knappe gab im einen brief,
der Artûs in sîn herze rief,
dô er von im wart gelesen,
dô muoser bî beiden wesen,
daz ein was vröude untz ander klage.
er sprach "wol disem süezem tage,
bî des liehte ich hân vernomen,
mir sint diu wâren maere komen
um mînen werden swestersuon.
kan ich manlîch dienst tuon,
durch sippe und durch geselleschaft,
ob triwe an mir gewan ie kraft,
sô leist ich daz mir Gâwân
hât enboten, ob ich kan."
hin zem knappen sprach er dô
"nû sage mir, ist Gâwân vrô?"
"jâ, hêrre, ob ir wellet,
zer vröude er sich gesellet:"
sus sprach der knappe wîse.
"er schiede gar von prîse,
ob ir in liezet under wegen:
wer solt ouch dâ bî vröuden pflegen?
iwer trôst im zucket vröude enbor:
unz ûzerhalb der riwe tor
von sîme herzen kumber jagt
daz ir an im iht sît verzagt.
Sîn herze enbôt sîn dienst dâ her
der küneginne: ouch ist sîn ger,
daz al der tavelrunder schar
sînes diens nemen war,
daz si an triwe denken
und im vröude niht verkrenken,
sô daz si iu komen râten."
al die werden des dâ bâten.
Artûs sprach "trûtgeselle mîn,
trac disen brief der künegîn,
lâz si dran lesen und sagen,
wes wir uns vrewen und waz wir klagen.
daz der künec Gramoflanz
hôchvart mit lôsheite ganz
gein mîme künne bieten kan!
er waent, mîn neve Gâwân
sî Cidegast, den er sluoc,
dâ von er kumbers hât genuoc.
ich sol im kumber mêren
und niwen site lêren."
der knappe kom gegangen
dâ er wart wol enpfangen.
er gap der küneginne den brief,
des manec ouge über lief,
dô ir süezer munt gelas
al daz dran geschriben was,
Gâwâns klage und sîn werben.
dône liez och niht verderben
der knappe zal den vrouwen warp
dar an sîn kunst niht verdarp.
Gâwâns mâc der rîche
Artûs warp herzenlîche
zer messenîe dise vart.
vor sûmen het ouch sich bewart
Gynovêr diu kurteise
warp zen vrouwen dise stolzen reise.
Keie sprach in sîme zorn
"wart abe ie sô werder man geborn,
getorst ich des gelouben hân,
sô von Norwaege Gâwân,
ziu dar nâher! holt in dâ!
sô ist er lîhte anderswâ.
wil er wenken als ein eichorn,
ir mugt in schiere hân verlorn."
der knappe sprach zer künegîn
"vrouwe, gein dem hêrren mîn
muoz ich balde kêren:
werbt sîn dinc nâch iweren êren."
zeime ir kameraer si sprach
"schaffe disem knappen guot gemach.
sîn ors sult du schouwen:
sî daz mit sporn verhouwen,
gib imz beste daz hie veile sî.
won im ander kumber bî,
ez sî pfantlôse oder kleit,
des sol er alles sîn bereit."
si sprach "nû sage Gâwân,
im sî mîn dienst undertân.
urloup ich dir zem künege nim:
dîme hêrren sag och dienst von im."
nû warp der künec sîne vart.
des wart der tavelrunder art
des tages dâ volrecket.
ez het in vröude erwecket,
daz der werde Gâwân
dennoch sîn leben solde hân:
des wâren se innen worden.
der tavelrunder orden
wart dâ begangen âne haz.
der künec ob tavelrunder az,
und die dâ sitzen solten,
die prîs mit arbeit holten.
al die tavelrunderaere
genuzzen dirre maere.
nû lât den knappen wider komen,
von dem diu botschaft sî vernomen.
der huop sich dan ze rehter zît.
der künegîn kameraere im gît
pfantlôse, ors und ander kleit.
der knappe dan mit vröuden reit,
wand er an Artûse erwarp
dâ von sîns hêrren sorge erstarp.
er kom wider, in solhen tagen,
des ich vür wâr niht kan gesagen,
ûf Schastel marveile.
Arnîve wart diu geile,
wand ir der portenaere enbôt,
der knappe waer mits orses nôt
balde wider gestrîchen:
gein dem si kom geslichen,
Aldâ der în verlâzen wart.
si vrâgt in umbe sîne vart,
war nâch er ûz waere geriten.
der knappe sprach "daz wirt vermiten,
vrouwe, in tars iu niht gesagen:
ich muozz durch mînen eit verdagen.
ez waere ouch mîme hêrren leit,
braech ich mit maeren mînen eit:
des diuhte ich in der tumbe.
vrouwe, vrâgt in selben drumbe."
si spiltz mit vrâge an manegen ort:
der knappe sprach et disiu wort,
"vrouwe, ir sûmet mich âne nôt:
ich leist daz mir der eit gebôt."
er gienc dâ er sînen hêrren vant.
der turkoite Flôrant
und der herzoge von Gôwerzîn
und von Lôgroys diu herzogîn
saz dâ mit grôzer vrouwen schar.
der knappe gienc ouch zuo zin dar.
ûf stuont mîn hêr Gâwân:
er nam den knappen sunder dan
und bat in willekomen sîn.
er sprach "sag an, geselle mîn,
eintweder vröude oder nôt,
oder swaz man mir von hove enbôt.
vunde du den künec dâ?"
der knappe sprach "hêrre, jâ,
ich vant den künec und des wîp,
und manegen werdeclîchen lîp.
Si enbietent iu dienst und ir komen.
iwer botschaft wart von in vernomen
alsô werdeclîche,
daz arme und rîche
sich vreuten: wand ich tete in kunt
daz ir noch waeret wol gesunt.
ich vant dâ hers ein wunder:
ouch wart diu tavelrunder
besetzet durch iur botschaft.
ob rîters prîs gewan ie kraft,
ich meine an werdekeite,
die lenge und ouch die breite
treit iwer prîs die krône
ob anderen prîsen schône."
er sagte im ouch wie daz geschach
daz er die küneginne sprach,
und waz im diu mit triwen riet.
er sagte im ouch von al der diet,
von rîtern und von vrouwen,
daz er se möhte schouwen
ze Jôflanze vor der zît
ê wurde sînes kampfes strît.
Gâwâns sorge gar verswant:
niht wan vröud er im herzen vant.
Gâwân ûz sorge in vröude trat.
den knappen erz verswîgen bat.
al sîner sorge er gar vergaz,
er gienc hin wider und saz,
und was mit vröuden dâ ze hûs,
unz daz der künec Artûs
mit her in sîne helfe reit.
nû hoeret lieb und leit.
Gâwân was zallen zîten vrô.
eins morgens vuogtez sich alsô
daz ûf dem rîchen palas
manec rîter und vrouwe was.
in ein venster gein dem pflûm
nam er im sunder einen rûm,
dâ er und Arnîve saz,
diu vremder maere niht vergaz.
Gâwân sprach zer künegîn
"ôwê liebiu vrouwe mîn,
wolt iuch des niht betrâgen,
daz ich iuch müeste vrâgen
von sus getânen maeren,
diu mich verswîget waeren!
wan daz ich von iur helfe gebe
alsus mit werden vröuden lebe;
getruoc mîn herze ie mannes sin,
den het diu edele herzogin
mit ir gewalt beslozzen:
nû hân ich iwer genozzen,
daz mir gesenftet ist diu nôt.
minne und wunden waere ich tôt,
wan daz iur helfeclîcher trôst
mich ûz banden hât erlôst.
von iwerr schult hân ich den lîp.
nû sagt mir, saeldehaftez wîp,
um wunder daz hie was und ist,
durch waz sô strengeclîchen list
der wîse Clinschor het erkorn:
wan ir, ich hets den lîp verlorn."
Diu herzenlîche wîse
(mit sô wîplîchem prîse
kom jugent in daz alter nie)
sprach "hêrre, sîniu wunder hie
sint dâ engein kleiniu wunderlîn,
wider den starken wundern sîn
dier hât in manegen landen.
swer uns des giht ze schanden,
der wirbet niht wan sünde mite.
hêrre, ich sage iu sînen site:
der ist maneger diete worden sûr.
sîn lant heizt Terre de Lâbûr:
von des nâchkomen er ist erborn,
der ouch vil wunders het erkorn,
von Nâpels Virgilîus.
Clinschor des neve warp alsus.
Câps was sîn houbetstat.
er trat in prîs sô hôhen pfat,
an prîse was er unbetrogen.
von Clinschor dem herzogen
sprâchen wîb und man,
unz er schaden sus gewan.
Sicilje het ein künec wert:
der was geheizen Ibert,
Iblis hiez sîn wîp.
diu truoc den minneclîchsten lîp
der ie von brüste wart genomen.
in der dienst was er komen,
unz sis mit minnen lônde;
dar umbe der künec in hônde.
Muoz ich iu sîniu tougen sagen,
des sol ich iwern urloup tragen:
doch sint diu selben maere
mir ze sagen ungebaere,
wâ mit er kom in zoubers site.
zeim kapûn mit eime snite
wart Clinschor gemachet."
des wart aldâ gelachet
von Gâwâne sêre.
si sagte im dennoch mêre
"ûf Kalot enbolot
erwarber der werlde spot:
daz ist ein burc vest erkant.
der künec bî sînem wîbe in vant:
Clinschor slief an ir arme.
lager dâ iht warme,
daz muoser sus verpfenden:
er wart mit küneges henden
zwischenn beinn gemachet sleht.
des dûhte den wirt, ez waer sîn reht.
der besneit in an dem lîbe,
daz er deheinem wîbe
mac ze schimpfe niht gevrumen.
des ist vil liute in kumber kumen.
ez ist niht daz lant ze Persîâ:
ein stat heizet Persidâ,
dâ êrste zouber wart erdâht.
dâ vuor er hin und hât dan brâht
daz er wol schaffet swaz er wil,
mit listen zouberlîchiu zil.
Durch die scham an sîme lîbe
wart er man noch wîbe
guotes willen niemer mê bereit;
ich mein die tragent werdekeit.
swaz er den vröuden mac genemen,
des kan von herzen in gezemen.
ein künec der hiez Irôt,
der ervorht im die selben nôt,
von Rosche Sabînes.
der bôt im des sînes
ze gebenne swaz er wolde,
daz er vride haben solde.
Clinschor enpfienc von sîner hant
disen berc vest erkant
und an der selben zîle
alumbe aht mîle.
Clinschor dô worhte ûf disen berc,
als ir wol seht, diz spaehe werc.
aller rîcheit sunder
sint hie ûf starkiu wunder.
wolt man der bürge vâren,
spîs ze drîzec jâren
waer hie ûffe manecvalt.
er hât ouch aller der gewalt,
mal und bêâ schent,
die zwischen dem virmament
wonent und der erden zil;
niht wan die got beschermen wil.
hêr, sît iwer starkiu nôt
ist worden wendec âne tôt,
Sîn gâbe stêt in iwer hant:
dise burc und diz gemezzen lant,
ern kêrt sich niemer mê nû dran.
er solt ouch vride von im hân,
des jaher offenbâre
(er ist mit rede der wâre),
swer dise âventiure erlite,
daz dem sîn gâbe wonte mite.
swaz er gesach der werden
ûf kristenlîcher erden,
ez waere maget wîp oder man,
der ist iu hie vil undertân:
manc heiden und heidenîn
muose ouch bî uns hie ûf sîn.
nû lât daz volc wider komen
dâ nâch uns sorge sî vernomen.
ellende vrumt mirz herze kalt.
der die sterne hât gezalt,
der müeze iuch helfe lêren
und uns gein vröuden kêren.
ein muoter ir vruht gebirt:
diu vruht sînr muoter muoter wirt.
von dem wazzer kumt daz îs:
daz laet dan niht deheinen wîs,
daz wazzer kum ouch wider von im.
swenne ich gedanke an mich nim
daz ich ûz vröuden bin erborn,
wirt vröude noch an mir erkorn,
dâ gît ein vruht die andern vruht.
diz sult ir vüegen, habt ir zuht.
Ez ist lanc daz mir vröude enpfiel.
von segel balde gêt der kiel:
der man ist sneller der drûf gêt.
ob ir diz bîspel verstêt,
iwer prîs wirt hôch und snel.
ir mugt uns vröude machen hel,
daz wir vröude vüern in manegiu lant,
dâ nâch uns sorge wart erkant.
etswenne ich vröuden pflac genuoc.
ich was ein wîp diu krône truoc:
ouch truoc mîn tohter krône
vor ir landes vürsten schône.
wir heten bêde werdekeit.
hêr, ich engeriet nie mannes leit,
beidiu wîb und man
kund ich wol nâh ir rehte hân:
erkennen und schouwen
zeiner rehten volkes vrouwen
muose man mich, ruochtes got,
wand ich nie manne missebôt.
nû sol ein ieslîch saelec wîp,
ob si wil tragen werden lîp,
erbietenz guoten liuten wol:
si kumt vil lîhte in kumbers dol,
daz ir ein swacher garzûn
enger vröude gaebe wîten rûn.
hêr, ich hân lange hie gebiten:
nie geloufen noch geriten
kom her der mich erkande,
der mir sorgen wande."
Dô sprach mîn hêr Gâwân
"vrowe, muoz ich mîn leben hân,
sô wirt noch vröude an iu vernomen."
des selben tages solt ouch komen
mit hêr Artûs der Bertûn,
der klagenden Arnîven sun,
durch sippe und durch triwe.
manege banier niwe
sach Gâwân gein im trecken,
mit rotte daz velt verdecken,
von Lôgroys die strâzen her,
mit manegem lieht gemâlem sper.
Gâwâne tete ir komen wol.
swer samnunge warten sol,
den lêret sûmen den gedanc:
er vürht sîn helfe werde kranc.
Artûs Gâwâne den zwîvel brach.
âvoy wie man den komen sach!
Gâwân sich hal des tougen,
daz sîniu liehten ougen
weinen muosen lernen.
zeiner zisternen
wâren si beidiu dô enwiht:
wan si habtens wazzers niht.
von der liebe was daz weinen,
daz Artûs kunde erscheinen.
von kinde het er in erzogen:
ir bêder triwe unerlogen
stuont gein ein ander âne wanc,
daz si nie valsch underswanc.
Arnîve wart des weinens innen.
si sprach "hêrre, ir sult beginnen
vröud mit vröuden schalle:
hêr, daz troest uns alle.
gein der riwe sult ir sîn ze wer.
hie kumt der herzoginne her:
daz troest iuch vürbaz schiere."
herberge, baniere,
sah Arnîve und Gâwân
manege vüeren ûf den plân,
bî den allen niht wan einen schilt:
des wâpen wâren sus gezilt,
daz in Arnîve erkande,
Isâjesen si nande;
des marschalc, Utepandragûn.
den vuort ein ander Bertûn,
mit den schoenen schenkeln Maurîn,
der marschalc der künegîn.
Arnîve wesse wênec des:
Utepandragûn und Isâjes
wâren bêde erstorben:
Maurîn het erworben
sîns vater ambet: daz was reht.
gein dem urvar ûf den anger sleht
reit diu grôze mahinante.
der vrouwen sarjante
herberge nâmen,
die vrouwen wol gezâmen,
bî einem clâren snellen bach,
dâ man schier ûf geslagen sach
Manec gezelt wol getân.
dem künege sunder dort hin dan
wart manc wîter rinc genomen,
und rîtern die dâ wâren komen.
die heten âne vrâge
ûf ir reise grôze slâge.
Gâwân bî Bên hin ab enbôt
sîme wirt Plippalinôt,
kocken, ussiere,
daz er die slüzze schiere,
sô daz vor sîner übervart
daz her des tages waere bewart.
vrou Bêne ûz Gâwâns hende nam
d'êrsten gâbe ûz sîme rîchen krâm,
swalwen, diu noch zEngellant
zeiner tiwern härpfen ist erkant.
Bêne vuor mit vröuden dan.
dô hiez mîn hêr Gâwân
besliezen d'ûzern porten:
alt und junge hôrten
wes er si zühteclîchen bat.
"dâ derhalben an den stat
sich leget ein alsô grôzez her,
weder ûf lant noch in dem mer
gesach ich rotte nie gevarn
mit alsus krefteclîchen scharn.
wellents uns hie suochen mit ir kraft,
helft mir, ich gib in rîterschaft."
Daz lobten se al gelîche.
die herzoginne rîche
si vrâgten, ob daz her waer ir.
diu sprach "ir sult gelouben mir,
ich erkenn dâ weder schilt noch man.
der mir ê schaden hât getân,
derst lîhte in mîn lant geriten
und hât vor Lôgroys gestriten.
ich waen die vant er doch ze wer:
si heten strît wol disem her
an zingeln und an barbigân.
hât dâ rîterschaft getân
der zornege künec Gramoflanz,
sô suochter gelt vür sînen kranz:
oder swer si sint, die muosen sper
ûf geriht sehen durch tjoste ger."
ir munt in louc dâ wênec an.
Artûs schaden vil gewan,
ê daz er koeme vür Lôgroys.
des wart etslîch Bertenoys
ze rehter tjost ab gevalt.
Artûs her ouch wider galt
market den man in dâ bôt.
si kômen ze bêder sît in nôt.
man sach die strîtmüeden komen,
von den sô dicke ist vernomen
daz se ir kotzen gerne werten:
si wâren gein strît die herten.
beidenthalbz mit schaden stêt.
Gârel und Gaherjêt
Und rois Meljanz de Barbigoel
und Jofreit vîz Idoel
die sint hin ûf gevangen,
ê der buhurt waere ergangen.
och viengen si von Lôgroys
duc Frîam de Vermendoys,
und kuns Ritschart de Nâvers.
der vertet niwan eines spers:
gein swem ouch daz sîn hant gebôt,
der viel vor im durch tjoste nôt.
Artûs mit sîn selbes hant
vienc den degen wert erkant.
dâ wurden unverdrozzen
die poinder sô geslozzen,
dês möhte swenden sich der walt.
manec tjoste ungezalt
rêrten trunzûne.
die werden Bertûne
wâren ouch manlîch ze wer
gein der herzoginne her.
Artûs nâchhuote
muose strîtes sîn ze muote.
man hardierte si den tac
unz dar diu vluot des hers lac.
och solde mîn hêr Gâwân
der herzogîn gekündet hân
daz ein sîn helfaere
in ir lande waere:
sô waere des strîtes niht geschehen.
done wolters ir noch nieman jehen
E siz selbe sehen mohte.
er warp als ez im tohte,
und schuof ouch sîne reise
gein Artûse dem Berteneise
mit tiuren gezelten.
nieman dâ moht enkelten,
ob er im was unrekant:
des milten Gâwânes hant
begunde in sô mit willen geben
als er niht langer wolde leben.
sarjande, rîter, vrouwen,
muosen enpfâhen und schouwen
sîne gâbe sô groezlîche,
daz si sprâchen al gelîche,
in waer diu wâre hilfe komen.
dô wart ouch vröude an in vernomen.
dô hiez gewinn der degen wert
starke soumaer, schoeniu vrouwen pfert,
und harnasch al der rîterschaft.
sarjande zîser grôze kraft
aldâ bereit wâren.
dô kunder sus gebâren:
dô nam mîn hêr Gâwân
vier werde rîter sunder dan,
daz einer kameraere
und der ander schenke waere,
und der dritte truhsaeze,
und daz der vierde niht vergaeze,
ern waere marschalc. sus warp er:
dise viere leisten sîne ger.
nû lât Artûsen stille ligen.
Gâwâns grüezen wart verswigen
in den tac: unsanfte erz meit.
des morgens vruo mit krache reit
gein Jôflanze Artûses her.
sîn nâchhuot schuof er ze wer:
dô die niht strîtes vunden dâ,
si kêrten nâch im ûf die slâ.
dô nam mîn hêr Gâwân
sîn ambetliute sunder dan.
niht langr er wolde bîten,
er hiez den marschalc rîten
ze Jôflanze ûf den plân.
"sunderleger wil ich hân.
du sihst daz grôze her dâ ligen:
ez ist et nû alsô gedigen,
ir hêrren muoz i'u nennen,
daz ir den müget erkennen.
ez ist mîn oeheim Artûs,
in des hove und in des hûs
ich von kinde bin erzogen.
nû schaffet mir vür unbetrogen
mîn reise alsô mit koste dar,
daz mans vür rîchheit neme war,
und lât hie ûffe unvernomen
daz Artûs her durch mich sî komen."
si leisten swaz er in gebôt.
des wart Plippalinôt
dar nâch unmüezic schiere.
kocken, ussiere,
Seytiez und snecken,
mit rotte der quecken
beidiu zorse und ze vuoz
mit dem marschalc über muoz
sarjande, garzûne.
hin nâch dem Bertûne
si kêrten her und dâ
mit Gâwâns marschalc ûf die slâ.
si vuorten ouch, des sît gewis,
ein gezelt daz Iblis
Clinschore durch minne sande,
dâ von man êrste erkande
ir zweier tougen über lût:
si wâren bêde ein ander trût.
dem gezelt was koste niht vermiten:
mit schaer nie bezzerz wart gesniten,
wan einz daz Isenhartes was.
bî Artûs sunder ûf ein gras
wart daz gezelt ûf geslagen.
manec zelt, hôrt ich sagen,
sluoc man drumbe an wîten rinc:
daz dûhten rîlîchiu dinc.
vor Artûse wart vernomen,
Gâwâns marschalc waere komen:
der herberget ûf den plân;
und daz der werde Gâwân
solt ouch komen bî dem tage.
daz wart ein gemeiniu sage
von al der mässenîe.
Gâwân der valsches vrîe
Von hûs sich rottierte:
sîne reise er alsus zierte,
dâ von möhte i'u wunder sagen.
manec soumaer muose tragen
kappeln und kamergewant.
manec soum mit harnasche erkant
giengen ouch dar unden,
helm oben drûf gebunden
bî manegem schilde wol getân.
manec schoene kastelâzen
man bî den soumen ziehen sach.
rîtr und vrouwen hinden nâch
riten an ein ander vaste.
daz gezoc wol eine raste
an der lenge was gemezzen.
done wart dâ niht vergezzen,
Gâwân ein rîter wol gevar
immer schuof zeiner vrouwen clâr.
daz wâren kranke sinne,
op die sprâchen iht von minne.
der turkoite Flôrant
zeime gesellen wart erkant
Sangîven von Norwaege.
Lyschoys der gar untraege
reit bî der süezen Cundrîê.
sîn swester Itonjê
bî Gâwân solde rîten.
an den selben zîten
Arnîve und diu herzogîn
och gesellen wolden sîn.
nû, diz was et alsus komen:
Gâwâns rinc was genomen
durch Artûs her, aldâ der lac.
waz man schouwens dâ gepflac!
ê diz volc durch si gerite,
Gâwân durch hoflîchen site
und ouch durch werdeclîchiu dinc
hiez an Artûses rinc
die êrsten vrouwen halden.
sîn marschalc muose walden
daz einiu nâhe zuo der reit.
der andern keiniu dâ vermeit,
sine habten sus alumbe,
hie diu wîse, dort diu tumbe;
bi ieslîchr ein rîter, der ir pflac
und der sich diens dar bewac.
Artûs rinc den wîten
man sach an allen sîten
mit vrouwen umbevangen.
dô wart alrêrst enpfangen
Gâwân der saelden rîche,
ich waen des, minneclîche.
Arnîve, ir tohter und ir kint
mit Gâwâne erbeizet sint,
und von Lôgroys diu herzogîn,
und der herzoge von Gôwerzîn,
und der turkoite Flôrant.
gein disen liuten wert erkant
Artûs ûz dem poulûn gienc,
der si dâ vriwentlîche enpfienc.
Als tete diu künegîn sîn wîp.
diu enpfienc Gâwânes lîp
und ander sîne geselleschaft
mit getriulîcher liebe kraft.
dâ wart manec kus getân
von maneger vrouwen wol getân.
Artûs sprach zem neven sîn
"wer sint die gesellen dîn?"
Gâwân sprach "mîne vrouwen
sol ich si küssen schouwen.
daz waere unsanfte bewart:
si sint wol bêde von der art."
der turkoite Flôrant
wart dâ geküsset al zehant,
und der herzoge von Gôwerzîn,
von Ginovêrn der künegîn.
si giengen wider inz gezelt.
mangen dûhte daz daz wîte velt
vollez vrouwen waere.
dô warp niht sô der swaere
Artûs spranc ûf ein kastelâzen.
al dise vrouwen wol getân
und al die rîter neben in,
er reit den rinc alumbe hin.
mit zühten Artûses munt
si enpfienc an der selben stunt.
daz was Gâwâns wille,
daz si alle habten stille,
unz daz er mit in dannen rite:
daz was ein höfschlîcher site.
Artûs erbeizte und gienc dar în.
er saz zuo dem neven sîn:
den bestuont er sus mit maeren,
wer die vünf vrouwen waeren.
dô huop mîn hêr Gâwân
an der eldesten zem êrsten an.
sus sprach er zuo dem Bertûn
"erkant ir Utepandragûn,
sô ist diz Arnîve sîn wîp:
von den zwein kom iwer lîp.
sô ist diz diu muoter mîn,
von Norwaege de künegîn.
dise zwuo mîn swester sint,
nû seht wie vlaetigiu kint."
ein ander küssen dâ geschach.
vröude und jâmer sach
al die daz sehen wolten:
von der liebe si daz dolten.
beidiu lachen und weinen
kunde ir munt vil wol bescheinen:
von grôzer liebe daz geschach.
Artûs ze Gâwâne sprach
"neve, ich pin des maers noch vrî,
wer diu clâre vünfte vrouwe sî."
dô sprach Gâwân der kurtoys
"ez ist de herzogîn von Lôgroys:
in der gnâden bin ich hie.
mirst gesagt, ir habt gesuochet sie:
swaz ir des habt genozzen,
daz zeiget unverdrozzen.
Ir möht zeinr witwen wol tuon."
Artûs sprach "dîner muomen suon
Gaherjêten si dort hât,
und Gâreln der rîters tât
in manegem poynder worhte.
mir wart der unrevorhte
an mîner sîten genomen.
ein unser poynder was sô komen
mit hurte unz an ir barbigân.
hurtâ wiez dâ wart getân
von dem werden Meljanz von Lîz!
undr eine baniere wîz
ist er hin ûf gevangen.
diu banier hât enpfangen
von zoble ein swarze strâle
mit herzen bluotes mâle
nâch mannes kumber gevar.
Lirivoyn rief al diu schar,
die under der durch strîten riten:
die hânt den prîs hin ûf erstriten.
mirst ouch mîn neve Jofreit
hin ûf gevangen: deist mir leit.
diu nâchhuot was gestern mîn:
dâ von gedêch mir dirre pîn."
der künec sîns schaden vil verjach:
diu herzogîn mit zühten sprach
"hêrre, ich sage iuchs lasters buoz.
irn het mîn deheinen gruoz:
ir mugt mir schaden hân getân,
den ich doch ungedienet hân.
Sît ir mich gesuochet hât,
nû lêre iuch got ergetzens rât.
in des helfe ir sît geriten,
op der hât mit mir gestriten,
dâ wart ich âne wer bekant
und zer blôzen sîten an gerant.
op der noch strîtes gein mir gert,
der wirt wol gendet âne swert."
zArtûse sprach dô Gâwân
"waz rât irs, ob wir disen plân
baz mit rîtern überlegen,
sît wirz wol getuon megen?
ich erwirb wol an der herzogîn
daz die iwern ledec sulen sîn
und daz ir rîterschaft dâ her
kumt mit manegem niwen sper."
"des volge ich," sprach Artûs.
diu herzogîn dô hin zir hûs
sande nâch den werden.
ich waene ûf der erden
nie schoener samnunge wart.
gein herbergen sîner vart
Gâwân urloubes gerte,
des in der künec gewerte.
die man mit im komen sach,
vuoren dan mit im an ir gemach.
sîn herberge rîche
stuont sô rîterlîche
daz si was kostebaere
und der armüete laere.
In sîne herberge reit
maneger dem von herzen leit
was sîn langez ûz wesen.
nû was ouch Keye genesen
bî dem Plimizoel der tjoste:
der prüevete Gâwâns koste,
er sprach "mîns hêrren swâger Lôt,
von dem was uns dehein nôt
ebenhiuz noch sunderringes."
dô dâhter noch des dinges,
wand in Gâwân dort niht rach,
dâ im sîn zeswer arm zebrach.
"got mit den liuten wunder tuot.
wer gap Gâwân die vrouwen luot?"
sus sprach Keye in sîme schimpf.
daz was gein vriunde ein swach gelimpf.
der getriwe ist vriundes êren vrô:
der ungetriwe wâfenô
rüefet, swenne ein liep geschiht
sînem vriunde und er daz siht.
Gâwân pflac saelde und êre:
gert iemen vürbaz mêre,
war wil er mit gedanken?
sô sint die muotes kranken
gîtes und hazzes vol.
sô tuot dem ellenthaften wol,
swâ sînes vriundes prîs gestêt,
daz schande vlühtec von im gêt.
Gâwân âne valschen haz
manlîcher triwen nie vergaz:
Kein unbilde dran geschach,
swâ man in bî saelden sach.
wie der von Norwaege
sînes volkes pflaege,
der rîter und der vrouwen?
dâ mohten rîchheit schouwen
Artûs und sîn gesinde
von des werden Lôtes kinde.
si sulen ouch slâfen, dô man gaz:
ir ruowens hân ich selten haz.
smorgens kom vor tage geriten
volc mit werlîchen siten,
der herzoginne rîter gar.
man nam ir zimierde war
al bî des mânen schîne,
dâ Artûs und die sîne
lâgen: durch die zogten sie,
unz anderhalp dâ Gâwân hie
lac mit wîtem ringe.
swer solhe helfe ertwinge
mit sîner ellenthaften hant,
den mac man hân vür prîs erkant.
Gâwân sînen marschalc bat
in zeigen herberge stat.
als der herzoginne marschalc riet,
von Lôgroys diu werde diet
mangen rinc wol sunder zierten.
ê si geloschierten,
ez was wol mitter morgen.
hie naeht ez niwen sorgen.
Artûs der prîss erkande
sîne boten sande
ze Rosche Sabîns in die stat:
den künec Gramoflanz er bat,
"sît daz unwendec nû sol sîn,
daz er gein dem neven mîn
sînen kampf niht wil verbern,
des sol in mîn neve wern.
bit in gein uns schiere komen,
sît sîn gewalt ist sus vernomen
daz erz niht vermîden wil.
es waere eim andern man ze vil."
Artûss boten vuoren dan.
dô nam mîn hêr Gâwân
Lischoysen und Flôranden:
die von manegen landen,
minnen soldiere,
bat er im zeigen schiere,
die der herzogîn ûf hôhen solt
wâren sô dienstlîchen holt.
er reit zin und enpfienc se sô
daz se al gelîche sprâchen dô
daz der werde Gâwân
waere ein manlîch höfsch man.
dâ mite kêrter von in wider.
sus warber tougenlîche sider.
in sîne kameren er gienc,
mit harnasche er übervienc
den lîp zen selben stunden,
durch daz, op sîne wunden
sô geheilet waeren
daz die mâsen in niht swaeren.
Er wolte baneken den lîp,
sît sô manec man und wîp
sînen kampf solden sehen,
dâ die wîsen rîter möhten spehen
op sîn unverzagtiu hant
des tages gein prîse wurde erkant.
einen knappen het er des gebeten
daz er im braehte Gringuljeten.
daz begunder leischieren:
er wolde sich môvieren,
daz er untz ors waern bereit.
mir wart sîn reise nie sô leit:
al ein reit mîn hêr Gâwân
von dem her verre ûf den plân.
gelücke müezes walden!
er sah ein rîter halden
bî dem wazzer Sabîns,
den wir wol möhten heizen vlins
der manlîchen krefte.
er schûr der rîterschefte,
sîn herze valsch nie underswanc.
er was des lîbes wol sô kranc,
swaz man heizet unprîs,
daz entruoger nie deheinen wîs
halbes vingers lanc noch spanne.
von dem selben werden manne
mugt ir wol ê hân vernomen:
an den rehten stam diz maere ist komen.
Ob von dem werden Gâwân
werlîche ein tjost dâ wirt getân,
sô gevorht ich sîner êre
an strîte nie sô sêre.
ich solt ouch sandern angest hân:
daz wil ich ûz den sorgen lâzen.
der was in strîte eins mannes her.
ûz heidenschaft verr über mer
was brâht diu zimierde sîn.
noch roeter denn ein rubbîn
was sîn kursît und sîns orses kleit.
der helt nâch âventiure reit:
sîn schilt was gar durchstochen.
er hêt ouch gebrochen
von dem boum, des Gramoflanz
huote, ein sô liehten kranz
daz Gâwânz rîs erkande.
dô vorht er die schande,
op sîn der künec dâ het erbiten:
waer der durch strît gein im geriten,
sô müese ouch strîten dâ geschehen,
und solt ez niemer vrouwe ersehen.
von Munsalvaesche wâren sie,
beidiu ors, diu alsus hie
liezen nâher strîchen
ûfen poynder hurteclîchen:
mit sporn si wurden des ermant.
al grüene klê, niht stoubec sant,
stuont touwec dâ diu tjost geschach.
mich müet ir beider ungemach.
Si tâten ir poynder rehte:
ûz der tjoste geslehte
wâren si bêde samt erborn.
wênc gewunnen, vil verlorn
hât swer behaldet dâ den prîs:
der klagtz doch immer, ist er wîs.
gein ein ander stuont ir triwe,
der enweder alt noch niwe
dürkel scharten nie enpfienc.
nû hoeret wie diu tjost ergienc.
hurteclîche, und doch alsô,
si möhtens bêde sîn unvrô.
erkantiu sippe und hôch geselleschaft
was dâ mit hazlîcher kraft
durch scharpfen strît zein ander komen.
von swem der prîs dâ wirt genomen,
des vröude ist drumbe sorgen pfant.
die tjoste brâhte iewedriu hant,
daz die mâge und die gesellen
ein ander muosen vellen
mit orse mit alle nider.
alsus wurben si dô sider.
ez wart aldâ verzwicket,
mit swerten verbicket.
schildes schirben und daz grüene gras
ein glîchiu temperîe was,
sît si begunden strîten.
si muosen scheidens bîten
alze lange: si begundens vruo.
dane greif et nieman scheidens zuo.
Dane was dennoch nieman wan sie.
welt ir nû hoeren vürbaz wie
an den selben stunden
Artûss boten vunden
den künec Gramoflanz mit her?
ûf einem plâne bî dem mer.
einhalp vlôz der Sabbîns
und anderhalp der Poynzaclîns:
diu zwei wazzer seuten dâ.
der plân was vester anderswâ:
Rosche Sabbîns dort
diu houbetstat den vierden ort
begreif mit mûren und mit graben
und mit manegem turne hôhe erhaben.
des hers loschieren was getân
wol mîle lanc ûf den plân,
und och wol halber mîle breit.
Artûs boten widerreit
manc rîter in gar unbekant,
turkople, manec sarjant
zîser und mit lanzen.
dar nâch begunde swanzen
under manger banier
manec grôziu rotte schier.
von pusînen was dâ krach.
daz her man gar sich regen sach:
si wolden an den zîten
gein Jôflanze rîten.
von vrouwen zoumen klingâ klinc.
des künec Gramoflanzes rinc
Was mit vrouwen umbehalden.
kan ich nû maere walden,
ich sage iu wer durch in dâ was
geherberget ûffez gras
an sîne samenunge komen.
habt ir des ê niht vernomen,
sô lât michz iu machen kunt.
ûz der wazzervesten stat von Punt
brâht im der werde oeheim sîn,
der künec Brandelidelîn,
sehs hundert clâre vrouwen,
der ieslîchiu moht schouwen
gewâpent dâ ir âmîs
durch rîterschaft und durch prîs.
die werden Punturteise
wâren wol an dirre reise.
dâ was, welt ir glouben miers,
der clâre Bernout de Riviers:
des rîcher vater Nârant
het im lâzen Uckerlant.
der brâhte in kocken ûf dem mer
ein alsô clârez vrouwen her,
den man dâ liehter varwe jach
und anders niht dâ von in sprach.
der wâren zwei hundert
ze magden ûz gesundert:
zwei hundert heten dâ ir man.
ob ichz geprüevet rehte hân,
Bernout vîz cons Nârant,
vünf hundert rîter wert erkant
mit im dâ komen wâren,
die vînde kunden vâren.
Sus wolte der künec Gramoflanz
mit kampfe rechen sînen kranz,
daz ez vil liute saehe,
wem man dâ prîses jaehe.
die vürsten ûz sîm rîche
mit rîtern werlîche
wâren dâ und ouch mit vrouwen schar.
man sach dâ liute wol gevar.
Artûss poten kômen hie:
die vundenn künec, nû hoeret wie.
palmâts ein dicke matraz
lac underm künege aldâ er saz,
dar ûf gestept ein pfelle breit.
juncvrouwen clâr und gemeit
schuohten îsrîn kolzen
an den künec stolzen.
ein pfelle gap kostlîchen prîs,
geworht in Ecidemonîs,
beidiu breit und lanc,
hôhe ob im durch schate swanc,
an zwelf schefte genomen.
Artûs boten wâren komen:
gein dem der hôchverte hort
truoc si sprâchen disiu wort.
"hêrre, uns hât dâ her gesant
Artûs, der dâ vür erkant
was daz er prîs etswenne truoc.
er het ouch werdekeit genuoc:
Die welt ir im verkrenken.
wie megt ir des erdenken,
daz ir gein sîner swester suon
solch ungenâde wellet tuon?
het iu der werde Gâwân
groezer herzeleit getân,
er möht der tavelrunder
doch geniezen sunder,
wand in geselleschefte wernt
al die drüber pflihte gernt."
der künec sprach "den gelobten strît
mîn unverzagtiu hant sô gît
daz ich Gâwân bî disem tage
gein prîse oder in laster jage.
ich hân mit wârheit vernomen,
Artûs sî mit storje komen,
und des wîp diu künegîn.
diu sol willekomen sîn.
op diu arge herzoginne
im gein mir raet unminne,
ir kint, daz sult ir understên.
dane mac niht anders an ergên,
wan daz ich den kampf leisten wil.
ich hân rîter wol sô vil
daz ich gewalt entsitze niht.
swaz mir von einer hant geschiht,
die nôt wil ich lîden.
solt ich nû vermîden
des ich mich vermezzen hân,
sô wolt ich dienst nâch minnen lâzen.
In der gnâde ich hân ergeben
al mîn vröude und mîn leben,
got weiz wol daz er ir genôz;
wande mich des ie verdrôz,
strîtes gein einem man;
wan daz der werde Gâwân
den lîp hât gurboret sô,
kampfes bin ich gein im vrô.
sus nidert sich mîn manheit:
sô swachen strît ich nie gestreit.
ich hân gestriten, giht man mir
(ob ir gebiet, des vrâget ir),
gein liuten, die des mîner hant
jâhen, si waer vür prîs erkant.
ine bestuont nie einen lîp.
ez ensulen ouch loben niht diu wîp,
ob ich den sige hiute erhol.
mir tuot ime herzen wol,
mirst gesagt si sî ûz banden lâzen,
durch die der kampf nû wirt getân.
Artûs derrkante verre,
sô manec vremdiu terre
zuo sîme gebote ist vernomen:
sist lîhte her mit im komen,
durch die ich vröude und nôt
in ir gebot unz an den tôt
sol dienstlîchen bringen.
wâ möht mir baz gelingen,
op mir diu saelde sol geschehen
daz si mîn dienst ruochet sehen?"
Bêne unders küneges armen saz:
diu liez den kampf gar âne haz.
si het des künges manheit
sô vil gesehen dâ er streit,
daz siz wolt ûzen sorgen lâzen.
wiste ab si daz Gâwân
ir vrouwen bruoder waere
und daz disiu strengen maere
ûf ir hêrren waern gezogen,
si waere an vröuden dâ betrogen.
si brâht dem künege ein vingerlîn
daz Itonjê diu junge künegîn
hete durch minne im gesant,
daz ir bruoder wert erkant
holte über den Sabbîns.
Bêne ûf dem Poynzaclîns
kom in eime seytiez.
disiu maere si niht liez,
"von Schastel marveile gevarn
ist mîn vrowe mit vrouwen scharn."
si mant in triwe und êre
von ir vrouwen mêre
denne ie kint manne enbôt,
und daz er daehte an ir nôt,
sît si vür alle gewinne
dienst büte nâch sîner minne.
daz machte den künec hôchgemuot.
unreht er Gâwân doch tuot.
solt ich enkelten sus der swester mîn,
ich wolte ê âne swester sîn.
Man truog im zimierde dar
von tiwerre koste alsô gevar,
swen diu minne ie des betwanc
daz er nâch wîbe lône ranc,
ez waer Gahmuret od Gâlôes
oder der künec Kyllicrates,
der deheiner dorfte sînen lîp
nie baz gezieren durch diu wîp.
von Ipopotiticôn
oder ûz der wîten Acratôn
oder von Kalomidente
oder von Agatyrsjente
wart nie bezzer pfelle brâht
dan dâ zer zimier wart erdâht.
dô kuster daz vingerlîn
daz Itonje diu junge künegîn
im durch minne sande.
ir triwe er sô bekande,
swâ im kumbers waere bevilt,
dâ was ir minne vür ein schilt.
der künec was gewâpent nuo.
zwelf juncvrouwen griffen zuo
ûf schoenen runzîden:
diene solden daz niht mîden,
diu clâre geselleschaft,
ieslîchiu het an einen schaft
den tiwern pfelle genomen,
dar und der künec wolde komen:
den vuorten si durch schate dan
ob dem strîtgernden man.
Niht ze kranc zwei vröwelîn
(diu truogen et dâ den besten schîn)
unders künges starken armen riten.
done wart niht langer dâ gebiten,
Artûs poten vuoren dan
und kômen dar dâ Gâwân
ûf ir widerreise streit.
dô wart den kinden nie sô leit:
si schrîten lûte umb sîne nôt,
wande in ir triwe daz gebôt.
ez was vil nâch alsô komen
daz den sig hete aldâ genomen
Gâwânes kampfgenôz.
des kraft was über in sô grôz,
daz Gâwân der werde degen
des siges hete nâch verpflegen;
wan daz in klagende nanten
kint diu in bekanten.
der ê des was sîns strîtes wer,
verbar dô gein im strîtes ger.
verre ûz der hant er warf daz swert:
"unsaelec und unwert
bin ich," sprach der weinde gast.
"aller saelden mir gebrast,
daz mîner gunêrten hant
dirre strît ie wart bekant.
des was mit unfuoge ir ze vil.
schuldec ich mich geben wil.
hie trat mîn ungelücke vür
und schiet mich von der saelden kür.
Sus sint diu alten wâpen mîn
ê dicke und aber worden schîn.
daz ich gein dem werden Gâwân
alhie mîn strîten hân getân!
ich hân mich selben überstriten
und ungelückes hie erbiten.
do des strîtes wart begunnen,
dô was mir saelde entrunnen."
Gâwân die klage hôrt und sach:
zuo sîme kampfgenôze er sprach
"ôwî hêrre, wer sît ir?
ir sprecht genaedeclîch gein mir.
wan waere diu rede ê geschehen,
die wîle ich krefte mohte jehen!
sone waere ich niht von prîse komen.
ir habt den prîs alhie genomen.
ich hete iur gerne künde,
wâ ich her nâch vünde
mînen prîs, ob ich den suochte.
die wîle es mîn saelde ruochte,
sô gestreit ich ie wol einer hant."
"neve, ich tuon mich dir bekant
dienstlîch nû und elliu mâl.
ich pinz dîn neve Parzivâl."
Gâwân sprach "sô was ez reht:
hiest krumbiu tumpheit worden sleht.
hie hânt zwei herzen einvalt
mit hazze erzeiget ir gewalt.
dîn hant uns bêde überstreit:
nû lâ dirz durch uns bêde leit.
du hâst dir selben an gesigt,
ob dîn herze triwen pfligt."
dô disiu rede was getân,
done moht ouch mîn hêr Gâwân
vor unkraft niht langer stên.
er begunde al swindelde gên,
wand imz houbt erschellet was:
er strûchte nider an dez gras.
Artûss junchêrrelîn
spranc einez underz houbet sîn:
dô bant im daz süeze kint
ab den helm, und swanc den wint
mit eime huote pfaewîn wîz
under d'ougen. dirre kindes vlîz
lêrte Gâwânn niwe kraft.
ûz beiden hern geselleschaft
mit storje kômen hie und dort,
ieweder her an sînen ort,
dâ ir zil wâren gestôzen
mit gespieglten ronen grôzen.
Gramoflanz die koste gap
durch sîns kampfes urhap.
der boume hundert wâren
mit liehten blicken clâren.
dane solde nieman zwischen komen.
si stuonden (sus hân ichz vernomen)
vierzec poynder von ein ander,
mit gevärweten blicken glander,
vünfzec iewedersît.
dâ zwischen solt ergên der strît:
Daz her solt ûzerhalben haben,
als ez schiede mûre od tiefe graben.
des heten hantvride getân
Gramoflanz und Gâwân.
gegen dem ungelobten strîte
manec rotte kom bezîte
ûz beiden hern, die saehen
wem si dâ prîses jaehen.
die nam ouch wunder wer dâ strite
mit alsô strîteclîchem site,
oder wem des strîts dâ waere gedâht.
neweder her hête brâht
sînen kempfen in den rinc:
ez dûhte se wunderlîchiu dinc.
dô dirre kampf was getân
ûf dem bluomvarwen plân,
dô kom der künec Gramoflanz:
der wolde ouch rechen sînen kranz.
der vriesch wol daz dâ was geschehen
ein kampf, daz nie wart gesehen
herter strît mit swerten.
die des ein ander werten,
si tâtenz âne schulde gar.
Gramoflanz ûz sîner schar
zuo den kampfmüeden reit,
herzenlîcher klagt ir arbeit.
Gâwân was ûf gesprungen:
dem wâren die lide erswungen.
hie stuonden dise zwêne.
nû was ouch vrou Bêne
Mit dem künege in den rinc geriten,
aldâ der kampf was erliten.
diu sach Gâwânn kreftelôs
den si vür al die werlt erkôs
zir hôhsten vröuden krône.
nâch herzen jamers dône
si schrînde von dem pfärde spranc:
mit armen sin vast umbeswanc,
si sprach "verfluochet sî diu hant,
diu disen kumber hât erkant
gemacht an iwerm lîbe clâr,
bî allen mannen. daz ist wâr,
iwer varwe ein manlîch spiegel was."
si satzt in nider ûffez gras:
ir weinens wênec wart verdagt.
dô streich im diu süeze maget
aben ougen bluot und sweiz.
in harnasche was im heiz.
der künec Gramoflanz dô sprach
"Gâwân, mirst leit dîn ungemach,
ezn waer von mîner hant getân.
wiltu morgen wider ûf den plân
gein mir komen durch strîten,
des wil ich gerne bîten.
ich bestüende gerner nû ein wîp
dan dînen kreftelôsen lîp.
waz prîss möht ich an dir bejagen,
ine hôrt dich baz gein kreften sagen?
nû ruowe hînt: des wirt dir nôt,
wiltu vürstên den künec Lôt."
Dô truoc der starke Parzivâl
ninder müede lit noch erblichen mâl.
er het an den stunden
sînen helm ab gebunden,
dâ in der werde künec sach,
zuo dem er zühteclîchen sprach
"hêr, swaz mîn neve Gâwân
gein iwern hulden hât getân,
des lât mich vür in wesen pfant.
ich trage noch werlîche hant:
welt ir zürnen gein im kêrn,
daz sol ich iu mit swerten wern."
der wirt ûz Rosche Sabbîns
sprach "hêrre, er gît mir morgen zins:
der stêt ze gelt vür mînen kranz,
des sîn prîs wirt hôch und ganz,
oder daz er jaget mich an die stat
aldâ ich trit ûf lasters pfat.
ir muget wol anders sîn ein helt:
dirre kampf ist iu doch niht erwelt."
dô sprach Bênen süezer munt
zem künege "ir ungetriwer hunt!
iwer herze in sîner hende ligt,
dar iwer herze hazzes pfligt.
war habt ir iuch durch minne ergeben?
diu muoz doch sînre gnâden leben.
ir sagt iuch selben sigelôs.
diu minne ir reht an iu verlôs:
getruoget ir ie minne,
diu was mit valschem sinne."
Dô des zornes vil geschach,
der künec Bênen sunder sprach.
er bat si "vrouwe, zürne niht
daz der kampf von mir geschiht.
belîp hie bî dem hêrren dîn:
sage Itonjê der swester sîn,
ich sî vür wâr ir dienstman
und ich welle ir dienen swaz ich kan."
dô Bêne daz gehôrte
mit waerlîchem worte,
daz ir hêrre ir vrouwen bruoder was,
der dâ solde strîten ûfme gras,
dô zugen jâmers ruoder
in ir herzen wol ein vuoder
der herzenlîchen riwe:
wan si pflac herzen triwe.
si sprach "vart hin, verfluochet man!
ir sît der triwe nie gewan."
der künec reit dan, und al die sîn.
Artûss junchêrrelîn
viengen d'ors disen zwein:
an den orsen sunder kampf ouch schein.
Gâwân und Parzivâl
und Bêne diu lieht gemâl
riten dannen gein ir her.
Parzivâl mit mannes wer
het den prîs behalden sô,
si wâren sîner künfte vrô.
die in dâ komen sâhen,
hôhes prîss sim alle jâhen.
Ich sage iu mêre, ob ich kan.
dô sprach von disem einem man
in bêden hern die wîsen,
daz si begunden prîsen
sîne rîterlîche tât,
der dâ den prîs genomen hât.
welt irs jehen, deist Parzivâl.
der was ouch sô lieht gemâl,
ezn wart nie rîter baz getân:
des jâhen wîb und man,
dô in Gâwân brâhte,
der des hin zim gedâhte
daz er in hiez kleiden.
dô truoc man dar in beiden
von tiwerr koste glîch gewant.
über al diz maere wart erkant,
daz Parzivâl dâ waere komen,
von dem sô dicke was vernomen
daz er hôhen prîs bejagte.
vür wâr daz manger sagte.
Gâwân sprach "wiltu schouwen
dîns künnes vier vrouwen
und ander vrouwen wol gevar,
sô gên ich gerne mit dir dar."
dô sprach Gahmuretes kint
"op hie werde vrouwen sint,
den soltu mich unmaeren niht.
ein ieslîch vrouwe mich ungerne siht,
diu bî dem Plimizoel gehôrt
hât von mir valschlîchiu wort.
Got müeze ir wîplîch êre sehen!
ich wil immer vrouwen saelden jehen:
ich scham mich noch sô sêre,
ungern ich gein in kêre."
"ez muoz doch sîn," sprach Gâwân.
er vuorte Parzivâlen dan,
dâ in kusten vier künegîn.
die herzogin ez lêrte pîn,
daz si den küssen solde,
der ir gruozes dô niht wolde
dô si minne und ir lant im bôt
(des kom si hie von scham in nôt),
dô er vor Lôgroys gestreit
und si sô verre nâch im reit.
Parzivâl der clâre
wart des âne vâre
überparlieret,
daz wart gecondwieret
elliu scham ûz sîme herzen dô:
âne blûkeit wart er vrô.
Gâwân von rehten schulden
gebôt bî sînen hulden
vroun Bênen, daz ir süezer munt
Itonjê des niht taete kunt,
"daz mich der künec Gramoflanz
sus hazzet umbe sînen kranz,
und daz wir morgen ein ander strît
sulen geben ze rehter kampfes zît.
mîner swester soltu des niht sagen,
und sult dîn weinen gar verdagen."
Si sprach "ich mac wol weinen
und immer klage erscheinen:
wan sweder iwer dâ beligt,
nâch dem mîn vrouwe jâmers pfligt,
diu ist ze bêder sît erslagen.
mîn vrowen und mich muoz ich wol klagen.
waz hilft daz ir ir bruoder sît?
mit ir herzen welt ir vehten strît."
daz her was gar gezoget în.
Gâwân und den gesellen sîn
was ir ezzen al bereit.
mit der herzogîn gemeit
Parzivâl solt ezzen.
dane wart des niht vergezzen,
Gâwân dern befülhe in ir.
si sprach "welt ir bevelhen mir
den der vrouwen spotten kan?
wie sol ich pflegen dises man?
doch diene ich im durch iwer gebot:
ich enruoche ob er daz nimt vür spot."
dô sprach Gahmuretes suon
"vrouwe, ir welt gewalt mir tuon.
sô wîse erkenne ich mînen lîp:
der mîdet spottes elliu wîp."
ob ez dâ was, man gap genuoc:
mit grôzer zuht manz vür si truoc.
maget wîb und man mit vröuden az.
Itonjê des doch niht vergaz,
sine warte an Bênen ougen
daz diu weinden tougen:
Dô wart ouch si nâch jâmer var,
ir süezer munt meit ezzen gar.
si dâhte "waz tuot Bêne hie?
ich hete iedoch gesendet sie
ze dem der dort mîn herze tregt,
daz mich hie gar unsanfte regt.
waz ist an mir gerochen?
hât der künec widersprochen
mîn dienst und mîne minne?
sîn getriwe manlîch sinne
mugen hie niht mê erwerben,
wan dar umbe muoz ersterben
mîn armer lîp den ich hie trage
nâch im mit herzenlîcher klage."
dô man ezzens dâ verpflac,
dô wasez ouch über den mitten tac.
Artûs und daz wîp sîn,
vrou Gynovêr diu künegîn,
mit rîtern und mit vrouwen schar
riten dâ der wol gevar
saz bî werder vrouwen diet.
Parzivâls antfanc dô geriet,
manege clâre vrouwen
muos er sich küssen schouwen.
Artûs bôt im êre
und dancte im des sêre,
daz sîn hôhiu werdekeit
waer sô lanc und ouch sô breit,
daz er den prîs vür alle man
von rehten schulden solde hân.
Der Wâleis zArtûse sprach
"hêrre, do ich iuch jungest sach,
dô wart ûf d'êre mir gerant:
von prîse ich gap sô hôhiu pfant
daz ich von prîse nâch was komen.
nû hân ich, hêr, von iu vernomen,
ob ir mirz saget âne vâr,
daz prîs ein teil an mir hât wâr.
swie unsanfte ich daz lerne,
ich geloubtez iu doch gerne,
wold ez gelouben ander diet,
von den ich mich dô schamende schiet."
die dâ sâzen jâhen sîner hant,
si het den prîs übr mangiu lant
mit sô hôhem prîse erworben
daz sîn prîs waer unverdorben.
der herzoginne rîter gar
ouch kômen dâ der wol gevar
Parzivâl bî Artûse saz.
der werde künec des niht vergaz,
er enpfienge se in des wirtes hûs.
der höfsche wîse Artûs,
swie wît waer Gâwâns gezelt,
er saz dervür ûfez velt:
si sâzen umb in an den rinc.
sich samenten unkundiu dinc.
wer dirre und jener waere,
daz wurden wîtiu maere,
solt der kristen und der Sarrazîn
kuntlîche dâ genennet sîn.
Wer was Clinschores her?
wer wâren die sô wol ze wer
von Lôgroys vil dicke riten,
dâ si durch Orgelûsen striten?
wer wâren die brâht Artûs?
der ir aller lant und ir hûs
kuntlîche solde nennen,
müelîch si wâren zerkennen.
die jâhen al gemeine,
daz Parzivâl al eine
vor ûz trüeg sô clâren lîp,
den gerne minnen möhten wîp;
und swaz ze hôhem prîse züge,
daz in des werdekeit niht trüge.
ûf stuont Gahmuretes kint.
der sprach "alle die hie sint,
sitzen stille und helfen mir
des ich gar unsanfte enbir.
mich schiet von tavelrunder
ein verholnbaerez wunder:
die mir ê gâben geselleschaft,
helfen mir geselleclîcher kraft
noch drüber." des er gerte
Artûs in schône werte.
einer andern bete er dô bat
(mit wênec liuten er sunder trat),
daz Gâwân gaebe im den strît
den er ze rehter kampfes zît
des morgens solde strîten.
"ich wil sîn gern dâ bîten,
Der dâ heizt rois Gramoflanz.
von sînem boume ich einen kranz
brach hiute morgen vruo,
daz er mir strîten vuorte zuo.
ich kom durch strîten in sîn lant,
niwan durch strît gein sîner hant.
neve, ich solt dîn wênec trûwen hie:
mirn geschach sô rehte leide nie:
ich wând ez der künec waere,
der mich strîtes niht verbaere.
neve, noch lâz mich in bestên:
sol immer sîn unprîs ergên,
mîn hant im schaden vüeget,
des in vür wâr genüeget.
mir ist mîn reht hie wider gegeben:
ich mac geselleclîche leben,
lieber neve, nû gein dir.
gedenke erkanter sippe an mir,
und lâz en kampf wesen mîn:
dâ tuon ich manlîch ellen schîn."
dô sprach mîn hêr Gâwân
"mâge und bruoder ich hie hân
bîme künege von Bretâne vil:
iwer keinem ich gestaten wil
daz er vür mich vehte.
ich getrûwe des mîm rehte,
süles gelücke walden,
ich müge den prîs behalden.
got lôn dir daz du biutes strît:
es ist ab vür mich noh niht zît."
Artûs die bete hôrte:
daz gespraeche er zestôrte,
mit in widr an den rinc er saz.
Gâwâns schenke niht vergaz,
dar entrüegen junchêrrelîn
mangen tiwern kopf guldîn
mit edelem gesteine.
der schenke gienc niht eine.
dô daz schenken geschach,
daz volc vuor gar an sîn gemach.
do begundz ouch nâhen der naht.
Parzivâl was sô bedâht,
al sîn harnasch er besach.
op dem iht riemen gebrach,
daz hiez er wol bereiten
und wünneclîchen veiten,
und ein niwen schilt gewinnen:
der sîn was ûze und innen
zerhurtiert und ouch zerslagen:
man muose im einen starken tragen.
daz tâten sarjande,
die vil wênc er bekande:
etslîcher was ein Franzeys.
sîn ors daz der templeys
gein im zer tjoste brâhte,
ein knappe des gedâhte,
ez wart nie baz erstrîchen sît.
dô was ez naht und slâfes zît.
Parzivâl ouch slâfes pflac:
sîn harnasch gar vor im dâ lac.
Ouch rou den künec Gramoflanz
daz ein ander man vür sînen kranz
des tages hete gevohten:
dâ getorsten noch enmohten
die sîn daz niht gescheiden.
er begundez sêre leiden
daz er sich versûmet haete.
waz der helt dô taete?
wand er ê prîs bejagte,
reht indes dô ez tagte
was sîn ors gewâpent und sîn lîp.
ob gaeben rîchlôsiu wîp
sîner zimierde stiure?
si was sus als tiure.
er zierte den lîp durch eine maget:
der was er diens unverzagt.
er reit ein ûf die warte.
den künec daz müete harte,
daz der werde Gâwân
niht schiere kom ûf den plân.
nû het ouch sich vil gar verholn
Parzivâl her ûz verstoln.
ûz einer banier er nam
ein starkez sper von Angram:
er het ouch al sîn harnasch an.
der helt reit al eine dan
gein den ronen spiegelîn,
aldâ der kampf solde sîn.
er sach den künec halden dort.
ê daz deweder ie wort
Zem andern gespraeche,
man giht iewederr staeche
den andern durch des schildes rant,
daz die sprîzen von der hant
ûf durch den luft sich wunden.
mit der tjost si bêde kunden,
und sus mit anderm strîte.
ûf des angers wîte
wart daz tou zerfüeret,
und die helme gerüeret
mit scharpfen eken die wol sniten.
unverzagetlîch si bêde striten.
dâ wart der anger getret,
an maneger stat daz tou gewet.
des riwent mich die bluomen rôt,
und mê die helde die dâ nôt
dolten âne zageheit.
wem waer daz liep âne leit,
dem si niht hêten getân?
do bereite ouch sich hêr Gâwân
gein sînes kampfes sorgen.
ez was wol mitter morgen,
ê man vriesch daz maere
daz dâ vermisset waere
Parzivâls des küenen.
ob erz welle süenen?
dem gebârt er ungelîche:
er streit sô manlîche
mit dem der ouch strîtes pflac.
nû was ez hôch ûf den tac.
Gâwâne ein bischof messe sanc.
von storje wart dâ grôz gedranc:
ritter und vrouwen
man mohte zorse schouwen
an Artûses ringe,
ê daz man dâ gesinge.
der künec Artûs selbe stuont,
dâ die pfaffenz ambet tuont.
dô der benditz wart getân,
dô wâpent sich hêr Gâwân:
man sah ê tragen den stolzen
sîn îserîne kolzen
an wol geschicten beinen.
do begunden vrouwen weinen.
daz her zogte ûz über al,
dâ si mit swerten hôrten schal
und viwer ûz helmen swingen
und slege mit kreften bringen.
der künec Gramoflanz pflac site,
im versmâhte sêre daz er strite
mit einem man: dô dûhte in nuo
daz hie sehse griffen strîtes zuo.
ez was doch Parzivâl al ein,
der gein im werlîche schein.
er het in underwîset
einer zuht die man noch prîset:
ern genam sît niemer mêre
mit rede an sich die êre
daz er zwein mannen büte strît,
wan einers im ze vil dâ gît.
Daz her was komen ze bêder sît
ûf den grüenen anger wît
iewederhalp an sîniu zil.
si prüeveten diz nîtspil.
den küenen wîganden
diu ors wâren gestanden:
dô striten sus die werden
ze vuoz ûf der erden
einen herten strît scharpf erkant.
diu swert ûf hôhe ûz der hant
wurfen dicke die recken:
si wandelten die ecken.
sus enpfienc der künec Gramoflanz
sûren zins vür sînen kranz.
sîner vriwendinne künne
leit ouch bî im swache wünne.
sus enkalt der werde Parzivâl
Itonjê der lieht gemâl,
der er geniezen solde,
ob reht ze rehte wolde.
nâch prîs die vil gevarnen
mit strîte muosen arnen,
einer streit vür vriundes nôt,
dem andern minne daz gebôt
daz er was minne undertân.
dô kom ouch mîn hêr Gâwân,
do ez vil nâch alsus was komen
daz den sig het aldâ genomen
der stolze küene Wâleis.
Brandelidelîn von Punturteis,
und Bernout de Riviers,
und Affinamus von Clitiers,
mit blôzen houpten dise drî
riten dem strîte nâher bî:
Artûs und Gâwân
riten anderhalp ûf den plân
zuo den kampfmüeden zwein.
die vünve wurden des enein,
si wolden scheiden disen strît.
scheidens dûhte rehtiu zît
Gramoflanzen, der sô sprach
daz er dem siges jach,
den man gein im dâ het ersehen.
des muose ouch mêre liute jehen.
dô sprach des künec Lôtes suon
"hêr künec, ich wil iu hiute tuon
als ir mir gestern tâtet,
dô ir mich ruowen bâtet.
nû ruowet hînt: des wirt iu nôt.
swer iu disen strît gebôt,
der het iu swache kraft erkant
gein mîner werlîchen hant.
ich bestüende iuch nû wol ein:
nû veht ab ir niwan mit zwein.
ich wilz morgen wâgen eine:
got ez ze rehte erscheine."
der künec reit dannen zuo den sîn.
er tete ê vîanze schîn,
daz er smorgens gein Gâwân
durch strîten koeme ûf den plân.
Artûs ze Parzivâle sprach
"neve, sît dir sus geschach
daz du des kampfes baete
und manlîche taete
und Gâwân dirz versagte,
daz dîn munt dô sêre klagete,
nû hâste den kampf idoch gestriten
gein im der sîn dâ het erbiten,
ez waere uns leit oder liep.
du sliche von uns als ein diep:
wir heten anders dîne hant
disses kampfes wol erwant.
nû darf Gâwân des zürnen niht,
swaz man dir drumbe prîses giht."
Gâwân sprach "mir ist niht leit
mîns neven hôhiu werdekeit.
mirst dennoch morgen alze vruo,
sol ich kampfes grîfen zuo.
wolt michs der künec erlâzen,
des jaehe ich im gein mâzen."
daz her reit în mit maneger schar.
man sach dâ vrouwen wol gevar,
und manegen gezimierten man,
daz nie dehein her mê gewan
solher zimierde wunder.
die von der tavelrunder
und diu mässenîe der herzogîn,
ir wâpenrocke gâben schîn
mit pfell von Cynidunte
und brâht von Pelpîunte:
Lieht wâren ir kovertiure.
Parzivâl der gehiure
wart in bêden hern geprîset sô,
sîne vriwent des mohten wesen vrô.
si jâhen in Gramoflanzes her
daz ze keiner zît sô wol ze wer
nie koeme rîter dehein,
den diu sunne ie überschein:
swaz ze bêden sîten dâ waere getân,
den prîs mües er al eine hân.
dennoch si sîn erkanten niht,
dem ieslîch munt dâ prîses giht.
Gramoflanz si rieten,
er möhte wol enbieten
Artûse, daz er naeme war
daz kein ander man ûz sîner schar
gein im koem durch vehten,
daz er im sande den rehten:
Gâwân des künec Lôtes suon,
mit dem wolt er den kampf tuon.
die boten wurden dan gesant,
zwei wîsiu kint höfsch erkant.
der künec sprach "nû sult ir spehen,
wem ir dâ prîses wellet jehen
under al den clâren vrouwen.
ir sult ouch sunder schouwen,
bî welher Bêne sitze.
nemt daz in iwer witze,
in welhen baerden diu sî.
won ir vröude od trûren bî,
Daz sult ir prüeven tougen.
ir seht wol an ir ougen,
op si nâch vriunde kumber hât.
seht daz ir des niht enlât,
Bênen mîner vriundîn
gebt den brief und diz vingerlîn:
diu weiz wol wem daz vürbaz sol.
werbt gefuog: sô tuot ir wol."
nû wasez ouch anderhalp sô komen,
Itonjê het aldâ vernomen
daz ir bruoder und der liebste man,
den maget inz herze ie gewan,
mit ein ander vehten solden
und des niht lâzen wolden.
dô brast ir jâmer durch die schem.
swen ir kumbers nû gezem,
der tuot ez âne mînen rât,
sît siz ungedienet hât.
Bêde ir muoter und ir ane
die maget vuorten sunder dane
in ein wênc gezelt sîdîn.
Arnîve weiz ir disen pîn,
si strâfte se umb ir missetât.
des was et dô kein ander rât:
si verjach aldâ unverholn
daz si lange in hete vor verstoln.
dô sprach diu maget wert erkant
"sol mir nû mîns bruoder hant
mîns herzen verch versnîden,
daz möht er gerne mîden."
Arnîve zeim junchêrrelîn
sprach "nû sage dem sune mîn,
daz er mich balde spreche
und daz al eine zeche."
der knappe Artûsen brâhte.
Arnîve des gedâhte,
si woltz in lâzen hoeren,
ob er möht zestoeren,
nâch wem der clâren Itonjê
was sô herzenlîche wê.
des künec Gramoflanzes kint
nâch Artûse komen sint.
die erbeizten ûf dem velde.
vor dem kleinn gezelde
einer Bênen sitzen sach
bî der diu zArtûse sprach
"giht des diu herzogîn vür prîs,
ob mîn bruoder mir mîn âmîs
sleht durch ir lôsen rât?
des möht er jehen vür missetât.
waz hât der künec im getân?
er solt in mîn geniezen lâzen.
treit mîn bruoder sinne,
er weiz unser zweier minne
sô lûter âne truopheit,
pfligt er triwe, ez wirt im leit.
sol mir sîn hant erwerben
nâch dem künge ein sûrez sterben,
hêrre, daz sî iu geklagt,"
sprach zArtûs diu süeze maget.
"nû denct ob ir mîn oeheim sît:
durch triwe scheidet disen strît."
Artûs ûz wîsem munde
sprach an der selben stunde
"ôwê, liebiu niftel mîn,
daz dîn jugent sô hôher minne schîn
tuot! daz muoz dir werden sûr.
als tete dîn swester Sûrdâmûr
durch der Kriechen lampriure.
süeziu maget gehiure,
den kampf möht ich wol scheiden,
wesse ich daz an iu beiden,
op sîn herze untz dîn gesamnet sint.
Gramoflanz Irôtes kint
vert mit sô manlîchen siten,
daz der kampf wirt gestriten,
ezn understê diu minne dîn.
gesaher dînen liehten schîn
bî vriunden ie ze keiner stunt,
und dînen rôten süezen munt?"
si sprach "desen ist niht geschehen:
wir minn ein ander âne sehen.
er hât ab mir durch liebe kraft
und durch rehte geselleschaft
sîns kleinoetes vil gesant:
er enpfienc ouch von mîner hant
daz zer wâren liebe hôrte
und uns beiden zwîvel stôrte.
der künec ist an mir staete,
âne valsches herzen raete."
Do erkante wol vrou Bêne
dise knappen zwêne,
des künec Gramoflanzes kint,
die nâch Artûse komen sint.
si sprach "hie solde nieman stên.
welt ir, ich heize vürder gên
daz volc ûzen snüeren.
wil mîne vrouwen rüeren
solch ungenâde umb ir trût,
daz maer kumt schiere über lût."
vrou Bêne her ûz wart gesant.
der kinde einez in ir hant
smucte den brief untz vingerlîn.
si heten ouch den hôhen pîn
von ir vrouwen wol vernomen,
und jâhen des, si waeren komen
und wolten Artûsen sprechen,
op si daz ruochte zechen.
si sprach "stêt verre dort hin dan
unz ich iuch gêns zuo mir man."
von Bênen der süezen maget
ime gezelde wart gesaget,
daz Gramoflanzes boten dâ
waeren und vrâgten wâ
Artûs der künec waere.
"daz dûht mich ungebaere,
ob ich in zeigete an diz gespraeche.
seht denne waz ich raeche
an mîner vrouwen, ob si sie
alsus saehen weinen hie."
Artûs sprach "sint ez die knaben,
diech an den rinc nâch mir sach draben?
daz sint von hôher art zwei kint:
waz op si sô gefüege sint,
gar bewart vor missetât,
daz si wol gênt an disen rât?
eintweder pfligt der sinne,
daz er sîns hêrren minne
an mîner nifteln wol siht."
Bêne sprach "desen weiz ich niht.
hêrre, magez mit hulden sîn,
der künec hât diz vingerlîn
dâ her gesant und disen brief:
dô ich nû vürz poulûn lief,
der kinde einez gab in mir:
vrouwe, sêt, den nemet ir."
dô wart der brief vil gekust:
Itonjê druct in an ir brust.
dô sprach si "hêr, nû seht hie an,
ob mich der künec minne man."
Artûs nam den brief in die hant,
dar an er geschriben vant
von dem der minnen kunde,
waz ûz sîn selbes munde
Gramoflanz der staete sprach.
Artûs an dem brieve sach,
daz er mit sîme sinne
sô endehafte minne
bî sînen zîten nie vernam.
dâ stuont daz minne wol gezam.
"Ich grüeze die ich grüezen sol,
dâ ich mit dienste grüezen hol.
vrouwelîn, ich meine dich,
sît du mit trôste troestes mich.
unser minne gebent geselleschaft:
daz ist wurzel mîner vröuden kraft.
dîn trôst vür ander trôste wigt,
sît dîn herze gein mir triwen pfligt.
du bist slôz ob mîner triwe
und ein vlust mîns herzen riwe.
dîn minne gît mir helfe rât,
daz deheiner slahte untât
an mir niemer wirt gesehen.
ich mac wol dîner güete jehen
staete âne wenken sus,
alz pôlus artanticus
gein dem tremuntâne stêt,
der neweder von der stete gêt:
unser minne sol in triwen stên
und niht von ein ander gên.
nû gedenke ane mir, werdiu maget,
waz ich dir kumbers hân geklagt:
wis dîner helfe an mir niht laz.
ob dich ie man durch mînen haz
von mir welle scheiden,
sô gedenke daz uns beiden
diu minn mac wol gelônen.
du solt vroun êren schônen,
und lâz mich sîn dîn dienstman:
ich wil dir dienen swaz ich kan."
Artûs sprach "niftel, du hâst wâr,
der künec dich grüezet âne vâr.
dirre brief tuot mir maere kunt,
daz ich sô wunderlîchen vunt
gein minne nie gemezzen sach.
du solt im sîn ungemach
wenden: alsô sol er dir.
lât ir daz peidiu her ze mir:
ich wil den kampf undervarn.
die wîle soltu weinen sparn.
nû waer du doch gevangen:
sage mir, wiest daz ergangen
daz ir ein ander wurdet holt?
du solt im dîner minne solt
teiln: dâ wil er dienen nâch."
Itonjê Artûs niftel sprach
"sist hie diu daz zesamne truoc.
unser enwedrius nie gewuoc.
welt ir, si vüegt wol daz ich in sihe,
dem ich mînes herzen gihe."
Artûs sprach "die zeige mir.
mac ich, sô vüege ich im und dir,
daz iwer wille dran gestêt
und iwer beider vröude ergêt."
Itonjê sprach "ez ist Bêne.
ouch sint sîner knappen zwêne
alhie. mugt ir versuochen,
welt ir mîns lebens ruochen,
op mich der künec welle sehen,
dem ich muoz mîner vröuden jehen?"
Artûs der wîse höfsche man
gienc her ûz zuo den kinden sân:
er gruozte si, dô er si sach.
der kinde einez zim dô sprach
"hêrre, der künec Gramoflanz
iuch bitet daz ir machet ganz
gelübde, diu dâ sî getân
zwischen im und Gâwân,
durch iwer selbes êre.
hêrre, er bitet iuch mêre,
daz kein ander man im vüere strît.
iwer her ist sô wît,
solt ers alle übervehten,
daz englîchte niht dem rehten.
ir sult Gâwânn lâzen komen,
gein dem der kampf dâ sî genomen."
der künec sprach zen kinden
"ich wil uns des enbinden.
mîme neven geschach nie groezer leit,
daz er selbe dâ niht streit.
der mit iwerm hêrren vaht,
dem was der sig wol geslaht:
er ist Gahmuretes kint.
al die in drîen heren sint
komen von allen sîten,
dine vrieschen nie gein strîten
deheinen helt sô manlîch:
sîn tât dem prîse ist gar gelîch.
ez ist mîn neve Parzivâl.
ir sult in sehen, den lieht gemâl.
Durch Gâwânes triwe nôt
leist ich daz mir der künec enbôt."
Artûs und Bêne
und dise knappen zwêne
riten her und dar.
er liez diu kint nemen war
liehter blicke an manger vrouwen.
si mohten ouch dâ schouwen
ûf den helmen manec gesnürre.
wênec daz noch würre
eim man der waere rîche,
gebârter geselleclîche.
si kômen niht von pferden.
Artûs liez die werden
über al daz her diu kinder sehen,
dâ si den wunsch mohten spehen,
ritter, magde und wîp,
mangen vlaetigen lîp.
des hers wâren driu stücke,
dâ zwischen zwuo lücke:
Artûs reit mit den kinden dan
von dem her verre ûf den plân.
er sprach "Bêne, süeziu maget,
du hoers wol waz mir hât geklagt
Itonjê mîner swester barn:
diu kan ir weinen wênec sparn.
daz glouben mîne gesellen,
die hie habent, op si wellen:
Itonjê hât Gramoflanz
verleschet nâch ir liehten glanz.
nû helfet mir, ir zwêne,
und ouch du, vriundîn Bêne,
daz der künec her zuo mir rîte
und den kampf doch morgen strîte.
mînen neven Gâwân
bringe ich gein im ûf den plân.
rît der künec hiut in mîn her,
er ist morgen deste baz ze wer.
hie gît diu minne im einen schilt,
des sînen kampfgenôz bevilt:
ich mein gein minne hôhen muot,
der bî den vînden schaden tuot.
er sol höfsche liute bringen:
ich wil hie teidingen
zwischen im und der herzogîn.
nû werbetz, trûtgeselle mîn,
mit vuog: des habt ir êre.
ich sol iu klagen mêre,
waz hân ich unsaelic man
dem künege Gramoflanz getân,
sît er gein mîme künne pfligt,
daz in lîhte unhôhe wigt,
minne und unminne grôz?
ein ieslîch künec mîn genôz
mîn gerne möhte schônen.
wil er nû mit hazze lônen
ir bruoder, diu in minnet,
ob er sich versinnet,
sîn herze tuot von minnen wanc,
swenn ez in lêret den gedanc."
Der kinde einz zem künege sprach
"hêr, swes ir vür ungemach
jeht, daz sol mîn hêrre lâzen,
wil er rehte vuoge hân.
ir wizt wol umb den alten haz:
mîme hêrren stêt belîben baz,
dan daz er dâ her zuo ziu rite.
diu herzoginne pfligt noch site,
daz sim ir hulde hât versagt
und manegem man ab im geklagt."
"er sol mit wênec liuten komen,"
sprach Artûs. "die wîl hân ich genomen
vride vür den selben zorn
von der herzoginne wol geborn.
ich wil im guot geleite tuon:
Bêâkurs mîner swester suon
nimt in dort an halbem wege.
er sol varn in mîns geleites pflege:
des darf er niht vür laster jehen.
ich lâze in werde liute sehen."
mit urloube si vuoren dan:
Artûs hielt eine ûf dem plân.
Bêne und diu zwei kindelîn
ze Rosche Sabbîns riten în,
anderhalp ûz dâ ez her lac.
done gelebte nie sô lieben tac
Gramoflanz, dô in gesprach
Bêne und diu kint. sîn herze jach,
im waere alsolhiu maere brâht,
der saelde gein im het erdâht.
Er sprach, er wolte gerne komen.
dâ wart geselleschaft genomen:
sînes landes vürsten drî
riten dem künege dannen bî.
als tete ouch der oeheim sîn,
der künec Brandelidelîn.
Bernout de Riviers
und Affinamus von Clitiers,
ieweder einen gesellen nam,
der ûf die reise wol gezam:
zwelve wâren ir über al.
junchêrren vil âne zal
und manec starker sarjant
ûf die reise wart benant.
welch der rîter kleider möhten sîn?
pfellel, der vil liehten schîn
gap von des goldes swaere.
des küneges valkenaere
mit im dan durch peizen riten.
nû het ouch Artûs niht vermiten,
Bêâkurs den lieht gevar
sand er ze halbem wege aldar
dem künege zeime geleite.
über des gevildes breite,
ez waere tîch oder bach,
swâ er die passâschen sach,
dâ reit der künec peizen her,
und mêre durch der minne ger.
Bêâkurs in dâ enpfienc
sô daz ez mit vröude ergienc.
Mit Bêâkurs komen sint
mê danne vünfzec clâriu kint,
die von art gâben liehten schîn,
herzogen und graevelîn:
dâ reit ouch etslîch küneges suon.
dô sah man grôz enpfâhen tuon
von den kinden ze bêder sît:
si enpfiengen ein ander âne nît.
Bêâkurs pflac varwe lieht:
der künec sich vrâgens sûmte nieht,
Bêne im sagete maere,
wer der clâre rîter waere,
"ez ist Bêâkurs Lôtes kint."
dô dâhter "herze, nuo vint
si diu dem gelîche,
der hie rît sô minneclîche.
si ist vür wâr sîn swester,
diu geworht in Sinzester
mit ir spärwaer sande mir den huot.
op si mir mê gnâde tuot,
al irdischiu rîcheit,
op d'erde waer noch alsô breit,
dâ vür naem ich si einen.
si solz mit triwen meinen.
ûf ir gnâde kum ich hie:
si hât mich sô getroestet ie,
ich getrûwe ir wol daz si mir tuot
dâ von sich hoehert baz mîn muot."
in nam ir clâren bruoder hant
in die sîn: diu was ouch lieht erkant.
nû wasez ouch ime her sô komen,
Artûs hete aldâ genomen
vride von der herzogin.
der was ergetzens gewin
komen nâch Cidegaste,
den si ê klaget sô vaste.
ir zorn was nâch verdecket:
wan si het erwecket
von Gâwân etslîch umbevanc:
dâ von ir zürnen was sô kranc.
Artûs der Bertenoys
nam die clâren vrouwen kurtoys,
beide magde und wîp,
die truogen vlaeteclîchen lîp.
er hete der werden hundert
in ein gezelt gesundert.
niht lieber möht ir sîn geschehen,
wan daz se den künec solde sehen,
Itonjê, diu ouch dâ saz.
staeter vröude se niht vergaz:
doch kôs man an ir ougen schîn,
daz si diu minne lêrte pîn.
dâ saz manc rîter lieht gemâl:
doch truoc der werde Parzivâl
den prîs vor ander clârheit.
Gramoflanz an die snüere reit.
dô vuorte der künec unervorht
in Gampfassâsche geworht
einen pfell mit golde vesten:
der begunde verre glesten.
Si erbeizten, die dâ komen sint.
des künec Gramoflanzes kint
mangiu vor im sprungen,
inz poulûn si sich drungen.
die kameraere wider strît
rûmten eine strâze wît
gein der Berteneyse künegîn.
sîn oeheim Brandelidelîn
vorem künege inz poulûn gienc:
Ginovêr den mit kusse enpfienc.
der künec wart ouch enpfangen sus.
Bernouten und Affinamus
die künegîn man ouch küssen sach.
Artûs ze Gramoflanze sprach
"ê ir sitzens beginnet,
seht ob ir keine minnet
dirre vrouwen, und küsset sie.
iu beiden siz erloubet hie."
im sagte, wer sîn vriundin was,
ein brief den er ze velde las:
ich mein daz er ir bruoder sach,
diu im vor al der werlde jach
ir werden minne tougen.
Gramoflanzes ougen
si erkanten, diu im minne truoc.
sîn vröude hôch was genuoc.
sît Artûs het erloubet daz,
daz si beide ein ander âne haz
mit gruoze enpfâhen taeten kunt,
er kuste Itonjê an den munt.
Der künec Brandelidelîn
saz zuo Ginovêrn der künegîn.
ouch saz der künec Gramoflanz
zuo der diu ir liehten glanz
mit weinen hete begozzen.
daz hete si sîn genozzen:
ern welle unschulde rechen,
sus muoser hin zir sprechen,
sîn dienst nâch minnen bieten.
si kunde ouch sich des nieten,
daz se im dancte umb sîn komen.
ir rede von nieman wart vernomen:
si sâhen ein ander gerne.
swenne ich nû rede gelerne,
sô prüeve ich waz si spraechen dâ,
eintweder nein oder jâ.
Artûs ze Brandelidelîn
sprach "ir habt dem wîbe mîn
iwer maere nû genuoc gesagt."
er vuorte den helt unverzagt
in ein minre gezelt
kurzen wec überz velt.
Gramoflanz saz stille
(daz was Artûss wille),
und ander die gesellen sîn.
dâ gâben vrouwen clâren schîn,
daz die rîter wênec dâ verdrôz.
ir kurzewîle was sô grôz,
si möhte ein man noch gerne dolen,
der nâch sorgen vröude wolt erholen.
vür die küngîn man dô truoc
daz trinken. trunken si genuoc,
die rîter und die vrouwen gar,
si wurden deste baz gevar.
man truog ouch trinken dort hin în
Artûs und Brandelidelîn.
der schenke gienc her wider dan:
Artûs sîn rede alsus huop an.
"hêr künec, nû lât siz alsô tuon,
daz der künec, iur swester suon,
mîner swester sun mir het erslagen:
wolt er denne minne tragen
gein mîner niftel, der maget
diu im ir kumber ouch dort klagt
dâ wir se liezen sitzen,
vüer si dan mit witzen,
si wurde im niemer drumbe holt,
und teilte im solhen hazzes solt,
dês den künec möht erdriezen,
wolt er ir iht geniezen.
swâ haz die minne undervert,
dem staeten herzen vröude er wert."
dô sprach der künec von Punturtoys
zArtûse dem Bertenoys
"hêr, si sint unserr swester kint,
die gein ein andr in hazze sint:
wir sulen den kampf understên.
dane mac niht anders an ergên,
wan daz se ein ander minnen
mit herzenlîchen sinnen.
Iwer niftel Itonjê
sol mîme neven gebieten ê,
daz er den kampf durch si verber,
sî daz er ir minne ger.
sô wirt vür wâr der kampf vermiten
gar mit strîteclîchen siten.
und helfet ouch dem neven mîn
hulde dâ zer herzogîn."
Artûs sprach "daz wil ich tuon.
Gâwân mîner swester suon
ist wol sô gewaldec ir,
daz si beidiu im und mir
durch ir zuht die schulde gît.
sô scheidt ir disehalp den strît."
"ich tuon," sprach Brandelidelîn.
si giengen beide wider în.
dô saz der künec von Punturtoys
zuo Ginovêrn: diu was kurtoys.
anderhalb ir saz Parzivâl:
der was ouch sô lieht gemâl,
nie ouge ersach sô schoenen man.
Artûs der künec huop sich dan
zuo sîme neven Gâwân.
dem was ze wizzen getân,
rois Gramoflanz waere komen.
dô wart ouch schier vor im vernomen,
Artûs erbeizte vorem gezelt:
gein dem spranger ûfez velt.
si truogen daz ze samne dâ,
daz diu herzogîn sprach suone jâ,
Abe anders niht deheinen wîs,
wan op Gâwân ir âmîs
wolte den kampf durch si verbern,
sô wolt ouch si der suone wern:
diu suone wurd von ir getân,
op der künec wolde lâzen
bîziht ûf ir sweher Lôt.
bî Artûs si daz dan enbôt.
Artûs der wîse höfsche man
disiu maere brâhte dan.
dô muose der künec Gramoflanz
verkiesen umbe sînen kranz:
und swaz er hazzes pflaege
gein Lôt von Norwaege,
der zergienc, als in der sunnen snê,
durch die clâren Itonjê
lûterlîche âne allen haz.
daz ergienc die wîle er bî ir saz:
alle ir bete er volge jach.
Gâwânn man dort komen sach
mit clârlîchen liuten:
in möht iu niht gar bediuten
ir namen und wan si wâren erborn.
dâ wart durch liebe leit verkorn.
Orgelûs diu viere,
und ir werden soldiere,
und ouch diu Clinschores schar,
ir ein teil (sin wârenz niht gar)
sach man mit Gâwâne komen.
Artûs gezelde was genomen
Diu winde von dem huote.
Arnîve diu guote,
Sangîve und Cundrîê,
die hete Artûs gebeten ê
an dirre suone teidinc.
swer prüevet daz vür kleiniu dinc,
der groeze swaz er welle.
Jofreit Gâwâns geselle
vuort die herzoginne lieht erkant
underz poulûn an sîner hant.
diu pflac durch zuht der sinne,
die drî küneginne
lie si vor ir gên dar în.
die kuste Brandelidelîn:
Orgelûse in ouch mit kusse enpfienc.
Gramoflanz durch suone gienc
und ûf gnâde gein ir dar.
ir süezer munt rôt gevar
den künec durch suone kuste,
dar umb si weinens luste.
si dâhte an Cidegastes tôt:
dô twanc si wîplîchiu nôt
nâch im dennoch ir riwe.
welt ir, des jeht vür triwe.
Gâwân und Gramoflanz
mit kusse ir suone ouch machten ganz.
Artûs gab Itonjê
Gramoflanz ze rehter ê.
dâ het er vil gedienet nâch:
Bên was vrô, dô daz geschach.
Den ouch ir minne lêrte pîn,
den herzogen von Gôwerzîn,
Lischoys wart Cundrîê gegeben:
âne vröude stuont sîn leben,
unz er ir werden minne enpfant.
dem turkoiten Flôrant
Sangîven Artûs ze wîbe bôt:
die het dâ vor der künec Lôt.
der vürste ouch si vil gerne nam:
diu gâbe minne wol gezam.
Artûs was vrouwen milte:
sölher gâbe in niht bevilte.
des was mit râte vor erdâht.
nû disiu rede wart volbrâht,
dô sprach diu herzoginne
daz Gâwân het ir minne
gedient mit prîse hôch erkant,
daz er ir lîbs und über ir lant
von rehte hêrre waere.
diu rede dûhte swaere
ir soldier, die manec sper
ê brâchen durch ir minne ger.
Gâwân und die gesellen sîn,
Arnîve und diu herzogîn,
und manec vrouwe lieht gemâl,
und ouch der werde Parzivâl,
Sangîve und Cundrîê
nâmen urloup: Itonjê
beleip bî Artûse dâ.
nû darf nieman sprechen wâ
Schoener hôchgezît ergienc.
Ginovêr in ir pflege enpfienc
Itonjê und ir âmîs,
den werden künec, der manegen prîs
mit rîterschefte ê dicke erranc,
des in Itonjê minne twanc.
ze herbergen maneger reit,
dem hôhiu minne vuogte leit.
des nahtes umb ir ezzen
muge wir maere wol vergezzen.
swer dâ werder minne pflac,
der wunscht der naht vür den tac.
der künec Gramoflanz enbôt
(des twang in hôchverte nôt)
ze Rosch Sabbîns den sînen,
si solten sich des pînen
daz se abe braechen bî dem mer
und vor tage koemen mit sîme her,
und daz sîn marschalc naeme
stat diu her gezaeme.
"mir selben prüevet hôhiu dinc,
ieslîchem vürsten sunderrinc."
des wart durch hôhe kost erdâht.
die boten vuorn: dô was ez naht.
man sach dâ mangen trûrgen lîp,
den daz gelêret heten wîp:
wan swem sîn dienst verswindet,
daz er niht lônes vindet,
dem muoz gein sorgen wesen gâch,
dane reiche wîbe helfe nâch.
nû dâhte aber Parzivâl
an sîn wîp die lieht gemâl
und an ir kiuschen süeze.
ob er kein ander grüeze,
daz er dienst nâch minne biete
und sich unstaete niete?
solch minne wirt von im gespart.
grôz triwe het im sô bewart
sîn manlîch herze und ouch den lîp,
daz vür wâr nie ander wîp
wart gewaldec sîner minne,
niwan diu küneginne
Condwîr âmûrs,
diu geflôrierte bêâ vlûrs.
er dâhte "sît ich minnen kan,
wie hât diu minne an mir getân?
nû bin ich doch ûz minne erborn:
wie hân ich minne alsus verlorn?
sol ich nâch dem grâle ringen,
sô muoz mich immer twingen
ir kiuschlîcher umbevanc,
von der ich schiet, des ist ze lanc.
sol ich mit den ougen vröude sehen
und muoz mîn herze jâmers jehen,
diu werc stênt ungelîche.
hôhes muotes rîche
wirt nieman solher pflihte.
gelücke mich berihte,
waz mirz waegest drumbe sî."
im lac sîn harnasch nâhe bî.
Er dâhte "sît ich mangel hân
daz den saeldehaften undertân
ist (ich mein die minne,
diu manges trûrgen sinne
mit vröuden helfe ergeilet),
sît ich des pin verteilet,
ich enruoche nû waz mir geschiht.
got wil mîner vröude niht.
diu mich twinget minnen gir,
stüend unser minne, mîn und ir,
daz scheiden dar zuo hôrte
sô daz uns zwîvel stôrte,
ich möht wol zanderr minne komen:
nû hât ir minne mir benomen
ander minne und vröudebaeren trôst.
ich pin trûrens unerlôst.
gelücke müeze vröude wern
die endehafter vröude gern:
got gebe vröude al disen scharn:
ich wil ûz disen vröuden varn."
er greif dâ sîn harnasch lac,
des er dicke al eine pflac,
daz er sich palde wâpnde drîn.
nû wil er werben niwen pîn.
dô der vröudenflühtec man
het al sîn harnasch an,
er sateltz ors mit sîner hant:
schilt und sper bereit er vant.
man hôrt sîn reise smorgens klagen.
do er dannen schiet, do begundez tagen.
Vil liute des hât verdrozzen,
den diz maer was vor beslozzen:
genuoge kundenz nie ervarn.
nû wil ich daz niht langer sparn,
ich tuonz iu kunt mit rehter sage,
wande ich in dem munde trage
daz slôz dirre âventiure,
wie der süeze und der gehiure
Anfortas wart wol gesunt.
uns tuot diu âventiure kunt,
wie von Pelrapeir diu künegîn
ir kiuschen wîplîchen sin
behielt unz an ir lônes stat,
dâ si in hôhe saelde trat.
Parzivâl daz wirbet,
ob mîn kunst niht verdirbet.
ich sage alrêst sîn arbeit.
swaz sîn hant ie gestreit,
daz was mit kinden her getân.
möht ich diss maeres wandel hân,
ungerne wolt ich in wâgen:
des kunde ouch mich betrâgen.
nû bevilh ich sîn gelücke
sîm herze, der saelden stücke,
dâ diu vrävel bî der kiusche lac,
wand ez nie zageheit gepflac.
daz müeze im vestenunge geben,
daz er behalde nû sîn leben;
sît ez sich hât an den gezogt,
in bestêt ob allem strîte ein vogt
Uf sînr unverzagten reise.
der selbe kurteise
was ein heidenischer man,
der toufes künde nie gewan.
Parzivâl reit balde
gein eime grôzen walde
ûf einer liehten waste
gein eime rîchen gaste.
ez ist wunder, ob ich armer man
die rîcheit iu gesagen kan,
die der heiden vür zimierde truoc.
sage ich des mêre denne genuoc,
dennoch mac ichs iu mê wol sagen,
wil ich sîner rîcheit niht gedagen.
swaz diende Artûses hant
ze Bertâne und in Engellant,
daz vergulte niht die steine
die mit edelem arde reine
lâgen ûf des heldes wâpenroc.
der was tiure âne al getroc:
rubbîne, calcidône,
wâren dâ ze swachem lône.
der wâpenroc gap planken schîn.
ime berge zAgremuntîn
die würme salamander
in worhten zein ander
in dem heizen viure.
die wâren steine tiure
lâgen drûf tunkel und lieht:
ir art mac ich benennen nieht.
Sîn gir stuont nâch minne
und nâch prîss gewinne:
daz gâben ouch allez meistec wîp,
dâ mite der heiden sînen lîp
kostlîche zimierte.
diu minne condwierte
in sîn manlîch herze hôhen muot,
als si noch dem minne gernden tuot.
er truog ouch durch prîses lôn
ûf dem helme ein ecidemôn:
swelhe würm sint eiterhaft,
von des selben tierlînes kraft
hânt si lebens deheine vrist,
swenn ez von in ersmecket ist.
Thopedissimonte
und Assigarzîonte,
Thasmê und Arâbî
sint vor solhem pfelle vrî
als sîn ors truoc covertiure.
der ungetoufte gehiure
ranc nâch wîbe lône:
des zimiert er sich sus schône.
sîn hôhez herze in des betwanc,
daz er nâch werder minne ranc.
der selbe werlîche knabe
het in einer wilden habe
zem vôreht gankert ûf dem mer.
er hete vünf und zweinzec her,
der neheinez sandern rede vernam,
als sîner rîcheit wol gezam:
Alsus manec sunder lant
diende sîner werden hant,
Môr und ander Sarrazîne
mit ungelîchem schîne.
in sînem wît gesamenten her
was manc wunderlîchiu wer.
och reit nâch âventiure dan
von sîme her dirre eine man
durch paneken in daz vôreht.
sît si selbe nâmen in daz reht,
die künge ich lâze rîten,
al ein nâch prîse strîten.
Parzivâl reit niht eine:
dâ was mit im gemeine
er selbe und ouch sîn hôher muot,
der sô manlîch wer dâ tuot,
daz ez diu wîp solden loben,
sine wolten dan durch lôsheit toben.
hie wellnt ein ander vâren
die mit kiusche lember wâren
und lewen an der vrecheit.
ôwê, sît d'erde was sô breit,
daz si ein ander niht vermiten,
die dâ umb unschulde striten!
ich sorge des den ich hân brâht,
wan daz ich trôstes hân gedâht,
in süle des grâles kraft ernern.
in sol ouch diu minne wern.
den was er beiden diensthaft
âne wanc mit dienstlîcher kraft.
Mîn kunst mir des niht witze gît,
daz ich gesage disen strît
bescheidenlîch als er regienc.
ieweders ouge blic enpfienc,
daz er den andern komen sach.
sweders herze drumbe vröuden jach,
dâ stuont ein trûren nâhe bî.
die lûtern truopheite vrî,
ieweder des andern herze truoc:
ir vremde was heinlîch genuoc.
nûne mac ich disen heiden
vom getouften niht gescheiden,
sine wellen haz erzeigen.
daz solt in vröude neigen,
die sint erkant vür guotiu wîp.
ieweder durch vriwendinne lîp
sîn verch gein der herte bôt.
gelücke scheidez âne tôt.
den lewen sîn muoter tôt gebirt:
von sîns vater galme er lebendec wirt.
dise zwêne wâren ûz krache erborn,
von maneger tjost ûz prîse erkorn:
si kunden ouch mit tjoste,
mit sper zernder koste.
leischiernde si die zoume
kurzten, und tâten goume,
swenne si punierten,
daz si niht vailierten.
si pflâgens unvergezzen:
dâ wart vaste gesezzen
und gein der tjost geschicket
und d'ors mit sporn gezwicket.
hie wart diu tjost alsô geriten,
bêdiu collier versniten
mit starken spern diu sich niht pugen:
die sprîzen von der tjoste vlugen.
ez het der heiden gar vür haz,
daz dirre man vor im gesaz;
wand es nie man vor im gepflac,
gein dem er strîtes sich bewac.
op si iht swerte vuorten,
dâ si zein ander ruorten?
diu wâren dâ scharpf und al breit.
ir kunst und ir manheit
wart dâ erzeiget schiere.
ecidemôn dem tiere
wart etslîch wunde geslagen,
ez moht der helm dar under klagen.
diu ors vor müede wurden heiz:
si versuochten manegen niwen kreiz.
si bêde ab orsen sprungen:
alrêrst diu swert erklungen.
der heiden tete em getouften wê.
des krîe was Thasmê:
und swenn er schrîte Thabronit,
sô trat er vürbaz einen trit.
werlîch was der getoufte
ûf manegem draeten loufte,
den si zein ander tâten.
ir strît was sô gerâten,
Daz ich die rede mac niht verdagen,
ich muoz ir strît mit triwen klagen,
sît ein verch und ein bluot
solch ungenâde ein ander tuot.
si wâren doch bêde eins mannes kint,
der geliutrten triwe vundamint.
den heiden minne nie verdrôz:
des was sîn herze in strîte grôz.
gein prîse truoger willen
durch die künegîn Secundillen,
diu daz lant ze Tribalibôt
im gap: diu was sîn schilt in nôt.
der heiden nam an strîte zuo:
wie tuon ich dem getouften nuo?
ern welle an minne denken,
sone mager niht entwenken,
dirre strît müez im erwerben
vors heidens hant ein sterben.
daz wende, tugenthafter grâl.
Condwîr âmûrs diu lieht gemâl:
hie stêt iur beider dienstman
in der groesten nôt dier ie gewan.
der heiden warf daz swert ûf hôch.
manec sîn slac sich sus gezôch,
daz Parzivâl kom ûf diu knie.
man mac wol jehen, sus striten sie,
der se bêde nennen wil ze zwein.
si wâren doch bêde niht wan ein.
mîn bruodr und ich daz ist ein lîp,
als ist guot man und des guot wîp.
Der heiden tete em getouften wê.
des schilt was holz, hiez aspindê:
daz vûlet noch enbrinnet.
er was von ir geminnet,
diun im gap, des sît gewis.
turkoyse, crisoprassis,
smârâde und rubbîne,
vil stein mit sunderschîne
wâren verwiert durch kostlîchen prîs
alumbe ûf diu buckelrîs.
ûf dem buckelhûse stuont
ein stein, des namen tuon ich iu kuont;
antrax dort genennet,
karfunkel hie bekennet.
durch der minne condwier
ecidemôn daz reine tier
het im ze wâpen gegeben
in der gnâde er wolde leben,
diu küngîn Secundille:
diz wâpen was ir wille.
dâ streit der triwen lûterheit:
grôz triwe aldâ mit triwen streit.
durch minne heten si gegeben
mit kampfe ûf urteil bêde ir leben:
ieweders hant was sicherbote.
der getoufte wol getrûwet gote
sît er von Trevrizende schiet,
der im sô herzenlîchen riet,
er solde helfe an den gern,
der in sorge vröude kunde wern.
Der heiden truog et starkiu lit.
swenner schrîte Thabronit,
dâ de küngîn Secundille was,
vor der muntâne Kaukasas,
sô gewan er niwen hôhen muot
gein dem der ie was behuot
vor solhem strîtes überlast:
er was schumpfentiure ein gast,
daz er se nie gedolte,
doch si manger zim erholte.
mit kunst si de arme erswungen:
viurs blicke ûz helmen sprungen,
von ir swerten gienc der sûre wint.
got ner dâ Gahmuretes kint.
der wunsch wirt in beiden,
dem getouften und dem heiden:
die nante ich ê vür einen.
sus begunden siz ouch meinen,
waern se ein ander baz bekant:
sine satzten niht sô hôhiu pfant.
ir strît galt niht mêre,
wan vröude, saelde und êre.
swer dâ den prîs gewinnet,
op er triwe minnet,
werltlîch vröude er hât verlorn
und immer herzen riwe erkorn.
wes sûmestu dich, Parzivâl,
daz du an die kiuschen lieht gemâl
niht denkest (ich mein dîn wîp),
wiltu behalten hie den lîp?
Der heiden truoc zwuo geselleschaft,
dar an doch lac sîn meistiu kraft:
einiu daz er minne pflac,
diu mit staete in sîme herzen lac:
daz ander wâren steine,
die mit edelem arde reine
in hôchgemüete lêrten
und sîne kraft gemêrten.
mich müet daz der getoufte
an strîte und an loufte
sus müedet und an starken slegen.
ob im nû niht gehelfen megen
Condwîr âmûrs noch der grâl,
werlîcher Parzivâl,
sô müezest einen trôst doch haben,
daz die clâren süezen knaben
sus vruo niht verweiset sîn,
Kardeiz und Loherangrîn;
die bêde lebendec truoc sîn wîp,
do er jungest umbevieng ir lîp.
mit rehter kiusche erworben kint,
ich waen diu smannes saelde sint.
der getoufte nam an kreften zuo.
er dâht (des was im niht ze vruo)
an sîn wîp die küneginne
und an ir werden minne,
die er mit swertes schimpfe erranc,
dâ viwer von slegen ûz helmen spranc,
vor Pelrapeire an Clâmidê.
Thabronit und Thasmê,
Den wart hie widerruoft gewegen:
Parzivâl begunde ouch pflegen
daz er Pelrapeire schrîte.
Condwîr âmûrs bezîte
durch vier künecrîche aldar
sîn nam mit minnen kreften war.
dô sprungen (des ich waene)
von des heidens schilde spaene,
etslîcher hundert marke wert.
von Gaheviez daz starke swert
mit slage ûfs heidens helme brast,
sô daz der küene rîche gast
mit strûche venje suochte.
got des niht langer ruochte,
daz Parzivâl daz rê nemen
in sîner hende solde zemen:
daz swert er Ithêre nam,
als sîner tumpheit dô wol zam.
der ê nie geseic durch swertes swanc,
der heiden snellîche ûf dô spranc.
ez ist noch ungescheiden,
zurteile stêtz in beiden
vor der hôhsten hende:
daz diu ir sterben wende!
der heiden was muotes rîche
der sprach dô höfschlîche,
en vranzois daz er kunde,
ûz heidenischem munde
"ich sihe wol, werlîcher man,
dîn strît wurde âne swert getân:
Waz prîss bejagete ich danne an dir?
stant stille, und sage mir,
werlîcher helt, wer du sîs.
vür wâr du hetes mînen prîs
behabt, der lange ist mich gewert,
waer dir zebrosten niht dîn swert.
nû sî von uns bêden vride,
unz uns geruowen baz diu lide."
si sâzen nider ûfez gras:
manheit bî zuht an beiden was,
und ir bêder jâr von solher zît,
zalt noch ze junc si bêde ûf strît.
der heiden zem getouften sprach
"nû geloube, helt, daz ich gesach
bî mînen zîten noch nie man,
der baz den prîs möhte hân,
den man in strîte sol bejagen.
nû ruoche, helt, mir beidiu sagen,
dînen namen und dînen art:
sô ist wol bewendet her mîn vart."
dô sprach Herzeloyden suon
"sol ich daz durch vorhte tuon,
sone darf es nieman an mich gern,
sol ichs betwungenlîche wern."
der heiden von Thasmê
sprach "ich wil mich nennen ê,
und lâ daz laster wesen mîn.
ich pin Feirefîz Anschevîn,
sô rîche wol daz mîner hant
mit zinse dienet manec lant."
Dô disiu rede von im geschach,
Parzivâl zem heiden sprach
"wâ von sît ir ein Anschevîn?
Anschouwe ist von erbe mîn,
bürge, lant und stete.
hêrre, ir sult durch mîne bete
einen andern namen kiesen.
solt ich mîn lant verliesen,
und die werden stat Bêalzenân,
sô het ir mir gewalt getân.
ist unser dweder ein Anschevîn,
daz sol ich von arde sîn.
doch ist mir vür wâr gesagt,
daz ein helt unverzagt
won in der heidenschaft:
der habe mit rîterlîcher kraft
minne und prîs behalten,
daz er muoz beider walten.
der ist ze bruoder mir benant:
si hânt in dâ vür prîs erkant."
aber sprach dô Parzivâl
"hêr, iwers antlützes mâl,
het ich diu kuntlîche ersehen,
sô wurde iu schier von mir verjehen,
als er mir kunt ist getân.
hêrre, welt irs an mich lâzen,
sô enbloezet iwer houbet.
ob ir mirz geloubet,
mîn hant iuch strîtes gar verbirt,
unz ez anderstunt gewâpent wirt."
Dô sprach der heidenische man
"dîns strîts ich wênec angest hân.
stüend ich gar blôz, sît ich hân swert,
du waerst doch schumpfentiure gewert,
sît dîn swert zebrosten ist.
al dîn werlîcher list
mac dich vor tôde niht bewarn,
ine well dich anders gerne sparn.
ê du begundest ringen,
mîn swert lieze ich klingen
beidiu durch îser und durch vel."
der heiden starc und snel
tete manlîche site schîn,
"diz swert sol unser dweders sîn:"
ez warf der küene degen balt
verre von im in den walt.
er sprach "sol nû hie strît ergên,
dâ muoz glîchiu schanze stên."
dô sprach der rîche Feirefîz
"helt, durch dîner zühte vlîz,
sît du bruoder megest hân,
sô sage mir, wie ist er getân?
tuo mir sîn antlütze erkant,
wie dir sîn varwe sî genant."
dô sprach Herzeloyden kint
"als ein geschriben permint,
swarz und blanc her und dâ,
sus nante mirn Eckubâ."
der heiden sprach "der bin ich."
si bêde wênc dô sûmten sich,
Ieweder sîn houbet schier
von helme und von hersenier
enblôzte an der selben stunt.
Parzivâl vant hôhen vunt,
und den liebsten den er ie vant.
der heiden schiere wart erkant:
wander truoc agelstern mâl.
Feirefîz und Parzivâl
mit kusse understuonden haz:
in zam ouch bêden vriuntschaft baz
dan gein ein ander herzen nît.
triwe und liebe schiet ir strît.
der heiden dô mit vröuden sprach
"ôwol mich daz ich ie gesach
des werden Gahmuretes kint!
al mîne gote des gêret sint.
mîn gotinne Jûnô
dis prîses mac wol wesen vrô.
mîn kreftec got Jupiter
dirre saelden was mîn wer.
gote und gotinne,
iwer kraft ich immer minne.
geêrt sî des plânêten schîn,
dar inne diu reise mîn
nâch âventiure wart getân
gein dir, vorhtlîch süezer man,
daz mich von dîner hant gerou.
geêrt sî luft und tou,
daz hiute morgen ûf mich reis.
minnen slüzzel kurteis!
Owol diu wîp dich sulen sehen!
waz den doch saelden ist geschehen!"
"ir sprechet wol: ich spraeche baz,
ob ich daz kunde, âne allen haz.
nû bin ich leider niht sô wîs,
des iwer werdeclîcher prîs
mit worten mege gehoehet sîn:
got weiz ab wol den willen mîn.
swaz herze und ougen künste hât
an mir, diu beidiu niht erlât
iwer prîs sagt vor, si volgent nâch.
daz nie von rîters hant geschach
mir groezer nôt, vür wâr ichz weiz,
dan von iu," sprach der von Kanvoleiz.
dô sprach der rîche Feirefîz
"Jupiter hât sînen vlîz,
werder helt, geleit an dich.
du solt niht mêre irzen mich:
wir heten bêd doch einen vater."
mit brüederlîchen triwen bater
daz er irzens in erlieze
und in duzenlîche hieze.
diu rede was Parzivâle leit.
der sprach "bruodr, iur rîcheit
glîchet wol dem bâruc sich:
sô sît ir elter ouch dan ich.
mîn jugent und mîn armuot
sol sölher lôsheit sîn behuot,
daz ich iu duzen biete,
swenn ich mich zühte niete."
Der von Trîbalibot
Jupiter sînen got
mit worten êrte manegen wîs.
er gap ouch vil hôhen prîs
sîner gotîn Jûnô,
daz si daz weter vuogte sô,
dâ mit er und al sîn her
gein dem lande ûz dem mer
lantveste nâmen,
dâ si zein ander quâmen.
anderstunt si nider sâzen,
die bêde des niht vergâzen,
sine büten einander êre.
der heiden sprach dô mêre
"ich wil lâzen dir zwei rîchiu lant,
dienstlîche immer dîner hant,
diu mîn vater und der dîne erwarp,
do der künec Isenhart erstarp,
Zazamanc und Azagouc.
sîn manheit dâ nieman trouc,
wan daz er lie verweiset mich.
gein mînem vater der gerich
ist mînhalp noch unverkorn.
sîn wîp, von der ich wart geborn,
durch minne ein sterben nâch im kôs,
dô si minne an im verlôs.
ich saeh doch gern den selben man:
mir ist ze wizzen getân
daz nie bezzer rîter wart:
nâh im ist kostenlîch mîn vart."
Parzivâl hin zim dô sprach
"ich pin ouch der in nie gesach.
man sagt mir guotiu werc von im
(an maneger stat ich diu vernim),
daz er wol kunde in strîten
sînen prîs gewîten
und werdekeit gemachen hôch.
elliu missewende in vlôch.
er was wîben undertân:
op die triwe kunden hân,
si lôndens âne valschen list.
dâ von der touf noch gêret ist
pflager, triwe âne wenken:
er kunde ouch wol verkrenken
alle valschlîche tât:
herzen staete im gap den rât.
daz ruochten si mich wizzen lâzen,
den kündec was der selbe man,
den ir sô gerne saehet.
ich waene ir prîses jaehet
im, ob er noch lebte,
wand er nâch prîse strebte.
sîn dienst twanc der wîbe lôn,
daz der künec Ipomidôn,
gein im tjostierens pflac.
diu tjost ergienc vor Baldac:
dâ wart sîn werdeclîchez leben
durch minne an den rê gegeben.
wir hânn ze rehter tjost verlorn,
von dem wir bêde sîn erborn."
"Owê der unregezten nôt!"
sprach der heiden, "ist mîn vater tôt?
ich mac wol vröuden vlüste jehen
und vröuden vunt mit wârheit spehen.
ich hân an disen stunden
vröude vlorn und vröude vunden.
wil ich der wârheit grîfen zuo,
beidiu mîn vater und ouch duo,
und ich, wir wâren gar al ein,
doch ez an drîen stücken schein.
swâ man siht den wîsen man,
dern zelt deheine sippe dan,
zwischen vater und des kinden,
wil er die wârheit vinden.
mit dir selben hâstu hie gestriten.
gein mir selben ich kom ûf strît geriten,
mich selben het ich gern erslagen:
done kundestu des niht verzagen,
dune wertest mir mîn selbes lîp.
Jupiter, diz wunder schrîp:
dîn kraft tete uns helfe kuont,
daz se unser sterben understuont."
er lachte und weinde tougen.
sîn heidenschiu ougen
begunden wazzer rêren
al nâch des toufes êren.
der touf sol lêren triwe,
sît unser ê diu niwe
nâch Kriste wart genennet:
an Kriste ist triwe erkennet.
Der heiden sprach, ich sag iu wie.
"wir sulen niht langer sitzen hie.
rît mit mir niht ze verre.
loschieren ûf die terre,
durch dîn schouwen, von dem mer
heiz ichz rîcheste her
dem Jûnô ie gap segels luft.
mit wârheit âne triegens guft
zeige ich dir mangen werden man
der mir ist diens undertân.
dar soltu rîten hin mit mir."
Parzivâl sprach zim "sît ir
sô gewaldec iwerr liute,
daz se iwer bîten hiute
und al die wîle ir von in sît?"
der heiden sprach "âne strît.
waere ich von in halbez jâr,
mîn biten rîche und arme gar:
sine getorsten ninder kêren.
gespîset wol nâch êren
sint ir schif in der habe:
ors noch man niht dorften drabe,
ezn waere durch vontâne
und durch luft gein dem plâne."
Parzivâl zem bruoder sîn
sprach "sô sult ir vrouwen schîn
sehen und grôze wünne,
von iwerm werden künne
mangen rîter kurtoys.
Artûs der Bertenoys
Lît hie bî mit werder diet,
von den ich mich hiute schiet,
mit grôzer minneclîcher schar:
wir sehen dâ vrouwen wol gevar."
do der heiden hôrte nennen wîp
(diu wâren et sîn selbes lîp),
er sprach "dar vüere mich mit dir.
dar zuo soltu sagen mir
maer der ich dich vrâge.
sehe wir unser mâge,
sô wir zArtûse komen?
von des vuore ich hân vernomen,
daz er sî prîses rîche,
und er var ouch werdeclîche."
dô sprach aber Parzivâl
"wir sehen dâ vrouwen lieht gemâl.
sich vailiert niht unser vart:
wir vinden unsern rehten art,
liut von den wir sîn erborn,
etslîches houbt zer krône erkorn."
ir deweder dô niht langer saz.
Parzivâl des niht vergaz,
ern holte sînes bruoder swert:
daz stiez er dem degen wert
wider in die scheiden.
dâ wart von in beiden
zornlîcher haz vermiten
und geselleclîche dan geriten.
ê si zArtûse wâren komen,
dâ was ouch maer von in vernomen.
Dô was bî dem selben tage
über al daz her gemeiniu klage,
daz Parzivâl der werde man
von in was sus gescheiden dan.
Artûs mit râte sich bewac
daz er unz an den ahten tac
Parzivâls dâ wolt bîten
und von der stat niht rîten.
Gramoflanzs her was ouch komen:
dem was manc wîter rinc genomen,
mit zelten wol gezieret.
dâ was geloschieret
den stolzen werden liuten.
man möhtez den vier briuten
niht baz erbieten mit vröude siten.
von Schastel marveile geriten
kom ein man zer selben zît:
der seite alsus, ez waere ein strît
ûfem warthûs in der sûl gesehen,
swaz ie mit swerten waere geschehen,
"daz ist gein disem strîte ein niht."
vor Gâwân er des maeres giht,
dâ er bî Artûse saz.
manc rîter dâ mit rede maz,
von wem der strît dâ waere getân.
Artûs der künec sprach dô sân
"den strît ich einhalp wol weiz:
in streit mîn neve von Kanvoleiz,
der von uns schiet hiute vruo."
dô riten ouch dise zwêne zuo.
Wol nâch strîtes êre
helm und ir schilde sêre
wâren mit swerten an gerant.
ieweder wol gelêrte hant
truoc, der diu strîtes mâl entwarf.
in strîte man ouch kunst bedarf.
bî Artûses ringe hin
si riten. dâ wart vil nâch in
geschouwet, dâ der heiden reit:
der vuort et solhe rîcheit.
wol beherberget was daz velt.
si kêrten vür daz hôchgezelt
an Gâwânes ringe.
op mans iht innen bringe
daz man se gerne saehe?
ich waen daz dâ geschaehe.
Gâwân kom snellîche nâch,
wander vor Artûse sach
daz si gein sîme gezelte riten.
der enpfienc se dâ mit vröude siten.
si hetenz harnasch dennoch an:
Gâwân der höfsche man
hiez se entwâpen schiere.
ecidemôn dem tiere
was geteilet mit der strît.
der heiden truog ein kursît:
dem was von slegen ouch worden wê.
daz was ein saranthasmê:
dar an stuont manc tiwer stein.
dar und ein wâpenroc erschein,
Rûch gebildet, snêvar.
dar an stuont her und dar
tiwer steine gein ein ander.
die würme salamander
in worhten in dem viure.
si liez in âventiure
ir minne, ir lant und ir lîp:
dise zimierde im gab ein wîp
(er leist ouch gerne ir gebot
beidiu in vröude und in nôt),
diu küngîn Secundille.
ez was ir herzen wille,
daz se im gab ir rîcheit:
sîn hôher prîs ir minne erstreit.
Gâwân bat des nemen war,
daz diu zimierde wol gevar
iender wurde verrucket
oder iht dervon gezucket,
kursît helm oder schilt.
es het ein armez wîp bevilt
an dem wâpenrocke al eine:
sô tiwer wâren die steine
an den stücken allen vieren.
hôch minne kan wol zieren,
swâ rîchheit bî dem willen ist
und ander werdeclîcher list.
der stolze rîche Feirefîz
truoc mit dienste grôzen vlîz
nâch wîbe hulde: umbe daz
einiu ir lôns im niht vergaz.
Dez harnasch was von in getân.
dô schouweten disen bunten man
al die wunders kunden jehen,
die mohtenz dâ mit wârheit spehen:
Feirefîz truoc vremdiu mâl.
Gâwân sprach ze Parzivâl
"neve, tuo den gesellen dîn
mir kunt: er treit sô waehen schîn,
dem ich gelîchez nie gesach."
Parzivâl zuo sîm wirte sprach
"bin ich dîn mâc, daz ist ouch er:
des sî Gahmuret dîn wer.
diz ist der künec von Zazamanc.
mîn vater dort mit prîse erranc
Belakân, diu disen rîter truoc."
Gâwân den heiden dô genuoc
kuste: der rîche Feirafîz
was beidiu swarz und wîz
über al sîn vel, wan daz der munt
gein halbem zil tete roete kunt.
man brâht in beiden samt gewant:
daz was vür tiwer kost erkant:
ûz Gâwâns kamer truoc manz dar.
dô kômen vrouwen lieht gevar.
diu herzogîn liez Cundrîê
und Sangîven küssen ê:
si selbe und Arnîve in dô
kusten. Feirefîz was vrô,
daz er sô clâre vrouwen sach:
ich waene im liebe dran geschach.
Gâwân zuo Parzivâle sprach
"neve, dîn niwez ungemach
sagt mir dîn helm und ouch der schilt.
iu ist bêden strîtes mit gespilt,
dir und dem bruoder dîn:
gein wem erholt ir disen pîn?"
"ez wart nie herter strît erkant,"
sprach Parzivâl. "mîns bruoder hant
twanc mich wer in grôzer nôt.
wer ist ein segen vür den tôt.
ûf disen heinlîchen gast
von slage mîn starkez swert zebrast.
dô tete er kranker vorhte schîn:
er warf verr ûz der hant daz sîn.
er vorhte et an mir sünde,
ê wir gerechenten ze künde.
nû hân ich sîne hulde wol,
die ich mit dienste gern erhol."
Gâwân sprach "mir wart gesagt
von eime strîte unverzagt.
ûf Schastel marveil man siht
swaz inre sehs mîln geschiht,
in der sûl ûf mîme warthûs.
dô sprach mîn oeheim Artûs,
der dâ strite des selben mâls,
daz waerstu, neve von Kingrivâls.
du hâst diu wâren maere brâht:
dir was des strîts doch vor gedâht.
nû geloube mir daz ich dir sage:
dîn waere gebiten hie aht tage
Mit grôzer rîcher hôchgezît.
mich müet iwer beider strît:
dâ sult ir bî mir ruowen nâch.
sît aber strît von iu geschach,
ir erkennt ein ander deste baz.
nû kieset vriwentschaft vür den haz."
Gâwân des âbents az dest ê,
daz sîn neve von Thasmê,
Feirefîz Anschevîn,
dennoch vaste, und der bruoder sîn.
matraze dicke und lanc,
der wart ein wîter umbevanc.
kultern maneger künne
von palmât niht ze dünne
wurden dô der matraze dach.
tiwer pfell man drûf gesteppet sach,
beidiu lanc und breit.
diu Clinschores rîcheit
wart dâ ze schouwen vür getragen.
dô sluoc man ûf (sus hôrt ich sagen)
von pfell vier ruclachen
mit rîlîchen sachen,
gein ein ander viersîte;
darunde senfte plumîte,
mit kultern verdecket,
ruclachen drüber gestecket.
der rinc begreif sô wît ein velt,
dâ waern gestanden sehs gezelt
âne gedrenge der snüere.
(unbescheidenlîche ich vüere,
Wolt ich d'âventiur vürbaz lâzen.)
dô enbôt mîn hêr Gâwân
ze hove Artûse maere,
wer dâ komen waere:
der rîche heiden waere dâ,
den diu heidnîn Eckubâ
sô prîste bî dem Plimizoel.
Jofreit vîz Ydoel
Artûs daz maere sagte,
des er vröude vil bejagte.
Jofreit bat in ezzen vruo,
und clârlîche grîfen zuo
mit rîtern und mit vrouwen schar,
und höfschlîche komen dar,
daz siz sô ane geviengen
und werdeclîche enpfiengen
des stolzen Gahmuretes kint.
"swaz hie werder liute sint,
die bringe ich," sprach der Bertenoys.
Jofreit sprach "erst sô kurtoys,
ir muget in alle gerne sehen:
wan ir sult wunder an im spehen.
er vert ûz grôzer rîcheit:
sîniu wâpenlîchiu kleit
nie man vergelten möhte:
deheiner hant daz töhte.
Löver, Bertâne, Engellant,
von Pârîs unz an Wîzsant,
der dergein leit al die terre,
ez waerem gelte verre."
Jofreit was wider komen.
von dem het Artûs vernomen,
wie er werben solde,
ob er enpfâhen wolde
sînen neven den heiden.
daz sitzen wart bescheiden
an Gâwânes ringe
mit höfschlîchem dinge.
diu messenîe der herzogin
und die gesellen under in
ze Gâwânes zeswen saz.
anderhalp mit vröuden az
ritter, Clinschores diet.
der vrouwen sitzen man beschiet
über gein Gâwân an den ort
sâzen Clinschors vrouwen dort:
des was manegiu lieht gemâl.
Feirefîz und Parzivâl
sâzen mitten zwischenn vrouwen:
man moht dâ clârheit schouwen.
der turkoyte Flôrant
und Sangîve diu wert erkant,
und der herzoge von Gôwerzîn
und Cundrîê daz wîp sîn
über gein ein ander sâzen.
ich waen des, niht vergâzen
Gâwân und Jofreit
ir alten gesellekeit:
si âzen mit ein ander.
diu herzogîn mit blicken glander
Mit der küneginne Arnîven az:
ir enwedriu dâ niht vergaz,
ir gesellekeite
wârens ein ander vil bereite.
bî Gâwâne saz sîn ane,
Orgelûse ûzerhalp her dane.
dâ rezeigt diu rehte unzuht
von dem ringe ir snellen vluht.
man truoc bescheidenlîche dar
den rîtern und den vrouwen gar
ir spîse zühteclîche.
Feirefîz der rîche
sprach ze Parzivâl dem bruoder sîn
"Jupiter die reise mîn
mir ze saelden het erdâht,
daz mich sîn helfe her hât brâht,
dâ ich mîne werden mâge sihe.
von rehter schult ich prîses gihe
mînem vater, den ich hân verlorn:
der was ûz rehtem prîs erborn."
der Wâleis sprach "ir sult noch sehen
liut den ir prîses müezet jehen,
bî Artûs dem houbetman,
mangen rîter manlîch getân.
swie schier diz ezzen nû zergêt,
unlange ez dâ nâch gestêt,
unz ir die werden sehet komen,
an den vil prîses ist vernomen.
swaz tavelrunder kreft ist bî,
dern sizt hie niwan rîter drî;
Der wirt und Jofreit:
etswenne ich ouch den prîs erstreit,
daz man mîn drüber gerte,
des ich si dô gewerte."
si nâmen diu tischlachen dan
vor al den vrowen und vor den man:
des was zît, dô man gaz.
Gâwân der wirt niht langer saz:
die herzogîn und ouch sîn anen
begunder biten und manen,
daz si Sangîven ê
und die süezen Cundrîê
naemen und giengen dar
aldâ der heiden bunt gevar
saz, und daz si pflaegen sîn.
Feirefîz Anschevîn
sach dise vrouwen gein im gên:
gein den begunder ûf dô stên.
als tete sîn bruoder Parzivâl.
diu herzoginne lieht gemâl
nam Feirefîzen mit der hant:
swaz si vrowen und rîter stên dâ vant,
die bat si sitzen alle.
dô reit dar zuo mit schalle
Artûs mit den sînen.
man hôrt dâ pusînen,
tambûrn, vloitiern, stîven.
der suon Arnîven
reit dar zuo mit krache.
dirre vroelîchen sache
Der heiden jach vür werdiu dinc.
sus reit an Gâwânes rinc
Artûs mit sînem wîbe
und mit manegem clâren lîbe,
mit rîtern und mit vrouwen.
der heiden mohte schouwen
daz ouch dâ liute wâren
junc mit solhen jâren
daz si pflâgen varwe glanz.
dô was der künec Gramoflanz
dennoch in Artûses pflege:
dâ reit och ûf dem selben wege
Itonjê sîn âmîe,
diu süeze valsches vrîe.
do rebeizte der tavelrunder schar
mit manger vrouwen wol gevar.
Ginovêr liez Itonjê
ir neven den heiden küssen ê:
si selbe dô dar nâher gienc,
Feirefîzen si mit kusse enpfienc.
Artûs und Gramoflanz
mit getriulîcher liebe ganz
enpfiengen disen heiden.
dâ wart im von in beiden
mit dienst erboten êre,
und sîner mâge mêre
im tâten guoten willen schîn.
Feirefîz Anschevîn
was dâ ze guoten vriunden komen:
daz het er schiere an in vernomen.
Nider sâzen wîp und man
und manec maget wol getân.
wolt er sichs underwinden,
etslîch rîter moht dâ vinden
süeziu wort von süezem munde,
ob er minne werben kunde.
die bete liez gar âne haz
manc clâriu vrouwe diu dâ saz.
guot wîp man nie gezürnen sach,
ob wert man nâch ir helfe sprach:
si hât versagen und wern bevor.
giht man vröude iht urbor,
den zins muoz wâriu minne geben.
sus sah ich ie die werden leben.
dâ saz dienst und lôn.
ez ist ein helfeclîcher dôn,
swâ vriundîn rede wirt vernomen,
diu vriunde mac ze staten komen.
Artûs zuo Feirefîze saz.
ir deweder dô vergaz,
sine taeten bêde ir vrâge reht
mit süezer gegenrede sleht.
Artûs sprach "nû lob ichs got,
daz er dise êre uns erbôt,
daz wir dich hie gesehen hân.
ûz heidenschaft gefuor nie man
ûf toufpflegenden landen,
den mit dienstlîchen handen
ich gerner diens werte,
swar des dîn wille gerte."
Feirefîz zArtûse sprach
"al mîn ungelücke brach,
dô diu gotinne Jûnô
mîn segelweter vuogte sô
in disiu westerrîche.
du gebârest vil gelîche
einem man des werdekeit
ist mit maeren harte breit:
bistu Artûs genant,
sô ist dîn name verre erkant."
Artûs sprach "er êrte sich,
der mich geprîset wider dich
und gein andern liuten hât.
sîn selbes zuht gap im den rât
mê dan ichz gedienet hân:
er hâtz durch höfscheit getân.
ich pin Artûs genennet,
und hete gern erkennet
wie du sîst komen in ditze lant.
hât dich vriwendîn ûz gesant,
diu muoz sîn vil gehiure,
op du durch âventiure
alsus verre bist gestrîchen.
ist si ir lônes ungeswichen,
daz hoehet wîbe dienst noch paz.
ein ieslîch wîp enpfienge haz
von ir dienstbietaere,
op dir ungelônet waere."
"ez wirt al anders vernomen,"
sprach der heiden: "nû hoer ouch mîn komen.
Ich vüer sô kreftigez her,
Troyaere lantwer
und jene die si besâzen
müesen rûmen mir die strâzen,
op si beidenthalp noch lebten
und strîtes gein mir strebten,
si möhten siges niht erholn,
si müesen schumpfentiure doln
von mir und von den mînen.
ich hân in manegen pînen
bejagt mit rîterlîcher tât
daz mîn nû gnâde hât
diu küngîn Secundille.
swes diu gert, deist mîn wille.
si hât gesetzet mir mîn leben:
si hiez mich milteclîche geben
und guote rîter an mich nemen:
des solde mich durch si gezemen.
daz ist alsô ergangen:
mit schilde bevangen
ist zingesinde mir benant
manec rîter wert erkant.
dâ engein ir minne ist mîn lôn.
ich trage ein ecidemôn
ûf dem schilde, als si mir gebôt.
swâ ich sider kom in nôt,
zehant sô ich an si dâhte,
ir minne helfe brâhte.
diu was mir bezzer trôstes wer
denne mîn got Jupiter."
Artûs sprach "von dem vater dîn,
Gahmurete, dem neven mîn,
ist ez dîn volleclîcher art,
in wîbe dienst dîn verriu vart.
ich wil dich diens wizzen lâzen,
daz selten groezer ist getân
ûf erde deheinem wîbe,
ir wünneclîchem lîbe.
ich mein die herzoginne,
diu hie sitzet. nâch ir minne
ist waldes vil verswendet:
ir minne hât gepfendet
an vröuden manegen rîter guot
und in erwendet hôhen muot."
er sagt ir urliuge gar,
und ouch von der Clinschores schar,
die dâ sâzen en allen sîten,
und von den zwein strîten
die Parzivâl sîn bruoder streit
ze Jôflanze ûf dem anger breit.
"und swaz er anders hât ervaren
dâ er den lîp niht kunde sparen,
er sol dirz selbe machen kunt.
er suochet einen hôhen vunt,
nâch dem grâle wirbet er.
von iu beiden samt ist daz mîn ger,
ir saget mir liute und lant,
die iu mit strîte sîn bekant."
der heiden sprach "ich nenne sie,
die mir die rîter vüerent hie.
Der künec Papirîs von Trogodjente,
und der grâve Behantîns von Kalomidente,
der herzoge Farjelastis von Affricke,
und der künec Liddamus von Agrippe,
der künec Tridanz von Tinodonte,
und der künec Amaspartîns von Schipelpjonte,
der herzoge Lippidîns von Agremuntîn,
und der künec Milôn von Nomadjentesîn,
von Assigarzîonte der grâve Gabarîns,
und von Rivigitas der künec Translapîns,
von Hiberborticôn der grâve Filones,
und von Centriûn der künec Killicrates,
der grâve Lysander von Ipopotiticôn,
und der herzoge Tiridê von Elixodjôn,
von Orastegentesîn der künec Thôarîs,
und von Satarchjonte der herzoge Alamîs,
der künec Amincas von Sotofeititôn,
und der herzoge von Duscontemedôn,
von Arâbîe der künec Zarôastêr,
und der grâve Possizonjus von Thilêr,
der herzoge Sennes von Narjoclîn,
und der grâve Edissôn von Lanzesardîn,
von Janfûse der grâve Fristines,
und von Atropfagente der herzoge Meiones,
von Nourjente der herzoge Archeinor,
und von Panfatis der grâve Astor,
die von Azagouc und Zazamanc,
und von Gampfassasche der künec Jetakranc,
der grâve Jûrâns von Blemunzîn,
und der herzoge Affinamus von Amantasîn.
Ich hete ein dinc vür schande.
man jach in mîme lande,
kein bezzer rîter möhte sîn
dan Gahmuret Anschevîn,
der ie ors überschrite.
ez was mîn wille und och mîn site,
daz ich vüere unz ich in vünde:
sît gewan ich strîtes künde.
von mînen zwein landen her
vuort ich kreftec ûfez mer.
gein rîterschefte het ich muot:
swelch lant was werlîch und guot,
daz twang ich mîner hende,
unz verre inz ellende.
dâ werten mich ir minne
zwuo rîche küneginne,
Olimpîe und Clauditte.
Secundille ist nû diu dritte.
ich hân durch wîp vil getân:
hiute alrêst ich künde hân
daz mîn vater Gahmuret ist tôt.
mîn bruoder sage ouch sîne nôt."
dô sprach der werde Parzivâl
"sît ich schiet vonme grâl,
sô hât mîn hant mit strîte
in der enge und an der wîte
vil rîterschefte erzeiget,
etslîches prîs geneiget,
der des was ungewenet ie.
die wil ich iu nennen hie,
Von Lirivoyn den künec Schirnîel,
und von Avendroyn sîn bruoder Mirabel,
den künec Serabil von Rozokarz,
und den künec Piblesûn von Lorneparz,
von Sirnegunz den künec Senilgorz,
und von Villegarunz Strangedorz,
von Mirnetalle den grâven Rogedâl,
und von Pleyedunze Landunâl,
den künec Oniprîz von Itolac,
und den künec Zyrolan von Semblidac,
von Jeroplîs den herzogen Jerneganz,
und von Zambrôn den grâven Plineschanz,
von Tutelêunz den grâven Longefiez,
und von Privegarz den herzogen Marangliez,
von Pictacôn den herzogen Strennolas,
und von Lampregûn den grâven Parfoyas,
von Ascalûn den künec Vergulaht,
und von Pranzîle den grâven Bogudaht,
Postefar von Laudundrehte,
und den herzogen Leidebrôn von Redunzehte,
von Leterbe Collevâl,
und Jovedast von Arl ein Provenzâl,
von Tripparûn den grâven Karfodyas.
diz ergienc dâ turnieren was,
die wîle ich nâch dem grâle reit.
solt ich gar nennen dâ ich streit,
daz waeren unkundiu zil:
durch nôt ichs muoz verswîgen vil.
swaz ir mir kunt ist getân,
die waene ich genennet hân."
Der heiden was von herzen vrô,
daz sîns pruoder prîs alsô
stuont, daz sîn hant erstreit
sô manege hôhe werdekeit.
des dancter im sêre:
er hetes selbe och êre.
innen des hiez tragen Gâwân,
als ez unwizzende waere getân,
des heidens zimierde in den rinc.
si prüevetenz dâ vür hôhiu dinc.
rîter und vrouwen
begunden alle schouwen
den wâpenroc, den schilt, daz kursît.
der helm was zenge noch ze wît.
si prîsten al gemeine
die tiwern edeln steine
die dran verwieret lâgen.
nieman darf mich vrâgen
von ir arde, wie sie waeren,
die lîhten und die swaeren:
iuch hete baz bescheiden des
Eraclîus oder Ercules
und der Krieche Alexander,
und dennoch ein ander,
der wîse Pictagoras,
der ein astronomierre was,
und sô wîse âne strît,
nieman sît Adâmes zît
möhte im glîchen sin getragen.
der kunde wol von steinen sagen.
Die vrouwen rûnten dâ, swelch wîp
dâ mite zierte sînen lîp,
het er gein in gewenket,
sô waer sîn prîs verkrenket.
etslîchiu was im doch sô holt,
si hete sîn dienst wol gedolt,
ich waen durch sîniu vremdiu mâl.
Gramoflanz, Artûs und Parzivâl
und der wirt Gâwân,
die viere giengen sunder dan.
den vrouwen wart bescheiden
in ir pflege der rîche heiden.
Artûs warp ein hôchgezît,
daz diu des morgens âne strît
ûf dem velde ergienge,
daz man dâ mite enpfienge
sînen neven Feirefîz.
"an den gewerp kêrt iwern vlîz
und iwer besten witze,
daz er mit uns besitze
ob der tavelrunder."
si lobten al besunder,
si wurbenz, waerez im niht leit.
dô lobte in gesellekeit
Feirefîz der rîche.
daz volc vuor al gelîche,
dô man geschancte, an ir gemach.
manges vröude aldâ geschach
smorgens, ob ich sô sprechen mac,
do erschein der süeze maere tac.
Utepandragûns suon
Artûsen sah man alsus tuon.
er prüevete kostenlîche
ein tavelrunder rîche
ûz eime drîanthasmê.
ir habet wol gehoeret ê,
wie ûf dem Plimizoeles plân
einer tavelrunder wart getân:
nâch der disiu wart gesniten,
sinewel, mit solhen siten,
si erzeigte rîlîchiu dinc.
sinwel man drumbe nam den rinc
ûf einem touwec grüenen gras,
daz wol ein poynder landes was
vome sedel an tavelrunder:
diu stuont dâ mitten sunder,
niht durch den nutz, et durch den namen.
sich moht ein boese man wol schamen,
ob er dâ bî den werden saz:
die spîs sîn munt mit sünden az.
der rinc wart bî der schoenen naht
gemezzen und vor bedâht
wol nâch rîlîchen ziln.
es möhte ein armen künec beviln,
als man den rinc gezieret vant,
dâ der mitte morgen wart erkant.
Gramoflanz und Gâwân,
von in diu koste wart getân.
Artûs was des landes gast:
sîner koste iedoch dâ niht gebrast.
Ez ist selten worden naht,
wan deiz der sunnen ist geslaht,
sine braehte ie den tac dernâch.
al daz selbe ouch dâ geschach:
er schein in süeze lûter clâr.
dâ streich manc ritter wol sîn hâr,
dar ûf bluomîniu schapel.
manc ungevelschet vrouwen vel
man dâ bî rôten münden sach,
ob Kyôt die wârheit sprach.
rittr und vrouwen truogen gewant,
niht gesniten in eime lant;
wîbe gebende, nider, hôch,
als ez nâch ir lantwîse zôch.
dâ was ein wît gesamentiu diet:
durch daz ir site sich underschiet.
swelch vrowe was sunder âmîs,
diu getorste niht deheinen wîs
über tavelrunder komen.
het si dienst ûf ir lôn genomen
und gap si lônes sicherheit,
an tavelrunder rinc si reit.
die andern muosenz lâzen:
in ir herberge se sâzen.
Dô Artûs messe hete vernomen,
man sach Gramoflanzen komen,
und den herzogen von Gôwerzîn,
und Flôranden den gesellen sîn.
die drî gerten sunder
pfliht über tavelrunder.
Artûs werte si des sân.
vrâge iuch wîb oder man,
wer trüege die rîchsten hant,
der ie von deheime lant
über tavelrunder gesaz,
irn mugt sis niht bescheiden baz,
ez was Feirefîz Anschevîn.
dâ mite lât die rede sîn.
si zogten gein dem ringe
mit werdeclîchem dinge.
etslîch vrouwe wart gehurt,
waere ir pfert niht wol gegurt,
si waere gevallen schiere.
manc rîche baniere
sah man zallen sîten komen.
dâ wart der buhurt wît genomen
alumbe der tavelrunder rinc.
ez wâren höfschlîchiu dinc,
daz ir keiner in den rinc gereit:
daz velt was ûzerhalp sô breit,
si mohten d'ors ersprengen
und sich mit hurte mengen
und ouch mit künste rîten sô,
dês diu wîp ze sehen wâren vrô.
si kômen och dâ si sâzen,
aldâ die werden âzen.
kameraer, truhsaezen, schenken,
muosen daz bedenken,
wie manz mit zuht dâ vür getruoc.
ich waen man gab in dâ genuoc.
Ieslîch vrouwe hete prîs,
diu dâ saz bî ir âmîs.
manger durch gerndes herzen rât
gedient was mit hôher tât.
Feirefîz und Parzivâl
mit prüeven heten süeze wal
jene vrouwen und dise.
man gesach ûf acker noch ûf wise
liehter vel noch roeter munt
sô manegen nie ze keiner stunt,
alsô man an dem ringe vant.
des wart dem heiden vröude erkant.
wol dem künfteclîchen tage!
gêrt sî ir süezen maere sage,
als von ir munde wart vernomen!
man sach ein juncvrouwen komen,
ir kleider tiwer und wol gesniten,
kostbaere nâch Franzoyser siten.
ir kappe ein rîcher samît
noch swerzer denn ein gênît.
arâbesch golt gap drûffe schîn,
wol geworht manc turteltiubelîn
nâch dem insigel des grâles.
si wart des selben mâles
beschouwet vil durch wunders ger.
nû lât si heistieren her.
ir gebende was hôh und blanc:
mit manegem dicken umbevanc
was ir antlütze verdecket
und niht ze sehen enblecket.
Senfteclîche und doch in vollen zelt
kom si rîtende über velt.
ir zoum, ir satel, ir runzît,
was rîche und tiure âne allen strît.
man liez se an den zîten
in den rinc rîten.
diu wîse, niht diu tumbe,
reit den rinc alumbe.
man zeigete ir wâ Artûs saz,
gein dem si grüezens niht vergaz.
en vranzoys was ir sprâche:
si warp daz ein râche
ûf si verkorn waere
und daz man hôrt ir maere.
den künec und die künegîn
bat si helfe und an ir rede sîn.
si kêrte von in al zehant
dâ si Parzivâlen sitzen vant
bî Artûse nâhen.
si begunde ir sprunges gâhen
von dem pfärde ûfez gras.
si viel mit zuht, diu an ir was,
Parzivâle an sînen vuoz,
si warp al weinde umb sînen gruoz,
sô daz er zorn gein ir verlür
und âne kus ûf si verkür.
Artûs und Feirefîz
an den gewerp leiten vlîz.
Parzivâl truoc ûf si haz:
durch vriunde bet er des vergaz
Mit triwen âne vâre.
diu werde, niht diu clâre,
snellîche wider ûf spranc:
si neig in und sagte in danc,
die ir nâch grôzer schulde
geholfen heten hulde.
si want mit ir hende
wider ab ir houbtgebende:
ez waer bezel oder snürrinc,
daz warf si von ir an den rinc.
Cundrîe la surziere
wart dô bekennet schiere,
und des grâls wâpen daz si truoc,
daz wart beschouwet dô genuoc.
si vuorte och noch den selben lîp,
den sô manc man und wîp
sach zuo dem Plimizoele komen.
ir antlütze ir habt vernomen:
ir ougen stuonden dennoch sus,
gel als ein thopazîus,
ir zene lanc: ir munt gap schîn
als ein vîol weitîn.
wan daz si truoc gein prîse muot,
si vuorte âne nôt den tiuren huot
ûf dem Plimizoeles plân:
diu sunne het ir niht getân.
diune moht ir vel durch daz hâr
niht verselwen mit ir blickes vâr.
si stuont mit zühten und sprach
des man vür hôhiu maere jach.
An der selben stunde
ir rede si sus begunde.
"ôwol dich, Gahmuretes suon!
got wil gnâde an dir nû tuon.
ich mein den Herzeloyde bar.
Feirefîz der vêch gevar
muoz mir willekomen sîn
durch Secundilln die vrouwen mîn
und durch manege hôhe werdekeit,
die von kindes jugent sîn prîs erstreit."
zuo Parzivâle sprach si dô
"nû wis kiusche und dâ bî vrô.
wol dich des hôhen teiles,
du krône menschen heiles!
daz epitafjum ist gelesen:
du solt des grâles hêrre wesen.
Condwîr âmûrs daz wîp dîn
und dîn sun Loherangrîn
sint beidiu mit dir dar benant.
dô du rûmdes Brôbarz daz lant,
zwên süne si lebendec dô truoc.
Kardeiz hât och dort genuoc.
waer dir niht mê saelden kunt,
wan daz dîn wârhafter munt
den werden und den süezen
mit rede nû sol grüezen:
den künec Anfortas nû nert
dîns mundes vrâge, diu im wert
siufzebaeren jâmer grôz:
wâ wart an saelde ie dîn genôz?"
Siben sterne si dô nante
heidensch. die namen bekante
der rîche werde Feirafîz,
der vor ir saz swarz und wîz.
si sprach "nû prüeve, Parzivâl.
der hôhste plânête Zvâl,
und der snelle Almustrî,
Almaret, und der liehte Samsî,
erzeigent saelekeit an dir.
der vünfte heizt Alligafir,
und der sehste Alkitêr,
und uns der naehste Alkamêr.
ich ensprîchez niht ûz eime troum:
die sint des virmamentes zoum,
die enthalden sîne snelheit:
ir kriec gein sîme loufte ie streit.
sorge ist dînhalp nû weise.
swaz der plânêten reise
umblouft, und ir schîn bedecket,
des sint dir zil gestecket
ze reichen und zerwerben.
dîn riwe muoz verderben.
wan ungenuht al eine,
dern gît dir niht gemeine
der grâl und des grâles kraft
verbietent valschlîch geselleschaft.
du hetes junge sorge erzogen:
die hât kumendiu vröude an dir betrogen.
du hâst der sêle ruowe erstriten
und des lîbes vröude in sorge erbiten."
Parzivâln ir maeres niht verdrôz.
durch liebe ûz sînen ougen vlôz
wazzer, sherzen ursprinc.
dô sprach er "vrouwe, solhiu dinc
als ir hie habt genennet,
bin ich vor gote erkennet
sô daz mîn sündehafter lîp,
und hân ich kint, dar zuo mîn wîp,
daz diu des pflihte sulen hân,
sô hât got wol zuo mir getân.
swar an ir mich ergetzen meget,
dâ mite ir iwer triwe reget.
iedoch het ich niht missetân,
ir het mich zorns etswenne erlâzen.
done wasez et dennoch niht mîn heil:
nû gebt ir mir sô hôhen teil,
dâ von mîn trûren ende hât.
die wârheit sagt mir iwer wât.
dô ich ze Munsalvaesche was
bî dem trûrgen Anfortas,
swaz ich dâ schilde hangen vant,
die wâren gemâl als iwer gewant:
vil turteltûben tragt ir hie.
vrowe, nû sagt, wenn oder wie
ich süle gein mînen vröuden varn,
und lât mich daz niht lange sparn."
dô sprach si "lieber hêrre mîn,
ein man sol dîn geselle sîn.
den wel: geleites wart an mich.
durch helf niht lange sûme dich."
Uber al den rinc wart vernomen
"Cundrîe la surziere ist komen,"
und waz ir maere meinde.
Orgelûs durch liebe weinde,
daz diu vrâg von Parzivâle
die Anfortases quâle
solde machen wendec.
Artûs der prîss genendec
ze Cundrîen mit zühten sprach
"vrouwe, rîtt an iwer gemach,
lât iwer pflegen, lêrt selbe wie."
si sprach "ist Arnîve hie,
swelch gemach mir diu gît,
des wil ich leben dise zît,
unz daz mîn hêrre hinnen vert.
ist ir gevancnisse erwert,
sô erloubet daz ich müeze schouwen
si und ander vrouwen
den Clinschor teilte sînen vâr
mit gevancnisse nû manec jâr."
zwên rîter huoben se ûf ir pfert:
zArnîven reit diu maget wert.
nû wasez ouch zît daz man dâ gaz.
Parzivâl bî sîm bruoder saz:
den bat er gesellekeit.
Feirefîz was im al bereit
gein Munsalvaesch ze rîten.
an den selben zîten
si stuonden ûf übr al den rinc.
Feirefîz warp hôhiu dinc:
Er vrâgte den kûnec Gramoflanz,
op diu liebe waere ganz
zwischen im und der nifteln sîn,
daz er daz taete an im schîn.
"helft ir und mîn neve Gâwân,
swaz wir hie künge und vürsten hân,
barûne und arme rîter gar,
daz der deheiner hinnen var
ê si mîn kleinoete ersehen.
mir waere ein laster hie geschehen,
schied ich vor gâbe hinnen vrî.
swaz hie varndes volkes sî,
die warten alle gâbe an mich.
Artûs, nû wil ich biten dich,
deiz den hôhen niht versmâhe,
des gewerbes gein in gâhe,
und wis des lasters vür si pfant:
si rekanten nie sô rîche hant.
und gib mir boten in mîne habe,
dâ der prêsent sol komen abe."
dô lobten si dem heiden,
sine wolten sich niht scheiden
von dem velde in vier tagen.
der heiden wart vrô: sus hôrt ich sagen.
Artûs im wîse boten gap,
dier solde senden an daz hap.
Feirefîz Gahmuretes kint
nam tincten und permint.
sîn schrift wârzeichens niht verdarp:
ich waene ie brief sô vil erwarp.
Die boten vuorn endehafte dan:
Parzivâl sîn rede alsus huop an.
en vranzoys er zin allen sprach
als Trevrizent dort vorne jach,
daz den grâl ze keinen zîten
nieman möht erstrîten,
wan der von gote ist dar benant.
daz maere kom übr elliu lant,
kein strît möht in erwerben:
vil liut liez dô verderben
nâch dem grâle gewerbes list,
dâ von er noch verborgen ist.
Parzivâl und Feirefîz
diu wîp lêrten jâmers vlîz.
si hetenz ungern vermiten:
in diu vier stücke shers si riten,
si nâmen urloup zal der diet.
ieweder dan mit vröuden schiet,
gewâpent wol gein strîtes wer.
ame dritten tage ûzs heidens her
wart ze Jôflanze brâht,
sô grôzer gâb wart nie gedâht.
swelch künec dâ sîner gâbe enpfant,
daz half immer mê des lant.
ieslîchem man nâh mâze sîn
wart nie sô tiuriu gâbe schîn,
al den vrouwen rîche prêsent
von Trîande und von Nourîent.
ine weiz wiez her sich schiede hie:
Cundrî, die zwên, hin riten sie.
Anfortas und die sîn
noch vor jâmer dolten pîn.
ir triwe liez in in der nôt.
dick er warb umb si den tôt:
der waere och schiere an im geschehen,
wan daz sin dicke liezen sehen
den grâl und des grâles kraft.
er sprach zuo sîner rîterschaft
"ich weiz wol, pflaegt ir triwe,
sô erbarmet iuch mîn riwe.
wie lange sol diz an mir wern?
welt ir iu selben rehtes gern,
sô müezt ir gelten mich vor gote.
ich stuont ie gerne ziwerm gebote,
sît ich von êrste wâpen truoc.
ich hân enkolten des genuoc,
op mir ie unprîs geschach,
und op daz iwer keiner sach.
sît ir vor untriwen bewart,
sô loest mich durch des helmes art
und durch des schildes orden.
ir sît dick innen worden,
ob ez iu niht versmâhte,
daz ich diu beidiu brâhte
unverzagt ûf rîterlîchiu werc.
ich hân tal und berc
mit maneger tjost überzilt
und mit dem swerte alsô gespilt,
daz es die vînde an mir verdrôz,
swie wênc ich des gein iu genôz.
Ich vröuden ellende,
zem urteillîchem ende
beklage ich eine iuch alle:
sô naeht ez iwerem valle,
irn lât mich von iu scheiden.
mîn kumber solt iu leiden.
ir habt gesehen und ouch vernomen,
wie mir diz ungelücke ist komen.
waz toug ich iu ze hêrren nuo?
ez ist iu leider alze vruo,
wirt iwer sêle an mir verlorn.
waz sites habt ir iu erkorn?"
si heten kumbers in erlôst,
wan der troestenlîche trôst,
den Trevrizent dort vorne sprach,
als er am grâle geschriben sach.
si warten anderstunt des man
dem al sîn vröude aldâ entran,
und der helflîchen stunde
der vrâge von sîm munde.
der künec sich dicke des bewac,
daz er blinzender ougen pflac
etswenne gein vier tagen.
sô wart er zuome grâle getragen,
ez waere im lieb oder leit:
sô twang in des diu siechheit,
daz er d'ougen ûf swanc:
sô muoser âne sînen danc
leben und niht ersterben.
sus kundens mit im werben
Unz an den tac daz Parzivâl
und Feirefîz der vêch gemâl
mit vröuden ûf Munsalvaesche riten.
nû hete diu wîle des erbiten,
daz Mars oder Jupiter
wâren komen wider her
al zornec mit ir loufte
(sô was er der verkoufte)
dar si sich von sprunge huoben ê.
daz tete an sîner wunden wê
Anfortase, der sô qual,
magede und rîter hôrten schal
von sîme geschreie dicke,
und die jâmerlîchen blicke
tete er in mit den ougen kunt.
er was unhelfeclîche wunt:
si mohten im gehelfen niht.
iedoch diu âventiure giht,
im kom diu wâre helfe nuo.
si griffen herzen jâmers zuo.
swenn im diu scharpfe sûre nôt
daz strenge ungemach gebôt,
sô wart der luft gesüezet,
der wunden smac gebüezet.
vor im ûfem teppech lac
pigment und zerbenzînen smac,
müzzel und arômatâ.
durch süezen luft lag ouch dâ
drîakl und amber tiure:
der smac was gehiure.
Swâ man ûfen teppech trat,
cardemôm, jeroffel, muscât,
lac gebrochen undr ir vüezen
durch den luft süezen:
sô daz mit triten wart gebert,
sô was dâ sûr smac erwert.
sîn viwer was ligen alôê:
daz hân ich iu gesaget ê.
ame spanbette die stollen sîn
wâren vipperhornîn.
durch ruowen vürz gelüppe
von würzen manec gestüppe
was ûf den kultern gesaet.
gesteppet und niht genaet
was dâ er ûfe lente,
pfell von Nourîente,
und palmât was sîn matraz.
sîn spanbette was noch paz
gehêrt mit edelen steinen,
und anders enkeinen.
daz spanbette zôch zein ander
strangen von salamander:
daz wâren undr im diu ricseil.
er hete an vröuden kranken teil.
ez was rîche an allen sîten:
nieman darf des strîten
daz er bezzerz ie gesaehe.
ez was tiwer und waehe
von der edeln steine geslehte.
die hoert hie nennen rehte.
Karfunkl und silenîtes,
balax und gagâtromes,
ônix und calcidôn,
coralîs und bestîôn,
unjô und optallîes,
cerâuns und epistîtes,
jerachîtes und eljotrôpîâ,
panthers und antrodrâgmâ,
prasem und saddâ,
emathîtes und djonisîâ,
achâtes und celidôn,
sardonîs und calcofôn,
cornîol und jaspîs,
echîtes und îrîs,
gagâtes und ligûrîus,
abestô und cegôlitus,
galactîdâ und jacinctus,
orîtes und enîdrus,
absist und alabandâ,
crisolecter und hîennîâ,
smârât und magnes,
sapfîr und pirrîtes.
ouch stuont her und dâ
turkoyse und lipparêâ,
crisolte, rubîne,
paleise und sardîne,
adamas und crisoprassîs,
melochîtes und dîadochîs,
pêanîtes und mêdus,
berillus und topazîus.
Etslîcher lêrte hôhen muot:
ze saelde und ze erzenîe guot
was dâ maneges steines sunder art.
vil kraft man an in innen wart,
derz versuochen kund mit listen.
dâ mite si muosen vristen
Anfortas, der ir herze truoc:
sîme volke er jâmers gap genuoc.
doch wirt nû vröude an im vernomen.
in Terre de salvaesche ist komen,
von Jôflanze gestrîchen,
dem sîn sorge was entwichen,
Parzivâl, sîn bruoder und ein maget.
mir ist niht vür wâr gesagt,
wie verr dâ zwischen waere.
si erfüern nû strîtes maere:
wan Cundrîe ir geleite
schiet si von arbeite.
si riten gein einer warte.
dâ gâhte gein in harte
manc wol geriten templeis,
gewâpent. die wâren sô kurteis,
ame geleite si wol sâhen
daz in vröude solde nâhen.
der selben rotte meister sprach,
dô er vil turteltûben sach
glesten ab Cundrîen wât,
"unser sorge ein ende hât:
mit des grâls insigel hie
kumt uns des wir gerten ie,
Sît uns der jâmerstric beslôz.
habt stille: uns naehet vröude grôz."
Feirefîz Anschevîn
mant Parzivâln den bruoder sîn
an der selben zîte,
und gâhte geime strîte.
Cundrîe in mit dem zoume vienc,
daz sîner tjost dâ niht ergienc.
dô sprach diu maget rûch gemâl
bald zir hêrren Parzivâl
"schilde und baniere
möht ir rekennen schiere.
dort habt niht wans grâles schar:
die sint vil diensthaft iu gar."
dô sprach der werde heiden
"sô sî der strît gescheiden."
Parzivâl Cundrîen bat
gein in rîten ûf den pfat.
diu reit und sagt in maere,
waz in vröuden komen waere.
swaz dâ templeise was,
die rebeizten nider ûfez gras.
an den selben stunden
manc helm wart ab gebunden.
Parzivâln enpfiengen si ze vuoz:
ein segen dûhte si sîn gruoz.
si enpfiengen och Feirefîzen
den swarzen und den wîzen.
ûf Munsalvaesche wart geriten
al weinde und doch mit vröude siten.
Si vunden volkes ungezalt,
mangen wünneclîchen rîter alt,
edeliu kint, vil sarjante.
diu trûrge mahinante
dirre künfte vrô wol mohten sîn.
Feirefîz Anschevîn
und Parzivâl, si bêde,
vor dem palas an der grêde
si wurden wol enpfangen.
in den palas wart gegangen.
dâ lac nâh ir gewonheit
hundert sinwel teppech breit,
ûf ieslîchem ein pflûmît
und ein kulter lanc von samît.
vuorn die zwên mit witzen,
si mohten etswâ dâ sitzen,
unz manz harnasch von in enpfienc.
ein kameraer dar nâher gienc:
der brâht in kleider rîche,
den beiden al gelîche.
si sâzen, swaz dâ rîter was.
man truoc von golde (ez was niht glas)
vür si manegen tiwern schâl.
Feirefîz und Parzivâl
trunken und giengen dan
zAnfortase dem trûrgen man.
ir habt wol ê vernomen daz
der lente, und daz er selten saz,
und wie sîn bette gehêret was.
dise zwêne enpfienc dô Anfortas
Vroelîche und doch mit jâmers siten.
er sprach "ich hân unsanfte erbiten,
wirde ich immer von iu vrô.
ir schiet nû jungest von mir sô,
pflegt ir helflîcher triwe,
man siht iuch drumbe in riwe.
wurde ie prîs von iu gesagt,
hie sî rîter oder maget,
werbet mir dâ zin den tôt
und lât sich enden mîne nôt.
sît ir genant Parzivâl,
sô wert mîn sehen an den grâl
siben naht und aht tage:
dâ mite ist wendec al mîn klage.
ine getar iuch anders warnen niht:
wol iu, op man iu helfe giht.
iwer geselle ist hie ein vremder man:
sîns stêns ich im vor mir niht gan.
wan lât irn varn an sîn gemach?"
alweinde Parzivâl dô sprach
"saget mir wâ der grâl hie lige.
op diu gotes güete an mir gesige,
des wirt wol innen disiu schar."
sîn venje er viel des endes dar
drîstunt zêrn der Trinitât:
er warp daz müese werden rât
des trûrgen mannes herzesêr.
er riht sich ûf und sprach dô mê
"oeheim, waz wirret dier?"
der durch sant Silvestern einen stier
Von tôde lebendec dan hiez gên,
und der Lazarum bat ûf stên,
der selbe half daz Anfortas
wart gesunt und wol genas.
swaz der Franzoys heizt vlôrî,
der glast kom sînem velle bî.
Parzivâls schoen was nû ein wint,
und Absalôn Dâvîdes kint,
von Ascalûn Vergulaht,
und al den schoene was geslaht,
und des man Gahmurete jach
dô mann în zogen sach
ze Kanvoleiz sô wünneclîch,
ir deheins schoen was der gelîch,
die Anfortas ûz siechheit truoc.
got noch künste kan genuoc.
dâ ergienc dô dehein ander wal,
wan die diu schrift ame grâl
hete ze hêrren in benant:
Parzivâl wart schiere bekant
ze künege und ze hêrren dâ.
ich waene iemen anderswâ
vunde zwêne als rîche man,
ob ich rîcheit prüeven kan,
als Parzivâl und Feirefîz.
man bôt vil dienstlîchen vlîz
dem wirte und sîme gaste.
ine weiz wie mange raste
Condwîr âmûrs dô was geriten
gein Munsalvaesch mit vröude siten.
Si hete die wârheit ê vernomen:
solch botschaft was nâh ir komen,
daz wendec waere ir klagendiu nôt.
der herzoge Kyôt
und anders manec werder man
heten si gefüeret dan
ze Terre de salvaesche in den walt,
dâ mit der tjoste wart gevalt
Segramors und dâ der snê
mit bluote sich ir glîcht ê.
dâ solde Parzivâl si holn:
die reise er gerne mohte doln.
disiu maer sagt im ein templeis,
"manec rîter kurteis
die küngîn hânt mit zühten brâht."
Parzivâl was sô bedâht,
er nam ein teil des grâles schar
und reit vür Trevrizenden dar.
des herze wart der maere vrô,
daz Anfortases dinc alsô
stuont daz er der tjost niht starp
und im diu vrâge ruowe erwarp.
dô sprach er "got vil tougen hât.
wer gesaz ie an sînen rât,
oder wer weiz ende sîner kraft?
al die engel mit ir geselleschaft
bevindentz niemer an den ort.
got ist mensch und sîns vater wort,
got ist vater und suon,
sîn geist mac grôze helfe tuon."
Trevrizent ze Parzivâle sprach
"groezer wunder selten ie geschach,
sît ir ab got erzürnet hât
daz sîn endelôsiu Trinitât
iwers willen werhaft worden ist.
ich louc durch ableitens list
vome grâl, wiez umb in stüende.
gebt mir wandel vür die süende:
ich sol gehôrsam iu nû sîn,
swester sun und der hêrre mîn.
daz die vertriben geiste
mit der gotes volleiste
bî dem grâle waeren,
kom iu von mir ze maeren,
unz daz si hulde dâ gebiten.
got ist staet mit sölhen siten,
er strîtet iemmer wider sie,
die ich iu ze hulden nante hie.
swer sîns lônes iht wil tragen,
der muoz den selben widersagen.
êweclîch sint si verlorn:
die vlust si selbe hânt erkorn.
mich müet et iwer arbeit:
ez was ie ungewonheit,
daz den grâl ze keinen zîten
iemen möhte erstrîten:
ich het iuch gern dâ von genomen.
nû ist ez anders umb iuch komen:
sich hât gehoehet iwer gewin.
nû kêrt an diemuot iwern sin."
Parzivâl zuo sîm oeheim sprach
"ich wil si sehen, diech nie gesach
inre vünf jâren.
dô wir bi ein ander wâren,
si was mir liep: als ist se ouch noch.
dînen rât wil ich haben doch,
die wîle uns scheidet niht der tôt:
du riet mir ê in grôzer nôt.
ich wil gein mîme wîbe komen,
der kunft ich gein mir hân vernomen
bî dem Plimizoele an einer stat."
urloup er im dô geben bat.
do bevalh in gote der guote man.
Parzivâl die naht streich dan:
sînen gesellen was der walt wol kunt.
do ez tagt, dô vant er lieben vunt,
manec gezelt ûf geslagen.
ûzem lant ze Brôbarz, hôrt ich sagen,
was vil banier dâ gestecket,
manec schilt dernâch getrecket:
sîns landes vürsten lâgen dâ.
Parzivâl der vrâgte wâ
diu küngîn selbe laege,
ob si sunderringes pflaege.
man zeigte im aldâ si lac
und wol gehêrtes ringes pflac,
mit gezelten umbevangen.
nû was von Katelangen
der herzog Kyôt smorgens vruo
ûf gestanden: dise riten zuo.
Des tages blic was dennoch grâ.
Kyôt iedoch erkant aldâ
des grâles wâpen an der schar:
si vuorten turteltûben gar.
do ersiufte sîn alter lîp,
wan Schoysîân sîn kiusche wîp
ze Munsalvaesche im saelde erwarp,
diu von Sigûn gebürte erstarp.
Kyôt gein Parzivâle gienc,
in und die sîne er wol enpfienc.
er sant ein junchêrrelîn
nâch dem marschalke der künegîn,
und bat in schaffen guot gemach
swaz er dâ rîter halden sach.
er vuort in selben mit der hant,
dâ er der küngîn kamern vant,
ein kleine gezelt von buckeram.
dez harnasch man gar von im dâ nam.
diu küngîn des noch niht enweiz.
Loherangrîn und Kardeiz
vant Parzivâl bî ir ligen
(dô muose vröude an im gesigen)
in eime gezelt hôh und wît,
dâ her und dâ in alle sît
clârer vrouwen lac genuoc.
Kyôt ûfz declachen sluoc,
er bat die küngîn wachen
und vroelîche lachen.
si blicte ûf und sah ir man.
si hete niht wanz hemde an:
Umb sich siz deckelachen swanc,
vürz pette ûfen teppech spranc
Cundwîr âmûrs diu lieht gemâl.
ouch umbevienc si Parzivâl:
man sagte mir, si kusten sich.
si sprach "mir hât gelücke dich
gesendet, herzen vröude mîn."
si bat in willekomen sîn,
"nû solt ich zürnen: ine mac.
gêrt sî diu wîle und dirre tac,
der mir brâht disen umbevanc,
dâ von mîn trûren wirdet kranc.
ich hân nû des mîn herze gert:
sorge ist an mir vil ungewert."
nû erwachten ouch diu kindelîn,
Kardeiz und Loherangrîn:
diu lâgen ûf dem bette al blôz.
Parzivâln des niht verdrôz,
ern kuste se minneclîche.
Kyôt der zühte rîche
bat die knaben dannen tragen.
er begunde och al den vrouwen sagen
daz se ûzme gezelte giengen.
si tâtenz, dô si enpfiengen
ir hêrrn von langer reise.
Kyôt der kurteise
bevalch der künegîn ir man:
al die juncfrowen er vuorte dan.
dennoch was ez harte vruo:
kameraere sluogen die winden zuo.
Gezucte im ie bluot und snê
geselleschaft an witzen ê
(ûf der selben owe erz ligen vant),
vür solhen kumber gap nû pfant
Condwîr âmûrs: diu hetez dâ.
sîn lîp enpfienc nie anderswâ
minne helfe vür der minne nôt:
manc wert wîp im doch minne bôt.
ich waene er kurzwîle pflac
unz an den mitten morgens tac.
dez her übr al reit schouwen dar:
si nâmen der templeise war.
die wâren gezimieret
und wol zerhurtieret
ir schilt mit tjosten sêr durch riten,
dar zuo mit swerten och versniten.
ieslîcher truog ein kursît
von pfelle oder von samît.
îserkolzen heten se dennoch an:
dez ander harnasch was von in getân.
dane mac niht mê geslâfen sîn.
der künec und diu künegîn
stuonden ûf. ein priester messe sanc.
ûf dem ringe huop sich grôz gedranc
von dem ellenthaften her,
die gên Clâmidê ê wâren ze wer.
dô der bendiz wart getân,
Parzivâln enpfiengen sîne man
mit triwen werdeclîche,
manec rîter ellens rîche.
Des gezeltes winden nam man abe.
der künec sprach "wederz ist der knabe
der künec sol sîn übr iwer lant?"
al den vürsten tete er dâ bekant
"Wâls und Norgâls,
Kanvoleiz und Kyngrivâls
der selbe sol mit rehte hân,
Anschouwe und Bêalzenân.
kom er imer an mannes kraft,
dar leistet im geselleschaft.
Gahmuret mîn vater hiez,
der mirz mit rehtem erbe liez:
mit saelde ich gerbet hân den grâl:
nû enpfâhet ir an disem mâl
iweriu lêhen von mîme kinde,
ob ich an iu triwe vinde."
mit guotem willen daz geschach:
vil vanen man dort vüeren sach.
dâ lihen zwuo kleine hende
wîter lande manec ende.
gekroenet wart dô Kardeiz.
der betwang och sider Kanvoleiz
und vil des Gahmuretes was.
bî dem Plimizoel ûf ein gras
wart gesidel und wîter rinc genomen,
dâ si zem brôte solden komen.
snellîche dâ enbizzen wart.
daz her kêrt an die heimvart:
diu gezelt nam man elliu nider:
mit dem jungen künge se vuoren wider.
Manec juncvrouwe und ir ander diet
sich von der küneginne schiet,
sô daz si tâten klage schîn.
dô nâmen Loherangrîn
und sîn muoter wol getân
die templeise und riten dan
gein Munsalvaesche balde.
"zeiner zît ûf disem walde,"
sprach Parzivâl, "dâ sah ich stên
eine klôsen, dâ durch balde gên
einen snellen brunnen clâr:
ob ir si wizt, sô wîst mich dar."
von sînen geselln wart im gesagt,
si wisten ein: "dâ wont ein maget
al klagende ûf vriundes sarke:
diu ist rehter güete ein arke.
unser reise gêt ir nâhe bî.
man vint si selten jâmers vrî."
der künec sprach "wir sulen si sehen."
dâ wart im volge an in verjehen.
si riten vür sich drâte
und vunden sâbents spâte
Sigûnen an ir venje tôt.
dâ sach diu künegîn jâmers nôt.
si brâchen zuo zir dar în.
Parzivâl durch die nifteln sîn
bat ûf wegen den sarkes stein.
Schîanatulander schein
unrefûlt schône balsemvar.
man leit si nâhe zuo zim dar,
Diu magtuomlîche minne im gap
dô si lebte, und sluogen zuo daz grap.
Condwîr âmûrs begunde klagen
ir vetern tohter, hôrt ich sagen,
und wart vil vröuden âne,
wand si Schoysîâne
der tôten meide muoter zôch
kint wesnde, drumb si vröude vlôch,
diu Parzivâles muome was,
op der Provenzâl die wârheit las.
der herzoge Kyôt
wesse wênc umb sîner tohter tôt,
des künec Kardeyzes magezoge.
ez ist niht krump alsô der boge,
diz maere ist wâr und sleht.
si tâten dô der reise ir reht,
bî naht gein Munsalvaesch si riten.
dâ het ir Feirefîz gebiten
mit kurzwîle die stunde.
vil kerzen man do enzunde,
reht ob prünne gar der walt.
ein templeis von Patrigalt
gewâpent bî der küngîn reit.
der hof was wît und breit:
dar ûffe stuont manc sunder schar.
si enpfiengen die küneginne gar,
und den wirt und den sun sîn.
dô truoc man Loherangrîn
gein sînem vetern Feirafîz.
dô der was swarz und wîz,
Der knabe sîn wolde küssen niht.
werden kinden man noch vorhte giht.
des lachte der heiden.
do begunden si sich scheiden
ûf dem hove, und dô diu künegîn
erbeizet was. in kom gewin
an ir mit vröuden künfte aldar.
man vuorte si dâ werdiu schar
von maneger clâren vrouwen was.
Feirefîz und Anfortas
mit zühten stuonden bêde
bî der vrouwen an der grêde.
Repanse de schoye
und von Gruonlant Garschiloye,
Flôrîe von Lunel,
liehtiu ougen und clâriu vel
die truogen und magtuomlîchen prîs.
dâ stuont ouch swankel als ein rîs,
der schoene und güete niht gebrach,
und der man im ze tohter jach,
von Ryl Jernîse:
diu maget hiez Ampflîse.
von Tenabroc, ist mir gesagt,
stuont dâ Clârischanze ein süeziu maget,
liehter var gar unverkrenket,
als ein âmeize gelenket.
Feirefîz gein der wirtîn trat:
diu künegîn den sich küssen bat.
si kust och Anfortasen dô
und was sînr urloesunge vrô.
Feirefîz si vuorte mit der hant,
dâ si des wirtes muomen vant,
Repansen de schoye, stên.
dâ muose küssens vil ergên.
dar zuo ir munt was ê sô rôt:
der leit von küssen nû die nôt,
daz ez mich müet und ist mir leit
daz ich niht hân solch arbeit
vür si: wand si kom müediu zin.
juncvrouwen vuorten ir vrouwen hin.
die rîter in dem palas
beliben, der wol gekerzet was,
die harte liehte brunnen.
dô wart mit zuht begunnen
gereitschaft gein dem grâle.
den truoc man zallem mâle
der diet niht durch schouwen vür,
niht wan ze hôchgezîte kür.
durch daz si trôstes wânden,
dô si sich vröuden ânden
des âbents umb daz pluotec sper,
dô wart der grâl durch helfe ger
vür getragen an der selben zît:
Parzivâl si liez in sorgen sît.
mit vröude er wirt nû vür getragen:
ir sorge ist under gar geslagen.
dô diu künegîn ir reisegewant
ab gezôch und sich gebant,
si kom als ez ir wol gezam:
Feirefîz an einer tür si nam.
nû, diz was et âne strît,
daz hôrt od spraech ze keiner zît
ie man von schoenrem wîbe.
si truog ouch an ir lîbe
pfellel den ein künstec hant
worhte als in Sârant
mit grôzem liste erdâht ê
in der stat ze Thasmê.
Feirefîz Anschevîn
si brâhte, diu gap liehten schîn,
mitten durch den palas.
driu grôziu viwer gemachet was,
ligen alôê des viwers smac.
vierzec tepch, und gesitze mê dâ lac,
dan zeiner zît dô Parzivâl
ouch dâ vür sach tragen den grâl.
ein gesiz vor ûz gehêret was,
dâ Feirefîz und Anfortas
bî dem wirte solde sitzen.
dô warp mit zühte witzen
swer dâ dienen wolde,
sô der grâl komen solde.
ir habt gehôrt ê des genuoc,
wie mann vür Anfortasen truoc:
dem siht man nû gelîche tuon
vür des werden Gahmuretes suon
und och vür Tampenteires kint.
juncvrouwen nû niht langer sint:
ordenlîch si kômen über al,
vünf und zweinzec an der zal.
Der êrsten blic den heiden clâr
dûhte und reideloht ir hâr,
die andern schoener aber dâ nâch,
die er dô schierest komen sach,
und ir aller kleider tiwer.
süeze minneclîch gehiwer
was al der meide antlütze gar.
nâh in allen kom diu lieht gevar
Repanse de schoye, ein maget.
sich liez der grâl, ist mir gesagt,
die selben tragen eine,
und anders enkeine.
ir herzen was vil kiusche bî,
ir vel des blickes vlôrî.
sage ich des diens urhap,
wie vil kameraer dâ wazzer gap,
und waz man tafeln vür si truoc
mê denn ichs iu ê gewuoc,
wie unfuoge den palas vlôch,
waz man dâ karrâschen zôch
mit tiuren goltvazen,
und wie die rîter sâzen,
daz wurde ein alze langez spel:
ich wil der kürze wesen snel.
mit zuht man vorem grâle nam
spîse wilde und zam,
disem den met und dem den wîn,
als ez ir site wolde sîn,
môraz, sinôpel, clâret.
vil li roy Gahmuret
Pelrapeire al anders vant,
dô sim zem êrsten wart erkant.
der heiden vrâgte maere,
wâ von diu goltvaz laere
vor der tafeln wurden vol.
daz wundr im tete ze sehen wol.
dô sprach der clâre Anfortas,
der im ze geselln gegeben was,
"hêr, seht ir vor iu ligen den grâl?"
dô sprach der heiden vêch gemâl
"ich ensihe niht wan ein achmardî:
daz truoc mîn juncvrouwe uns bî,
diu dort mit krône vor uns stêt.
ir blic mir inz herze gêt.
ich wânde sô starc waer mîn lîp,
daz iemmer maget oder wîp
mir vröuden kraft benaeme.
mirst worden widerzaeme,
ob ich ie werde minne enpfienc.
unzuht mir zuht undervienc,
daz ich iu künde mîne nôt,
sît ich iu dienst nie gebôt.
waz hilfet al mîn rîchheit,
und swaz ich ie durch wîp gestreit,
und op mîn hant iht hât vergeben,
muoz ich sus pîneclîche leben?
ein kreftec got Jupiter,
waz woltstu mîn zunsenfte her?"
minnen kraft mit vröuden krenke
vrumt in bleich an sîner blenke.
Cundwîr âmûrs diu lieht erkant
vil nâch nû ebenhiuze vant
an der clâren meide velles blic.
dô slôz sich in ir minnen stric
Feirefîz der werde gast.
sîner êrsten vriuntschaft im gebrast
mit vergezzenlîchem willen.
waz half dô Secundillen
ir minne, ir lant Trîbalibôt?
im gab ein maget sô strenge nôt:
Clauditte und Olimpîâ,
Secundille, und wîten anderswâ
dâ wîb im diens lônden
und sîns prîses schônden,
Gahmurets sun von Zazamanc
den dûht ir aller minne kranc.
dô sach der clâre Anfortas
daz sîn geselle in pînen was,
des plankiu mâl gar wurden bleich,
sô daz im hôher muot gesweich.
dô sprach er "hêr, diu swester mîn,
mirst leit ob iuch diu lêret pîn,
den noch nie man durch si erleit.
nie rîter in ir dienst gereit:
dô nam och nieman lôn dâ zir.
si was mit jâmer grôz bî mir.
daz krenket och ir varwe ein teil,
daz man si sach sô selten geil.
iwer bruoder ist ir swester suon:
der mag iu dâ wol helfe tuon."
"Sol diu maget iur swester sîn,"
sprach Feirefîz Anschevîn,
"diu die krône ûf blôzem hâr dort hât,
sô gebt mir umb ir minne rât.
nâch ir ist al mîns herzen ger.
ob ich ie prîs erwarp mit sper,
wan waer daz gar durch si geschehen,
und wolt si danne ir lônes jehen!
vünf stiche mac turnieren hân:
die sint mit mîner hant getân.
einer ist zem puneiz:
ze triviers ich den andern weiz:
der dritte ist zentmuoten
ze rehter tjost den guoten:
hurteclîch ich hân geriten,
und den zer volge ouch niht vermiten.
sît der schilt von êrste wart mîn dach,
hiut ist mîn hôhste ungemach.
ich stach vor Agremuntîn
gein eime rîter viurîn:
wan mîn kursît salamander,
aspindê mîn schilt der ander,
ich waer verbrunnen von der tjost.
swa ich holt ie prîs ûfs lîbes kost,
ôwî het mich gesendet dar
iwer swester minneclîch gevar!
ich waer gein strîte noch ir bote.
Jupiter mîme gote
wil ich iemmer hazzen tragen,
ern wende mir diz starke klagen."
Ir bêder vater hiez Frimutel:
glîch antlütze und glîchez vel
Anfortas bî sîner swester truoc.
der heiden sach an si genuoc,
und ab wider dicke an in.
swie vil man her oder hin
spîse truoc, sîn munt ir doch niht az:
ezzen er doch glîche saz.
Anfortas sprach ze Parzivâl
"hêr, iwer bruoder hât den grâl,
des ich waen, noh niht gesehen."
Feirefîz begundem wirte jehen
daz er des grâles niht ensaehe.
daz dûhte al die rîter spaehe.
diz maere och Titurel vernam,
der alte betterise lam.
der sprach "ist ez ein heidensch man,
sô darf er des niht willen hân
daz sîn ougen âns toufes kraft
bejagen die geselleschaft
daz si den grâl beschouwen:
dâ ist hâmît vür gehouwen."
daz enbôt er in den palas.
dô sprach der wirt und Anfortas,
daz Feirefîz naeme war,
wes al daz volc lebte gar:
dâ waere ein ieslîch heiden
mit sehen von gescheiden.
si wurben daz er naeme en touf
und endelôsen gewinnes kouf.
"Ob ich durch iuch ze toufe kum,
ist mir der touf ze minnen vrum?"
sprach der heiden, Gahmuretes kint.
"ez was ie jenen her ein wint,
swaz mich strît od minne twanc.
des sî kurz oder lanc
daz mich êrster schilt übervienc,
sît ich nie groezer nôt enpfienc.
durch zuht solt ich minne heln:
nûne mag irz herze niht versteln."
"wen meinstu?" sprach Parzivâl.
"et jene maget lieht gemâl,
mîns gesellen swester hie.
wiltu mir helfen umbe sie,
ich tuon ir rîchheit bekant,
sô daz ir dienent wîtiu lant."
"wiltu dich toufes lâzen wern,"
sprach der wirt, "sô mahte ir minne gern.
ich mac nû wol duzen dich:
unser rîchtuom nâch gelîchet sich,
mînhalp vons grâles krefte."
"hilf mir geselleschefte,"
sprach Feirefîz Anschevîn,
"bruoder, umb die muomen dîn.
holt man den touf mit strîte,
dar schaffe mich bezîte
und lâz mich dienen umb ir lôn.
ich hôrte ie gerne solhen dôn,
dâ von tjoste sprîzen sprungen
und dâ swert ûf helmen klungen."
Der wirt des lachte sêre,
und Anfortas noch mêre.
"kanstu sus touf enpfâhen,"
sprach der wirt, "ich wil si nâhen
durch rehten touf in dîn gebot.
Jupitern dînen got
muostu durch si verliesen
und Secundilln verkiesen.
morgen vruo gib ich dir rât,
der vuoge an dîme gewerbe hât."
Anfortas vor siechheit zît
sînen prîs gemachet hête wît
mit rîterschaft durch minne.
an sîns herzen sinne
was güete und mildekeit:
sîn hant och mangen prîs erstreit.
dâ sâzen dem grâle bî
der aller besten rîter drî,
die dô der schilde pflâgen:
wan si getorstenz wâgen.
welt ir, si hânt dâ gâz genuoc.
mit zuht man von in allen truoc
tafeln, tischlachen.
mit dienstlîchen sachen
nigen al diu juncvrouwelîn.
Feirefîz Anschevîn
sach si von im kêren:
daz begunde im trûren mêren.
sîns herzen slôz truoc dan den grâl.
urloup gab in Parzivâl.
Wie diu wirtîn selbe dan gegienc,
und wie manz dâ nâch an gevienc,
daz man sîn wol mit betten pflac,
der doch durch minne unsanfte lac,
wie al der templeise diet
mit senfte unsenfte von in schiet,
dâ von wurde ein langiu sage:
ich wil iu künden von dem tage.
dô der smorgens lieht erschein,
Parzivâl wart des enein
und Anfortas der guote,
mit endehaftem muote
si bâten den von Zazamanc
komen, den diu minne twanc,
in den tempel vür den grâl.
er gebôt ouch an dem selben mâl
den wîsen templeisen dar.
sarjande, rîter, grôziu schar
dâ stuont. nû gienc der heiden în.
der toufnapf was ein rubbîn,
von jaspes ein grêde sinwel,
dar ûf er stuont: Titurel
het in mit kost erziuget sô.
Parzivâl zuo sîm bruoder dô
sprach "wiltu die muomen mîn
haben, al die gote dîn
muostu durch si versprechen
und immer gerne rechen
den widersatz des hôhsten gots
und mit triwen schônen sîns gebots."
"Swâ von ich sol die maget hân,"
sprach der heiden, "daz wirt gar getân
und mit triwen an mir rezeiget."
der toufnapf wart geneiget
ein wênec geinme grâle.
vol wazzers an dem mâle
wart er, ze warm noch ze kalt.
dâ stuont ein grâwer priester alt,
der ûz heidenschaft manc kindelîn
och gestôzen hête drîn.
der sprach "ir sult gelouben,
iwerr sêle den tiuvel rouben,
an den hôhsten got al eine,
des drîvalt ist gemeine
und al gelîche gurbort.
got ist mensch und sîns vater wort.
sît er ist vater und kint,
die al gelîche geêret sint,
eben hêre sîme geiste,
mit der drîer volleiste
wert iu diz wazzer heidenschaft,
mit der Trinitâte kraft.
ime wazzer er ze toufe gienc,
von dem Adâm antlütze enpfienc.
von wazzer boume sint gesaft.
wazzer vrüht al die geschaft,
der man vür crêatiure giht.
mit dem wazzer man gesiht.
wazzer gît maneger sêle schîn,
daz die engl niht liehter dorften sîn."
Feirefîz zem priester sprach
"ist ez mir guot vür ungemach,
ich gloub swes ir gebietet.
op mich ir minne mietet,
sô leist ich gerne sîn gebot.
bruoder, hât dîn muome got,
an den geloube ich und an sie
(sô grôze nôt enpfieng ich nie):
al mîne gote sint verkorn.
Secundill hab och verlorn
swaz si an mir ie gêrte sich.
durch dîner muomen got heiz toufen mich."
man begund sîn kristenlîche pflegen
und sprach ob im den toufes segen.
dô der heiden touf enpfienc
und diu westerlege ergienc,
des er unsanfte erbeite,
der maget man in bereite:
man gab im Frimutelles kint.
an den grâl was er ze sehen blint,
ê der touf het in bedecket:
sît wart im vor enblecket
der grâl mit gesihte.
nâch der toufe geschihte
ame grâle man geschriben vant,
swelhen templeis diu gotes hant
gaeb ze hêrren vremder diete,
daz er vrâgen widerriete
sînes namen od sîns geslehtes,
und daz er in hulfe rehtes.
Sô diu vrâge wirt gein im getân,
sô mugen sis niht langer hân.
durch daz der süeze Anfortas
sô lange in sûren pînen was
und in diu vrâge lange meit,
in ist immer mê nû vrâgen leit.
al des grâles pflihtgesellen
von in vrâgens niht enwellen.
der getoufte Feirafîz
an sînen swâger leite vlîz
mit bete dan ze varne
und niemer niht ze sparne
vor im al sîner rîchen habe.
dô leite in mit zühten abe
Anfortas von dem gewerbe.
"ine wil niht daz verderbe
gein gote mîn dienstlîcher muot.
des grâles krône ist alsô guot:
die hât mir hôchvart verlorn:
nû hân ich diemuot mir rekorn.
rîchheit und wîbe minne
sich verret von mîm sinne.
ir vüeret hinne ein edel wîp:
diu gît ze dienste iu kiuschen lîp
mit guoten wîplîchen siten.
mîn orden wirt hie niht vermiten:
ich wil vil tjoste rîten,
ins grâles dienste strîten.
durch wîp gestrîte ich niemer mê:
ein wîp gab mir herzesêr.
Idoch ist iemmer al mîn haz
gein wîben volleclîche laz:
hôch manlîch vröude kumt von in,
swie klein dâ waere mîn gewin."
Anfortasen bat dô sêre
durch sîner swester êre
Feirefîz der danverte:
mit versagen er sich werte.
Feirefîz Anschevîn
warp daz Loherangrîn
mit im dannen solde varn.
sîn muoter kund daz wol bewarn:
och sprach der künec Parzivâl
"mîn sun ist gordent ûf den grâl:
dar muoz er dienstlîch herze tragen,
laet in got rehten sin bejagen."
vröude und kurzwîle pflac
Feirefîz aldâ den eilften tac:
ame zwelften schiet er dan.
gein sîme her der rîche man
sîn wîp wolde vüeren.
des begunde ein trûren rüeren
Parzivâln durch triwe:
diu rede in lêrte riwe.
mit den sîn er sich beriet,
daz er von rîtern grôze diet
mit im sande vür den walt.
Anfortas der süeze degen balt
mit im durch condwieren reit.
manc maget dâ weinen niht vermeit.
Si muosen machen niwe slâ
ûz gegen Carcobrâ.
dar enbôt der süeze Anfortas
dem der dâ burcgrâve was,
daz er waere der gemant,
ob er ie von sîner hant
enpfienge gâbe rîche,
daz er nû dienstlîche
sîne triwe an im geprîste
und im sînen swâger wîste,
und des wîp die swester sîn,
durch daz vôreht Laeprisîn
in die wilden habe wît.
nû wasez och urloubes zît.
sine solten dô niht vürbaz komen.
Cundrî la surzier wart genomen
zuo dirre botschefte dan.
urloup zuo dem rîchen man
nâmen al die templeise:
hin reit der kurteise.
der burcgrâve dô niht liez
swaz in Cundrîe leisten hiez.
Feirefîz der rîche
wart dô rîterlîche
mit grôzer vuore enpfangen.
in dorft dâ niht erlangen:
man vuort in vürbaz schiere
mit werdem condwiere.
ine weiz wie manec lant er reit
unz ze Jôflanze ûf den anger breit.
Liute ein teil si vunden.
an den selben stunden
Feirefîz vrâgete maere,
war daz her komen waere.
ieslîcher was in sîn lant,
dar im diu reise was bekant:
Artûs was gein Schamilôt.
der von Trîbalibôt
kunde an den selben zîten
gein sîme her wol rîten.
daz lag al trûrec in der habe,
daz ir hêrre was gescheiden drabe.
sîn kunft dâ manegem rîter guot
brâhte niwen hôhen muot.
der burcgrâve von Carcobrâ
und al die sîne wurden dâ
mit rîcher gâbe heim gesant.
Cundrî dâ grôziu maere bevant:
boten wâren nâch dem here komen,
Secundillen het der tôt genomen.
Repanse de schoye mohte dô
alrêst ir verte wesen vrô.
diu gebar sît in Indyân
ein sun, der hiez Jôhan.
priester Jôhan man den hiez:
iemmer sît man dâ die künege liez
bî dem namen belîben.
Feirefîz hiez schrîben
ze Indyâ übr al daz lant,
wie kristen leben wart erkant:
Daz was ê niht sô kreftec dâ.
wir heizenz hie Indîâ:
dort heizet ez Trîbalibôt.
Feirefîz bî Cundrîn enbôt
sînem bruodr ûf Munsalvaesche wider,
wiez im was ergangen sider,
daz Secundille verscheiden was.
des vreute sich dô Anfortas,
daz sîn swester âne strît
was vrouwe übr manegiu lant sô wît.
diu rehten maere iu komen sint
umb diu vünf Frimutelles kint,
daz diu mit güeten wurben,
und wie ir zwei ersturben.
daz ein was Schoysîâne,
vor gote diu valsches âne:
diu ander Herzeloyde hiez,
diu valscheit ûz ir herzen stiez.
sîn swert und rîterlîchez leben
hete Trevrizent ergeben
an die süezen gotes minne
und nâch endelôsme gewinne.
der werde clâre Anfortas
manlîch bî kiuschem herzen was.
ordenlîche er manege tjoste reit,
durch den grâl, niht durch diu wîp er streit.
Loherangrîn wuohs manlîch starc:
diu zageheit sich an im barc.
dô er sich rîterschaft versan,
ins grâles dienste er prîs gewan.
Welt ir nû hoeren vürbaz?
sît über lant ein vrouwe saz,
vor aller valscheit bewart.
rîchheit und hôher art
ûf si beidiu gerbet wâren.
si kunde alsô gebâren,
daz si mit rehter kiusche warp:
al menschlîch gir an ir verdarp.
werder liute warb umb si genuoc,
der etslîcher krône truoc,
und manec vürste ir genôz:
ir diemuot was sô grôz,
daz si sich dran niht wande.
vil grâven von ir lande
begundenz an si hazzen;
wes si sich wolde lazzen,
daz se einen man niht naeme,
der ir ze hêrren zaeme.
si hete sich gar an got verlâzen,
swaz zornes wart gein ir getân.
unschulde manger an si rach.
einen hof sir landes hêrren sprach.
manc bote ûz verrem lande vuor
hin zir: die man si gar verswuor;
wan den si got bewîste:
des minn si gerne prîste.
si was vürstîn in Brâbant.
von Munsalvaesche wart gesant
der den der swane brâhte
und des ir got gedâhte.
ZAntwerp wart er ûz gezogen.
si was an im vil unbetrogen.
er kunde wol gebâren:
man muose in vür den clâren
und vür den manlîchen
haben in al den rîchen,
swâ man sîn künde ie gewan.
höfsch, mit zühten wîs ein man,
mit triwen milte âne âderstôz,
was sîn lîp missewende blôz.
des landes vrouwe in schône enpfienc.
nû hoeret wie sîn rede ergienc.
rîch und arme ez hôrten,
die dâ stuonden en allen orten.
dô sprach er "vrouwe herzogîn,
sol ich hie landes hêrre sîn,
dar umbe lâz ich als vil.
nû hoeret wes i'uch biten wil.
gevrâget niemer wer ich sî:
sô mag ich iu belîben bî.
bin ich ziwerr vrâge erkorn,
sô habt ir minne an mir verlorn.
ob ir niht sît gewarnet des,
sô warnt mich got, er weiz wol wes."
si sazte wîbes sicherheit,
diu sît durch liebe wenken leit,
si wolt ze sîme gebote stên
und niemer übergên
swaz er si leisten hieze,
ob si got bî sinne lieze.
Die naht sîn lîp ir minne enpfant:
dô wart er vürste in Brâbant.
diu hôhzît rîlîche ergienc:
manc hêrr von sîner hende enpfienc
ir lêhen, die daz solten hân.
guot rihtaer wart der selbe man:
er tete ouch dicke rîterschaft,
daz er den prîs behielt mit kraft.
si gewunnen samt schoeniu kint.
vil liute in Brâbant noch sint,
die wol wizzen von in beiden,
ir enpfâhen, sîn dan scheiden,
daz in ir vrâge dan vertreip,
und wie lange er dâ beleip.
er schiet ouch ungerne dan:
nû brâht im aber sîn vriunt der swan
ein kleine gefüege seitiez.
sîns kleinoetes er dâ liez
ein swert, ein horn, ein vingerlîn.
hin vuor Loherangrîn.
wel wir dem maere reht tuon,
sô was er Parzivâles suon.
der vuor wazzer und wege,
unz wider in des grâles pflege.
durch waz verlôs daz guote wîp
werdes vriunts minneclîchen lîp?
er widerriet ir vrâgen ê,
do er vür sie gienc vome sê.
hie solde Ereck nû sprechen:
der kund mit rede sich rechen.
Ob von Troys meister Cristjân
disem maere hât unreht getân,
daz mac wol zürnen Kyôt,
der uns diu rehten maere enbôt.
endehaft giht der Provenzâl,
wie Herzeloyden kint den grâl
erwarp, als im daz gordent was,
dô in verworhte Anfortas.
von Provenz in tiuschiu lant
diu rehten maere uns sint gesant,
und dirre âventiur endes zil.
niht mê dâ von nû sprechen wil
ich Wolfram von Eschenbach,
wan als dort der meister sprach.
sîniu kint, sîn hôch geslehte
hân ich iu benennet rehte,
Parzivâls, den ich hân brâht
dar sîn doch saelde het erdâht.
swes leben sich sô verendet,
daz got niht wirt gepfendet
der sêle durch des lîbes schulde,
und der doch der werlde hulde
behalten kan mit werdekeit,
daz ist ein nütziu arbeit.
guotiu wîp, hânt die sin,
deste werder ich in bin,
op mir deheiniu guotes gan,
sît ich diz maer volsprochen hân.
ist daz durch ein wîp geschehen,
diu muoz mir süezer worte jehen.
