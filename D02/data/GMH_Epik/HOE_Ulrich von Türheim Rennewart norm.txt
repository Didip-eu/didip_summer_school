Hêrre, geist vater unde kint
diu driu gar an dir eime sint:
du bist gedriet doch in ein
unde hiezze den stern daz er shein
unde die dri künege wiste,
der ieglicher dich priste;
der stern liez sie niht irren.
ein künec der braht dir mirren,
die zwen wirauch unde golt;
sie warn dinr geburte holt.
die rehten warheit du weist:
ez was ein reiner volleist;
dise driu die dri brahten drin:
sus kan dîn ein gedriet sin
unde dâ bî manic tusent valt.
diz tuot dîn gotlich gewalt:
swaz du wilt, daz muoz geshehen.
hêrre, ich hân vil gesehen
dinr wunderlichen tat.
vil hochgelobtiu trinitat,
du enhiezze dannoch nit wan got
dô der engel dîn gebot
der reinen maget kunte
unde dîn geist ir lîp enzunte,
daz sie von worte swanger wart.
wol uns der saeligen vart
daz du ie geborn wuerde!
sô reine wart nie buerde
als die truoc diu sueze maget.
von dinr geburt ist uns ertaget
vil vröude unde groze wunne:
wir wurden erst dîn kuenne
dâ du die mensheit enpfienge
unde die gnade begienge
daz dîn helflicher trost
vil manege sele hât erlost
unde adamen den armen;
der begunde dich erbarmen
daz er was dâ zu helle.
vil manege gnade ich zelle
die du an uns begangen hast
unde aber nimmer mê begast:
du enwirst nimmer mê geborn
noch magt zu muoter dir erkorn,
du gewinnest ouch nimmer mê jugent.
du muost in der alten tugent
bliben, der du dâ pflaege,
ê du in der krippen gelaege,
dâ ein esel unde ein rint
dich burgen, reines suezes kint,
vor dem künege herodes,
der gerte dînes todes.
sin zorn was gein dir swinde:
man ertote vil der kinde,
daz man dich alles suohte.
dîn geist dâ des geruohte
daz er dem engel kunte
daz er joseben schunte
daz er dich in egypten truoc.
waz daz nit wunderlich gnuoc
daz man dich nach der alten ê
besneit? des gestates du nimmer mê
noch daz dich johannes taufe
unde judas aber verkaufe,
der dich gein den juden verriet.
diu selbe ungetriwe diet
dich des todes noten.
dâ mit si sich selben toten;
verlorn muezen sie iemer wesen.
dâ kunde diu gotheit genesen
dâ man die mensheit begruop.
wol uns! was sich vröuden huop
dâ du anderweit erstuende!
was waz dîn gewalt dô tuende?
dîn zeswe hant die helle entsloz;
vil manic sele des genoz:
von dîner guete daz geshach.
als gern dich adam dô sach,
als gern muzes du mich sehen
sô daz gerihte sol geshehen;
ê mueze ich werden suenden vri!
la mich geniezen daz ich si
ein dîn arme hantgetat!
hêrre, gib mir dînen rat,
als ich an dich muote;
mine bete enpfah zu guote!
Suozer got, ich wil dich biten
unde manen, swaz du hast erliten
durch mich unde al die kristenheit,
daz du dir lazes wesen leit
daz ich dir bin enthuldet:
daz hân ich wol vershuldet
mit maneger missewende.
dînen geist mir, hêrre, sende,
der mich des weges wise
der dâ get zum paradyse!
der ist leider mir noch zu enge.
got hêrre, des nit verhenge
daz mir der lîp ersterbe
ê ich dîn hulde erwerbe
unde gar von suenden sheide!
ie vür eine tageweide
ich gein dem tode rite.
nû heiz den tôt daz er bite
untz ich mich baz berihte,
hêrre, gein dem gerihte
daz ueber al die welt gat!
als ie der menshe vershuldet hât,
dar nach enpfehet er des lon.
nû solt du, tetragramaton,
mir durch dine guete geben
dâ daz iemer wernde leben;
des gernt mine sinne.
Des beginnes ich hie beginne,
daz ich den hie sô gespreche
daz ez die suende breche.
sprach ich ie daz gelogen was,
daz man doch leider gerne las,
wan ez gezoch sich gein der welte,
hêrre, mit disem gelte
wil ich die luege buezen
unde wilz mit worten suezen,
daz nie tuetshe bezzer wart.
sit daz dir nihsnit ist verspart,
sô erkenne, hêrre adonay,
daz ditz getihte dîn dienst si;
hêrre, des gewer mich!
hie mit wil ich êren dich
unde den werden markis
der ervohten hât daz paradys
in manegem strite herte:
den ungelauben er werte,
ich mein sancte willehalmen.
alsô war sô einen salmen
suelt ir dise rede hân!
ez ist ein warheit sunder wan,
daz ich âne missewende
diz buoch wil bringen zu ende,
daz ich mihs nimmer wil geshamen.
sus heb ich an in gotes namen
unde ouch durch ein guotes wîp,
diu mit êren hât ir lîp
gebeitet shone unde wol.
gote unde ir ich dienen sol,
daz ez âne shame belibe.
dem selben guoten wibe
vür alle wîp ich guotes gan.
ich missetaete gar dar an
ob ich nit gerne taete
swes diu guote mich gebaete.
mit bete sie alsô an mich kam
daz mînen triwen nit gezam
ob ez verzigen ir haete.
mîn triwe ist gein ir staete
unde muoz daz iemer wesen.
Swer sines getihtes hât gelesen
daz der wise wolfram dô sprach
 (man nante in von eschenbach.
ez waz sueze unde meisterlich),
ich von tuerheim uolrich
mit vorhten mich dar binde
daz ich mich underwinde
dar er gestecket hât sin zil.
darumme ich doch nit lazen wil,
es enwerde volle tihtet.
er hât uns dar berihtet
 (daz ist gnugen wol bekant)
 <sus rumte er provenzalen lânt>.
Dâ geshach diu shumpfentuere:
manic rîter vil gehuere
was durch prîs dâ tôt gelegen.
der helle vluoch, des hymels segen
wart erworben von in beiden.
umme ir shaden unde umme ir sheiden
hât ir wol vernomen ê.
dem markise tete vil we
dô er rennewartes vermiste
unde nit die warheit wiste
ob er was lebendic oder tôt.
der zwivel angest im gebot
unde daz im vröude gar verswant,
wan ez ervaht des heldes hant
der kristenheite gar den sige.
vil ungerne ich nû verswige,
ich ensagte rehte wie terramer
tete den vluehteclichen ker.
er unde sin vil michel her
begunden gahen gein dem mer
unde gein vil manegen shiffen.
dâ sie diu shif ergriffen,
vor vorhten sie nit liezen,
diu shif sie an stiezen,
die minren unde die merren.
sie enbeiten nit irs hêrren
des hochgelobten werden,
der bleip dâ ûf der erden.
balde gahten hin diu shif.
der hât manic purrif
in dem strite geslagen,
der begunde nach in jagen
unde von den kristen nieman mer.
Rennewart ruofte terramer.
er sprach: < edel rîter guot,
shende nit dins ellens muot,
dinr krone zimt nit diu vluht!
dîn prîs bestat der shanden suht,
daz er iemer mer ist siech
unde gein hohem lobe shiech.
dine krone nit enshende!
getruwe der hoehsten hende,
diu geshuf den anevanc unde daz drum,
unde ruoche erkennen jhesum,
des gewalt uns git unde nimt
swes in zu tuonn gezimt.
dâ enmac gesin nit wider:
swaz bein hât oder gevider
oder wehset oder vluezet,
swenne jhesum des verdruezet,
sô muoz ez verdorben sin.
hêrre, lieber vater mîn,
dîn kint daz ruoche hoeren:
laz appollen dich nit toeren
unde ander dine valshen gote!
vater, volge dem gebote,
swaz jhesus dir gebiete!
ob ich dich, vater, verriete,
sô enhete ich nit rehten sin.
ich weiz wol daz ich von dir bin,
hêrre terramer, geborn.
weistu, wenn ich wart verlorn?
ich was in kurtzen kindes tagen.
hêrre, la dir die warheit sagen
unde rehte wisen ûf die vart:
ich bin dîn sun rennewart,
der geriten hât den bogen.
vater hêrre, ich bin erzogen
ich enweiz wa oder wie.
swar ich kam ie, ich bin nû hie
mit gesundem starkem libe.
wistes du wie jhesus shibe
gat, du engeruohtes mahmeten
nimmer mê anegebeten
noch deheinen sinen genoz.
Kristes kraft diu ist sô groz
daz ir nieman anegesiget,
swar sie krieges sich bewiget,
daz gelaube, hêrre terramer!
dîn nam von wirde ist vil her:
von wem hastu gewalt?
dinr jar tage hât er gezalt,
wan er hiez dich werden
der den hymel unde die erden
geshuof unde die sunnen.
dine gote des nit kunnen
noch muegen es nit gelernen.
wie vil hant zal die sternen,
die ist dînen goten unbekant.
Hamon unde tervigant
muegen anders nit geleben
wan als in jhesus ruochet geben.
du solt an in gelauben
der kunde die helle rauben
unde erloesen dâ adamen,
den er âne menshen samen
kunde nach im machen,
 (an schone nit verschwachen).
Jesus der ist uns sippe:
er nam adame ein rippe
unde worhte dar ûz evam,
daz uns zu aerbeite kam.
dâ er die zwei geworhte,
dâ gebot er in mit vorhte
daz sie behielten daz gebot.
dâ wurden sie ir selbes spot:
Eva daz gebot zubrach;
an eim obze daz geshach.
vil der kristen nit enweiz
an waz obzes eva beiz.
vater, des wil ich dich vragen,
wolt ez dich nit betragen,
ob ez si dînen goten kunt .>-
 <
Rennewart, tuo zuo dînen munt
unde la wesen dîn klaffen!
ich zel dich gar zu eim affen.
unde enwaerstu nit mîn kint,
alle die hie bî mir sint,
die enkuenden nimmer dich ernern,
ich enwoelt des libes dich behern.
swaz shaden ich hân hie genomen,
der ist aller von dir komen.
dîn herze triwen ist erjeten.
mînen gote hêrren mahmeten
hastu an lobe geswachet
unde jesum hoch gemachet.
Mahmet der ist doch dîn tote
unde wuerde, sun, nach sime gebote
Rennewart getaufet.
hastu daz leben verkaufet
unde dînes kuennes dich gar bewegen?
swaz heiden hie ist tôt gelegen,
der totes du daz merre teil.
du hast verworht vil gar dîn heil.
der gote gnade ist gein dir twerch.
du enwuerde nie mîn verch
noch geborn von mînem libe.
vil uebel geshehe dem wibe
von der geborn du wuerde!
ez was des tiuvels buerde,
swelch wîp dich ie getruoc!>-
 <vater, hoere, ez ist genuoc!
la vluochen unde shelten,
oder ez muoz engelten
der ez ist âne shulde.
noch hilf ich dir des hulde,
wiltu, der ist der maegde kint.
wie geguetet sine guete sint,
ob daz dine sinne erkanden,
Mahmeten unde terviganden
liezestu die helle buwen.
du solt mir, vater, getruwen
als dînem lieben kinde.
durch vorcht ich niht erwinde,
ich enwelle dir von dem kinde sagen
daz ein maget hât getragen,
unde von der maget diu ez gebar.
diu ist sô wol gereinet gar
daz nie nit sô reines wart
âne den der zu ir libe was bespart,
der was ir vater unde ir kint .>-
 <hêrre rennewart, enbint
mir disiu starken maere,
wie disem kinde waere
daz kunde sun unde vater wesen.
wir hân der buoche nit gelesen
daz ieman geshriben vinde
daz vater mit dem kinde
ûz einem munde geben geist .>-
 <vater, ich waen, du enweist.
die gewizzen ist dir wilde:
ez shinet in einem bilde
der kristen got, unde sint sin dri.
hoer, wer ieglicher si,
des wil ich dich besheiden:
kristen, juden, heiden
pfliget der trinitate gewalt.
vater, du bist an jaren alt,
von vil tagen dîn bart ist wiz.
nû la dîner witze vliz
an dînem ende shawen
unde minne die suezen vrouwen
diu maget wesende den gebar
der aelliu dinc erkennet gar.
vater, daz ist ein hohes wort,
ez ist der kristenliche hort:
unser vater got der alte
der pfliget mit gewalte
der kristenheite manegiu jar.
swaz ich sage, daz ist war,
er selbe ist vater unde kint.
diu zwei in einem bilde sint
unde der here reine geist.
owe, vater, daz du nit weist
daz der kristenheite got
gar geshuof mit sime gebot
daz er zu einem menshen wart.
der heidenshaft ist gar verspart
swaz sich gein der warheit zoget:
Jhesus ist al der welte voget;
swaz er wil, daz muoz geshehen.
vater, du hast wol gesehen
 (ob du ez wilt erkennen,
sô muostu, vater, dich nennen)
daz nieman wart geborn
der soelhen shaden habe erkorn
an manegem hochgelobten man.
wizze daz ich dir vergan
daz du dich nit versinnest,
daz du dem vater entrinnest
der dich hât gemachet.
sin guetiu sueze lachet
swanne kummet der verlorne.
ob du beites biz morne,
sô muostu lihte tôt geligen.
laz an dir, vater, nit gesigen
den tiuvel, der ist der helle wirt.
gelaube mir, du bist verirt,
unde uebergestu mînen rat.
dîn lîp vil hohe wirde hât,
von wem wiltu der jehen?
sprechen, hoeren unde sehen
der here geist die gabe git.
swaz an dir werdekeite lit,
in manegen witen lânden
hastu mit dînen handen
bejaget in herter ritterschaft.
du hast von rîcheit groze kraft.
der ie was unde iemer wil leben,
sich, der hât sie dir gegeben
unde manege hohe krone.
dehein künec lebet sô shone
oder vür dich habe gewalt.
du hast dem künege tybalt
verderbet manegen werden man.
mit niht ich erdenken kan,
warumme du, vater, daz tuost.
vil hohe du noch gelten muost
swaz hie lit der kristen tôt .>-
 <
Rennewart, swaz der grozen nôt
hât erliten diu heidenshaft,
daz tete gar dîn eines kraft.
du sluege den neven, den bruoder.
ûz stahel geworht ein ruoder,
daz du in der hant dâ truege,
dâ mit du sie alle sluege;
mit der grozen stangen lânc
geshach manic ungefueger swanc,
die wile daz diu werte.
dar nach mit eime swerte
begundes du sô sere slahen
daz man mit des bluotes ahen
die erden dâ sach begiezzen.
mich mohte wol verdriezen
maneger vröude der ich pflac.
ich engelebe nimmer gerne tac
ê daz mir ûf alytshantz
wider gevellet des prises glântz.
sun, den hastu mir verlorn.
diu shulde si gein dir verkorn
unde minnecliche gar vergeben,
wiltu mînen goten leben;
von den hân ich manic lânt.
ich wil lihen dîner hant
zehen krone rîcheit.
dîn haubt ze rehte krone treit
als ander dîn geslaehte.
dîn lîp vil gerne maehte
maneger lânde hân gewalt
danne ein versmahter ribalt;
nach êren ramte nit dîn lîp.
erkantes du daz reine wîp
wol dienstes kuenden lonen,
du beguendes dâ von shonen
unde verderbtes keinn ir dienstman.
dîn adel nit der vuoge kan:
du enruoches wer dâ tôt gelit
oder lebende lat den strit.
Rennewart, daz erkenne,
mînen goten dich zu dienste nenne!
sun, ob du des nit tuost,
sô wizze daz du iemer muost
tragen mînes herzen dro .>-
 <daz ist mir als ein altes stro!
ob ich wol von hamone
moehte haben alle krone
unde gewaltic sin aller lânde
von dem valshen tervigande,
ungerne ich ihtes naeme
daz jhesu missezaeme.
ich hân mich gelazen gar an in:
mîn lîp, mîn herze unde der sin
volgen woellent sime gebote.
vater, wa beleip mîn tote,
der trugehafte mahmet,
dâ jhesus uns genade tete,
daz die kristenlichen diet
sin helfe dâ des siges beriet?
dînen sun solt du nit triegen.
kuennen dine gote vliegen?
daz ist nû zu staten komen.
vater, hastu iht vernomen,
ob sie hin zu hymel komen?
du glichest eime omen
mit torlichem gebraehte.
ob ich wol mit êren maehte,
nimmer ich dirz vertruege.
swer âne mich dich sluege,
dem waer ich iemer holt.
daz ist daz du gearnen solt,
du verworhter heidens diep!
ich weiz wol, es ist jhesu liep
ob ich dich gar verderbe
unde nit dînen glauben erbe;
des wil ich mich verzihen.
Krist hêrre, nû ruoche mir lihen
swaz mîn vater gewaltes pfliget.
du hast ouch, hêrre got, gesiget
mit dîner reinen krefte
an aller der heidenshefte.
mit dîner helfe wil ich gesigen.
Terramer muoz tôt geligen,
mich enwende dann diu gotes hant.
hêrre jhesus, wis gemant:
wis dînen trost mir gebende,
daz er bestê iht lebende!
er hât ez verworht vil dicke.
ir sit in einem stricke
der sich niht gahes loesen kan.
ir suendenhafter man,
wan denket ir wer iuch geshuof?
iu ist gesaget wol der ruof
den er an dem kruece tete.
vater, volget mîner bet:
lat den ungelauben wesen,
sô wil ich iuch lân genesen!>
 <owe>, sprach er, < rennewart,
wie wiltu jhesu sin sô zart!
hastu sinen rat gesworn,
sô soltu blasen lihte ein horn,
sô diu urstende wirt.
nû gelaube mir, du bist verirt,
dîn ruochet nit der kristene got
unde daz du vluehest daz gebot
daz dir ist geslaht von arte .>
dâ begunde rennewarte
daz hirn vaste wueten.
er sprach: < ir suelt iuch hueten!
ir sit mîn vater oder niht,
ir muezt von mir des todes pfliht
enpfahen, die ist unwendic .>
Rennewart was genendic,
daz swert er drate zucte.
an terramern er ructe,
er begunde slahen umme,
daz der wise unde der tumme
sich huoten vor den grozen slegen.
die begunde er dar sô snelle legen
als ob ez waer ein donr shoz.
er sluoc dem vater ein valken boz,
daz sich daz haersnier zuclaup
unde druz vil der ringe staup,
ich waen daz ez braeste enzwei.
Terramer vil lute shrei:
 <wol hin balde! wir sin verlorn.
Rennewarte ist worden zorn.
nieman beite der wil genesen!
swer haltet, der wil tôt wesen .>
diu vluht im nit versmahte.
einen künec er dô ergahte;
ab daz haubt er dem sluoc,
dem wart des zornes genuoc,
der waz aloes genant.
iesa rennewartes hant
vil sere ein künec versneit
 (den selben sterben doch vermeit)
der was genant tampaste.
er het in strite dâ vor ê
dicke hohen prîs erstriten,
durch wîp groze nôt erliten.
sin lop daz gienc vil hohe enbor.
ein werder künec hiez kator,
dem sluog er eine wunden tief.
der selbe künec vil lute rief:
 <
Rennewart, nim hin mîn swert!
mîn prîs etwenne was vil wert,
den hastu mir enzucket,
al heidensh leben verdrucket
an hoch gelobten êren .>
dâ begunde rennewart keren
von im unde liez im den lîp.
ob er daz tete durch guotiu wîp?
daz tuot mir nit daz maere kunt.
ein ander künec wart dâ wunt,
der was ein werder sarrazin
unde was genant malgwin.
nieman was gein im zu wer.
dâ sie kamen zu dem mer
samt, nit gesundert,
der künege wâren hundert
die mit terramere
taten des vluhtes kere
unde gahten gein den shiffen.
dâ sie die ergriffen,
sie selbe zugen die riemen,
dâ enwas dâ anders nieman
der sie dannen vuorte.
ieslicher vaste ruorte
den lîp, biz si dar kamen
dâ sie gemach in namen.
alsus gefuor dâ terramer,
ob er nit leitliches ser
dolte, sô was er herte:
im bleip manic liep geverte
der werlich was getoetet.
Alytshanz wart geroetet
mit maneges heldes bluote.
sach man wîp leit gemuote,
der ir vriunt dâ was erslagen,
diu enkunde an triwen nit verzagen.
Swer weiz wie liep ist wibes lon
unde daz er hât sô suezen don,
swer es zu rehte bringet,
der vröuden liet er singet.
Terramer vuor gein kordes.
er hete vil des mordes
geshaffet unde sin gewalt.
unde was bestuont ir tybalt,
dô arabel von im kam
unde durch den markis genam
den glauben unde sich taufte
unde mit taufe kaufte
daz diu sele ruowe pfliget,
sô der lîp tôt geliget!
swie vil der heiden verdarp,
dâ mit arable niht erwarp
deheiner suenden shulde.
sie liez durch gotes hulde
maneger êren wunne:
lânt, kint unde kunne
des kunde si alles sich bewegen
durch in der git der saelden segen.
Dâ terramer zu kordes kam
unde diu heidenshaft vernam
daz er den shaden het erkorn:
 <owe daz ie wart geborn
Tybalt der diz wirbet!
von sime gewerbe verdirbet
diu heidenshaft an prise>
sprach der tumme unde der wise,
den die mage lagen tôt.
Nû was beliben in grozer nôt
der heiden ein michel her,
die nit mohten ûf daz mer
komen mit terramere.
mit grozem herzen sere
lebten die ellenden.
wa hin sie solden wenden,
daz was in vil unbekant.
ir was âne die zal benant
zehen tusent oder mê.
dâ sie bî des meres se
mit grozer vorhte lagen
unde ir dinc zu dem besten wagen,
dâ kam gevarn ueber mer
ein maehtic künec âne her,
der was lâng unde vil groz,
an sterke nieman sin genoz
der dâ lebte bî den tagen.
im muoste ein vil starker wagen
tragen die vil swaern stange;
nie rise gewan sô lânge
noch sô mychel ysen kleit.
der rise mit im dâ nieman heit
wan die sins dinges pflagen.
die an dem mer dâ lagen,
als in die ersahen,
sie begunden gein im gahen.
sie riten oder liefen,
an den künec sie riefen:
 <vil hochgeborner sarrazin,
la dich erbarmen unser pin
die wir doln unde hân erliten!
daz kristen her daz hât erstriten
den sig an der heidenshaft.
Terramer der hate die kraft
von lueten daz ein wunder ist
daz ie mohte gesigen krist.
daz her ist mê danne halbes tôt.
hêrre, ez ist ein groze nôt:
wir enwizzen wanne unser leben
wirt dem tode gegeben.
daz ist ein aengestlichiu warte.
huete dich vor rennewarte,
der sleht ros unde man.
nieman vor im genesen kan,
er ist stark unde kuene.
mueges du, hêrre, sô suene
den markis unde terramern.
ez lebt under heiden heren
ich waene nit der dritte man.
nieman uns gehelfen kan,
wir sin des todes eigen.
nû ruoche dine gnade zeigen
an uns armen sarrazinen!
mit kummerlichen pinen
sin wir, hêrre, ueber laden.
la erbarmen dich den shaden
den terramer hât genomen!
er ist selbe kume hin komen
von dem risen starken.
kyele, kocken, barken,
galyne, usier, seityez,
al der keines man uns liez.
sus sin wir hie bestanden:
unser leben ist enblânden,
suel wir ez lânge liden.
wil uns dîn trost nû miden,
sô ist nieman der uns nere
oder rennewarte were,
er nem vil balde uns den lîp.
sin ellen hât vil manic wîp
gesetzet in sende swaere.
wir englauben nit der maere
daz er ie menshe wuerde.
als er die heiden muerde,
ermordet werde er alsam!>
der rise sprach: < wie ist sin nam?
saget mir, ist er ein kristen?
in kan nieman gevristen,
ersihe ich in, er si tôt.
vuerhtet nit mer deheine nôt!
ir enduerft nit mer sorgen
weder abent noch den morgen.
ich waer in diz lânt nit komen
wan daz ich hete dort vernomen
dâ heim in mînem lânde
von dem selben wigande,
der alsô sere vihtet
unde die heiden hât berihtet
vil shaden unde shande.
swa er wonet in disem lânde,
dâ muoz ich in vinden.
ich wil iuch alle enbinden
von sorgen unde von leiden.
wir sin vil ungesheiden,
komen wir an ein ander .>
Der ein unde der ander
wunsten daz daz geshaehe:
swenne er in ersaehe,
daz maehmeten danne gezaeme
daz er sin ende naeme.
der rise hin zu den heiden sprach:
 <ir hêrren, vart an iwer gemach,
lebt swie iu gevalle,
unde vuerhtet iu nit betalle!>
alsus schiet er von in dan
unde suohte den ellenthaften man.
Dâ begunden ouch die heiden
von dem leger sheiden.
dâ bî doch vil nahen
ein erbuwen velt sie sahen;
dâ stuonden bonen unde ander krut.
der bu den lueten was vil trut
die in heten gebuwen.
sie enmohten des nit truwen
daz iemer heidenishe shar
in zu shaden kaeme dar.
den bu sie in erwusten.
den shaden liden muosten
die man mit ir wiben
vluhen dâ sie bliben
wolten, unde mit ir kinden.
sie getorsten nit erwinden,
mit grozer nôt sie rungen
die alten unde die jungen.
Dâ erkante got ir ungemach:
ir einer under in ersach
den maenlichen rennewart.
dâ was lânger nit gespart,
er begunde gahen hin zu im
unde sprach: < hêrre, nû vernim,
durch dînen hochgelobten prîs:
ich pin ein armer shetis.
hêrre, mich hant die heiden
von guote gar gesheiden,
mînen bu gar verwuestet:
wolte got daz ir muestet
sehen wie sie mich aehtent,
etlichen ir dar zu braehtent
daz er daz mine lieze ligen.
alle mîn habe was gedigen
niur wan an die selben sat,
der mich nû enterbet hât
der tiuvel unde die sine .>-
 <sprich, sint ez sarrazine?
ganc hin, kunne baz ir leben!
ich wil dir dristunt mer geben
danne dir dort genomen ist .>
der gebur was in kurtzer vrist
komen dâ sie lagen
unde ir gemaches pflagen.
 <montshoye!> rief er vaste.
die heiden von ir raste
begunden gahen balde.
dem künege tybalde
wart dâ vil gevluochet.
der gebur der enruochet
war kamen die sarrazine,
dâ im bleip daz sine.
Nû begunde rennewart
nach der heiden vart
vaste umme sweifen
unde nach ir shaden greifen,
als ein hunt tuot nach dem tiere.
er kam zu der verte shiere
als ein gerehter bracke.
waer im bekomen ein dracke,
den enhet er nit vermiten,
er mueste mit im hân gestriten.
Rennewart begunde suochen
in walden unde in bruochen,
an wisen unde an awen.
hie suelt ir wunder shawen
daz er selbe kunde sin
ein hochgeborner sarrazin
unde er in daz hazzen truoc.
ich waen, ez was ein unfuoc
daz er ir sô vil ertote
unde nit des glauben note
an den selben stunden.
er hete den dâ vunden
der gern ein kristen wolte wesen,
daz ern hete lân genesen.
darumme er nit enruohte.
er vuor vuerbaz unde suohte
ob er iemanne vuende
dem er des todes guende.
Nû vant er sarrazine,
die muosten doln pine;
vuenfzehen hundert ir wâren
die sterben dâ nit verbaren.
mit ein ander er sie bestuont.
die taten als die noch tuont
die nit woellen sterben âne wer.
bî mîner triwe ich des swer,
vil dick ihz vernomen habe:
ez ist bezzer kampf dann hals abe.
genuoge sich dâ werten
die doch daz leben verzerten,
genuoge begunden vliehen.
nach den begunde ziehen
der vil kuene rennewart.
die heiden warn ungespart:
swaz ir getorste vehten,
den struben unde den slehten
gab er manegen grozen slac.
vil kume man gelauben mac
den mort den rennewart begie:
der tote dort, der wunde hie.
dâ warn helde unde zagen,
die begunde rennewart gar jagen,
als ob sie waern wilde.
diz was ûf eim gevilde
vor eime grozen walde.
Nû was dâ bî ein halde
niht zu verre hin dan,
dâ habte ein wol gemachet man
nur wan er selbe vierde.
vil rîche was sin gezierde,
swaz waz an sînem libe.
ich waen, er guotem wibe
dâ wolte gern dienst bern.
die vier begunden mit den spern
ûf rennewarten rennen.
sie wolten niht erkennen
daz er vil manegen der ersluoc
der vil manlich herze truoc.
ir ieglicher sin sper zubrach.
shier nach dô daz geshach,
der vierre einer lag dâ tôt,
der ander gahte von der nôt,
der dritte wart vil sere wunt.
ob er genas, dest mir unkunt.
was tete dô der vierde?
mit der rîchen zymierde
aber er rante ûf in hin.
ich kaufte ungerne den gewin
den er alda bejagte.
der rîter nit verzagte:
er vaht sô er beste mohte
unde sîner kraft dâ tohte.
Nû was der kuene rennewart
mit harnash alsô bewart
daz nieman yserin gewant
in deheime lânde sô guotes vant:
ez was shoene unde veste.
Rennewart vil wol weste
daz er sicher was vür slege.
ob dirre man den lîp iht rege,
sô daz er sich vaste waere?
nieman was in dem here
der mer prises bejagte
wan der unverzagte.
er vaht mit rennewarte
sô maenlich unde sô harte
daz rennewart der kuene man
von muede arbeit gewan.
der heiden lag ungerne tôt.
sin vreches ellen im gebot
daz er vaste vaehte.
waer er ûz gotes aehte!
daz waer im ein suezer kauf
daz er hete genomen den tauf:
den worten wolt ich mit im wesen
dâ wonent die dâ sint genesen.
disen rîter wil ich zellen
dem prise zu eim gesellen;
daz erzaeugte wol sin rittershaft,
wan er het ellen unde kraft.
mit dem er sô lânge streit,
den heidenshen man dô versneit
Rennewartes sharpfes waphen.
der sarrazin shrite wafen!
er bat daz er in lieze leben:
 <mîn swert wil ich iu, hêrre, geben,
daz ir mir lazet mînen lîp.
ich man iuch, hêrre, ob ir ie wîp
getruoget in dem herzen,
des lieben suezen smerzen
man ich iuch durch die guoten.
woelt ir dâ lones muoten,
sô sol mirz leben bliben.
von reinen guoten wiben
wirt ein man vil hochgemuot.
swaz ir mir mê leides tuot,
dez habt ir vil kleine êre.
ich enweiz doch war ich kere,
ob ir mir daz leben lat,
daz gar in iwerr hende stat .>
Rennewart mit siten sprach:
 <ich wil dir tuon daz nie geshach
von mir mer deheinem man
den ich mit strite ie kam an.
nû wil ich iu daz leben lân;
unde si daz durch sie getân,
swa sie in dem lânde si,
der wont mîn herze nahe bî.
swie sie shine in wibes bilde,
ir kueshe ist doch vil wilde
dâ von diu wîp sint wîp genamt
unde des der magtuom sich shamt:
sie ist ein reine shoene maget,
ir jugend doch alsô betaget
daz sie wol vriuntshaft pflaege
swar sie lones sich bewaege .>-
 <swaz iu wirret, daz ist mir leit .>
dâ mit der rîter von im reit.
wie im sin leben dar nach kam?
der maer ich noch nit vernam.
dâ mit der strit sich dô shiet.
Rennewartes vart ieso geriet
hin dâ die kristen lagen
unde grozer muede pflagen;
vergezzen sie der wolten.
vil guot gemach sie dolten.
schier die ruowe in entran:
sie sahen den vil grozen man
von dem ich ê sagte.
ir ellen gar verzagte
dâ sie in reht ersahen.
dâ wart vil michel gahen
von werden kuenen mannen.
dâ sie vuorn von dannen
unde daz der groze rise ersach,
er rief lute unde sprach:
 <habet gemach unde liget stille!
iu shadet nit mîn unwille;
sorget nit umme iwer leben,
dem wil ich einen vride geben,
daz ir mich des bewiset
den man vil hohe priset
an sterke unde an ellen.
durch den selben her gesellen
bin ich ueber mer komen.
ich hân sô vil von im vernomen
manlich grozer wunder.
ich gelige im obe oder under,
kumt er mir zu gesihte.
war ich mich nah im rihte,
dâ hin suelt ir mich wisen.
ich wil in iemer prisen
ob er getar sam mir striten
unde mîner gesihte biten .>
die kristen sprachen: < war er kam,
dâ jhesus den sig genam,
des kuenne wir iu nit gesagen,
wan daz er vuerbaz wolte jagen
die entworhten sarrazine .>
er sprach: < die gote mine,
Mahmet, hammon, tervigant,
ob iu gnade si bekant,
iwer gewalt danne nit laze,
ir wiset mich ûf die straze,
daz ich den kuenen vinde.
nimmer ich des erwinde,
ich envinde in swa er ist.
im kan gehelfen nit sin krist,
er mueze doln mine slege,
swaz ich der geleisten mege .>
Dâ mit der rise dannen gienc.
sin ganc den selben wec gevienc
dâ er rennewarten vant.
nû bekant er in zehant.
des vundes er sich vrouwete.
Rennewarte er vaste drowete.
er sprach: < du arger shalk vershamt,
du wirdest hie von mir gezamt,
...daz dîn rugge muoz erswern.
ich sol dins geltes dich gewern
daz du her hast geborget.
ob nit dîn herze sorget
daz ich zu dir komen bin,
sô hast du sholle kranken sin.
sage an balde wer du sis!
ob du dich mir nit ergis,
sô muostu des todes wesen .>
 <ich truwe hart wol genesen>,
sprach der helt rennewart,
 <ez moeht geriwen iuch diu vart
die ir her gevarn hât.
saget an, ez ist dehein rat,
von welhem geslaehte ir sit geborn,
oder ir habt den lîp verlorn!>
 <wie dirre sammir shalket
unde mich mit worten walket!>
sprach der ungefuege rise,
 <dîn vriunt ich nit lânger wise,
daz wizze von der warheit.
noch hastu mir nit geseit
von deheime dime kuenne.
ich waen, du her entruenne
unde has dich vernogieret her.
ich waen wol, du bist der
der dâ her entrunnen si .>-
 <mîn vater ist von arte vri
unde dehein heiden alsô hoch;
alle missewende in ie vloch,
daz wizze, alle sine tage;
vil rehte ich dir die warheit sage,
ob dîn heidnischer munt
mir dîn geslaehte machet kunt .>
der rise sprach: < daz sol geshehen
als du dînes geslaehtes hast verjehen .>
dô sprach der kuene rennewart:
 <ich bin geborn von hoher art,
des ich mich nymer darf geshamen.
ich wil dir sagen mînen namen,
die wile sô du wapens dich.
wiltu nû erkennen mich,
ich bin von kuenclicher vruht.
mîn vater dolt des jamers suht
unde ist mit leide ueberladen,
ob er erkennen wil den shaden
den er ûf alytshanz erkos:
sô manegen man er dâ verlos.
pfliget sin herze triwe,
sô muoz iemer sende riwe
in sînem herzen sin verspart.
ich bin geheizen rennewart,
mîn vater vür alle heiden her
unde ist geheizzen terramer;
ob du den erkennest,
vür war du in nennest
daz nieman im genozen kan,
swer heizzet heidenischer man.
nû daz ist mîn geslaehte,
dâ von ich niht enmaehte
von dir deheinen prîs erstriten.
dâ von wil ich dîn biten,
uentz al dîn ysenlichiu wat
dînen lîp ummevangen hât.
Arable diu ist swester mîn;
die hât ein werder sarrazin.
swie hohe man pruevet sinen namen,
Arable kunde sich des shamen
daz sie nit was getaufet.
der durch sie wart verkaufet,
ir herze des gedahte.
dâ von ir gar versmahte
swaz gein der heidenshaft gezoch.
der ist ob allen dingen hoch,
ir guotes unde ir libes pflac;
vater unde kint sie ringe wac
gein dem reinen suezen,
dem alle hantgetat muezen
undertan sin, swes er wil.
sîner hantgetat ist doch vil
ûf die er ahtet kleine.
daz bist du, shelm unreine;
ûf dich hât er klein aht.
dâ von du dich nimmer maht
von der warheit mîn erwern.
mîn vater was mit manegen hern
ûf die kristenheit geriten.
nû ist sin kraft alsô versniten
daz sin her gesamenet wit
almeistic hie erslagen lit.
er bringet nit heim den samen:
swaz heiden mit im kamen,
der ist der tusende nit genesen.
mîn vater muoz iemer wesen
an hohem werde verwuost.
wizze daz du sammir muost
huete ûf daz leben vehten
nach der beider hande rehten,
der kristenen unde der heiden.
dâ sol ez jhesus sheiden;
swer dâ baz sin hiute pfliget,
ich weiz vür war daz der gesiget.
unde bin ich doch ein sarrazin,
swer machet ûz dem wazzer win,
an den gelaube ich sunder spot.
nû hilf mir, helfrîcher got,
daz ich dîn kämpfe hie gesi,
daz iht dinr hohen namen dri
diz strites werden hie geshant!
Mahmet unde tervigant
ir kraft verliesen muezen.
der reinen maget vil suezen
bevilhe ich hie der kristen sige.
iwer groeze ich harte ringe wige,
daz gelaubet, ob ir wellet.
iwer kuenne mir balde zellet!
niht lânger wil ich des biten,
ir muezet sammir striten .>
Der rise sprach: < daz sol sin.
ich bin geheizen baldewin,
der künec von valfunde,
unde enwaer zu dirre stunde
nie her ueber mer komen
wan daz ich von dir hân vernomen,
sich kuenne nieman dîn erwern.
nû mueze tervigant beshern
mir sine helfe hie an dir,
swie eines kuennes wesen wir:
weistu, shalc vil unguoter,
dîn base ist mîn muoter,
sô ist dîn vater der oeheim mîn.
du verfluochter sarrazin,
hastu dine got verkorn
unde al dîn heil vil gar versworn,
du shalc, ungetriwer diep,
wie mac dir jhesus sin sô liep
der krancke wart verkaufet?
vil geslagen unde geraufet
wart er unde angespiet.
du gihst, er si gedriet.
die juden des jehen muezen:
in den henden unde in den vuezen
stecten dri nagele.
warumme werte er nit dem hagele
der von den juden ûf in sluoc?
vil zageliche er daz vertruoc
daz man in anz kruece hienc.
swaz er gewaltes ie begienc,
daz hant die juden errochen.
er wart âne wêr erstochen
von eines blinden hende
 (
Jhesus nam dâ sin ende),
der was longinus genant.
des was diu kristenheit geshant.
alsus getân shande
ist vremde tervigande,
Mahmete unde kaune
daz si zu eime zune
die juden ie gestricten.
den an ein kruece zwicten
die nagel geworht ûz ysen,
sol man den got prisen?
ûf in vil klein ich ahte:
niht erwern er sich mohte,
Pylatus taete im den tôt.
dâ er sich selbe nit ennot
von der marter loste,
wie mac er denne zu troste
ieman komen in arbeit?
swaz dîn munt von im seit,
daz ist allez samt erlogen.
zu dem hastu dich gezogen
unde gelazen guot unde êre.
dînem vater terramere
hastu getân herze ser.
unde tust du den wider ker,
du bist dannoch ungenesen.
den strit wil ich lazen wesen,
biz du geruowest morgen.
dîner muede wil ich borgen:
du hast vervohten dine maht.
sô du geruowest dise nacht,
sô mahtu danne striten .>-
 <
Baldewin, ich wil nit biten;
wanne du dîn ysen kleit
hast betalle an dich geleit,
sô ist under uns beiden
der strit shier gesheiden.
ich weiz vür war daz mahmet
nie daz zeichen noch getet
daz jhesus kristus hât getân:
er hiez den toten ûf stan;
dine got des nit tuont.
von dem tode er selbe erstuont
vür war an dem dritten tage.
merke rehte was ich sage,
Baldewin von valfunde:
Mahmet daz nit kunde.
dô des leben gazen diu swin,
dô muost er iemer mê sin
an sele unde an libe tôt.
der kristen got im daz gebot;
als jehent die kristen .>-
 <
Rennewart, du wilt dich vristen
mit dîner waehen predige.
die welt ich von dir ledige
ê daz wir rumen den ring.
wol ûf, kuener juengeling!
ich bin zu strite bereit .>
Rennewart nit lânger beit.
die zwene kuene jungen
dô gein ein ander sprungen
mit stangen unde mit swerte:
ietwederr an den andern gerte,
daz einer den andern sluege.
vil slege unde ungefuege
ietwederr ûf den andern sluoc.
der rise der die stangen truoc,
sluoc rennewarte einen slac,
daz er ûf den knien gelac
unde waer bliben tôt
wan daz sin snelheit im gebot
daz er shier ûf bekam.
zu beiden henden er dô nam
daz swert unde lief in an.
er sluoc dem ungefuogen man
einen slac der was sô groz,
ob im waer gewesen bloz
daz haubt, sô waer er tôt.
von im wart diu erde rot:
daz bluot shoz im ûz der nase.
wart sin muoter ie sin base,
des hât er kleine genozen.
mit grozen valken bozzen
wart im der slac vergolten.
sie beide kummer dolten,
der eine nû, der ander danne.
Baldewin dem grozen manne
smartz sin haubt vil harte.
er sluog aber rennewarte
einen sô ungefuegen streich
daz im nahe diu kraft entweich.
er sluog in vaste ûf den kopf,
daz von geiseln nie kein topf
alsô vaste umme gelief.
Rennewart vil lute rief:
 <hêrre, reine, suezer got,
ich wil gelauben dîn gebot
als zu rehte ein kristen.
nû ruoche den lîp mir vristen
durch die maget diu dich gebar.
gedenke, ich sluog in dîner shar
mînen bruoder unde vil mage.
wilt du mir helfen trage,
sô wirt der strit mîn ende.
mine kraft mir, hêrre, sende
unde tuo daz bezite!
sol ich in dime strite
mit dîner helfe tôt geligen
unde wiltu mahmeten lân gesigen,
sô ist dîn kraft geswachet.
du hast mich doch gemachet
alsô wol sô adamen .>
nû begunde rennewart ramen
Baldewines an die hende,
wie er den slac gewende.
des risen er vermiste
wen daz er traf daz riste;
ein vil wenic er daz versneit.
der slac was baldewine leit
unde tete im in dem herzen we.
 <ê dich der slac vergeben ste,
ê woelt ich mit dir sterben.
dîn lîp der muoz verderben
ê du sheides hie von mir,
dins lebens ende ist mîn gir .>
Den markis willehalm
des herz twanc des jamers galm,
daz er sich sente harte
nach sime rennewarte.
daz leit im vröude verstiez.
sin getriwes herze in dâ hiez
daz er dâ zu stunde
in suochen aber begunde.
Nû wiste in got ûf die vart
dâ sin vriunt rennewart
vaht mit baldewine.
die zwene sarrazine
vil grozer slege pflagen.
nû seht zu disen magen,
wie einr des andern gerte.
von stangen unde von swerte
liten sie groz ungemach.
dô daz der markis ersach,
er begunde vaste gahen.
dô er im kam sô nahen
daz er den risen erblicte,
von im sin herze ershricte,
dâ von daz er des vorhte
daz er rennewarten entworhte.
der bejaget het manegen prîs,
Willehalm der markis
erbeizte dâ vil drate.
er vorht, er kaem zu spate,
er gahte gein dem strite.
Rennewart sprach: < nû bite!
marcgrave, dir si geseit
daz ich verderbe die kristenheit,
ob du mir zu staten gestas.
ich wil daz du mich striten las
mit disem risen eine.
wirt mir dîn helf gemeine,
ich enwirt dir nimmer holt.
vil wol du gedenken solt
was ich dir gedienet habe .>-
 <
Rennewart, ich bin abe
swaz nit ist dîn guot wille.
daz aber ich halte stille,
dâ du umme dîn leben vihtes,
mînen lîp du dâ mit rihtes
in lânge wernde shande.
dîn lîp ist dicke zu pfande
in mînem dienste gesehen.
ich wil âne kriegen jehen,
ich hân liep mit dem leide,
als ich dich hie besheide:
mîn vröude ist daz ich dich vant;
sô ist mîn prîs des leides pfant,
daz ich dich sehe in strites nôt
unde dîn ellen mir verbot
daz ich dir nit helfen sol.
des ist mîn herze in leides dol.
vür war, daz ich hân daz leben,
daz hât dîn ellen mir gegeben
unde nieman anders âne got.
nû wirde ich erst der welte spot.
nieman mich beshonen mac.
swaz nû pfliget unde ê pflac
Terramer des grozen shaden,
den hastu gar ûf in geladen.
in mime dienste daz geshach .>
Baldewin vil lute sprach:
 <ich hân vernomen wol diu wort.
Rennewart, du muost den mort
arnen . setze dich zu wer!
daz du terrameres her
alsô betalle hast erslagen,
daz ist dir nû unvertragen.
la mich genesen als ich muege:
dîn lîp mich ungerne truege,
du werst mich mit sô grozen slegen.
nû sol ich den lîp sô regen
daz er dir vrumet vil kleine .>-
 <ich getruwe der maget reine
daz si mir kome zu staten:
ich sol dich strites hie gesaten,
daz du sin hast iemer gnuoc .>
innen des der rise sluoc
ûf rennewarten einen swanc,
dâ von im wart sin ellen kranc
unde im zubrast die stirne.
waer dâ gelegen daz hirne,
sô waer er endelichen tôt.
sin herz er gein gote bot,
dâ er leit diz ungemach.
mit guotem willen er dô sprach:
 <got hêrre, ich wil mich taufen,
die heidenshaft verkaufen,
ob du mir hilfes daz ich gesige
unde hie der sigenunfte pflige.
ouch soltu daz erkennen wol
daz ich vil kummerliche dol
in dime dienste hân erliten.
sueze vrouwe, ich wil dich biten,
Maria magdalene,
daz du mîn maches zwene.
ich bin noch hie alleine.
erkenne wie ich daz meine:
bite den reinen suezen krist,
der sun einer maegde ist,
Jesus, der sol den kristen
mit helfe ir kempfen vristen.
der bî mir in dem ringe si!
nû sint doch sin eines dri;
wil er, sô sint mîn viere.
wir muegen gesigen schiere,
ob er wil, an den heiden.
nû kume zu helfe uns beiden,
als unser herze sage war:
du waer driu unde drizzec jar
durch in in eime steines hol.
dîner vil aengestlichen dol
der soltu in, vrouwe, manen.
wir zwene heten einen anen.
wundert dich iht der maere,
wer unser âne waere?
sich, vrouwe, daz was diu erde.
nû hilf uns, vrouwe, daz werde
dem taufe hie der sige.
ob er uns der bete verzige,
des mueste sich sin milte shamen:
er sol verseren nit den namen.
hêrre, vil gewaltig got,
ez waer gar der heiden spot,
ob ich des siges nit wielte
unde den jhesus behielte .>
Innen des sie vaste vahten,
vil dicke sie ein ander brahten
in nôt, daz er vil sorgen wielt.
ir dewederr sich enthielt:
sie stiezen unde sluogen
dâ mit daz sie truogen
ietwederr in der hende.
sie warn bede genende,
des striten sie sô vaste.
Rennewart sluoc dem gaste
in die stangen sô harte
daz ir wart ein sharte,
daz diu stange enzwei brast.
diu stange was ein swaerer last:
ob vier man sie wolten tragen,
ir kraft mueste dâ von verzagen
daz siez kume truegen.
wie die neven ein ander sluegen,
vil kume mac man daz gesagen.
diu stange diu dâ was zuerslagen,
der zucte rennewart ein teil.
der sueze was des raubes geil.
sa zuhant er des nit liez,
daz swert er in die sheiden stiez
unde streit mit der stangen drum,
biz ez zu strite was kein vrum.
mit den drunzunen sie vahten.
vil dicke sie ein ander brahten
mit slegen in die zwivels nôt:
sie wurben bede umme den tôt.
Baldewin die slege treip
biz im der trunzune nit beleip;
von grozen slegen sie zustaup.
Rennewart der gap den raup
wider sînem kampfgenoz:
ungezalt slege groz
sluog er, biz sie gar verswant.
sie borgten ûf ein hohes pfant:
daz was der tôt in beiden.
nû zucte im ûz der sheiden
Baldewin rennewarte
sin swert; daz klagte er harte.
vil sere leidic wart sin muot.
wan daz sin harnash was sô guot,
er hete den lîp dâ von verlorn.
diu verlust was rennewarte zorn.
er vorhte, er naem sin ende.
dô er nit hatte in der hende,
im warn sine gedanke
in maneger hande wanke,
wie er daz waegste taete.
ein gedanc der bleip im staete:
an baldewinen er dô lief,
den er vil vaste umme swief
mit sinen armen beiden.
sam tete in ouch der heiden.
sie begunden sere ringen.
ietwederr wolte twingen
den andern daz er sicherheit
im zu gebene waer bereit.
dô sie bede gerungen vil
unde ietwederr dem andern wil
sicherheit in nôt verjehen,
nie grozer leit hât gesehen
Willehalm zu keiner wile.
dô vivianz unde mile
bede vor im lagen tôt,
dô pflac sin herze nit der nôt
als hie umme rennewarten.
er unde die sine gebarten
als sie vil leide dolten.
 <ob wir dir helfen solden>,
sprach der markis willehalm,
 (jaemerlich was sins mundes galm),
 <sô waer er shier ertoetet.
dîn gebot mich zagheit noetet,
daz ich dir helfen nit getar;
des bin ich ern unde vröude bar.
ich hilfe swaz du mir tuost .>-
 <
Willehalm, sô wizze daz du muost
von mînen handen ligen tôt.
dir ist noch bezzer vil mîn nôt
dann daz du dolst jamer leit
unde dar zu alle die kristenheit.
wizze vür war, ob ich genise,
daz ich der iemer mere wise
der dâ tuot der kristenheit we.
dâ von la mich sterben ê.
dîner helfe hastu kleinen danc .>
ie mittent er vil vaste ranc.
Willehalm der sweig stille.
doch waer gewesen sin wille
der im geholfen haete.
warumme rennewart taete
daz er im liez helfen niht,
daz was ein wunderliche geshiht.
die zwene, die dâ rungen,
vil dicke ein ander twungen
daz die helde vil werde
gelagen ûf der erde.
die sueze kuene jungen
vil dicke ufsprungen;
mit vuesten sie vaste sluogen,
wan sie nit swerte truogen.
der strit in doch nit tohte.
swaz einr dem andern mohte
getuon, daz tete er vil gar.
Wie nû rennewart gevar?
des wil ich iuch besheiden.
den vil ellenthaften heiden,
den starken baldewinen,
des begunde er sich gesinen.
von im er wart gedrucket,
daz im was nahe enzucket
sin vil ellenthaftes leben.
ez begunde vor sînem munde sweben
bluot, daz von sînem herzen gienc.
Baldewin sprach: < ich wart nie
betwungen mê daz ich den sige
gebe . ungerne ich tôt gelige.
wiltu mich, hêrre, lân genesen,
den worten wil ich gerne wesen,
swie du wilt, in dime gebot.
ich sihe wol daz der kristen got
wol sterket unde swachet.
hât er uns bede gemachet,
sô bin ich gern sin hantgetat.
nû gip mir helfe unde rat!
mac er dir daz gebieten,
ob alle die luete rieten
daz du mich totes durch ir rat,
ob dîn lîp daz durch in lat,
sô kauf ich gerne disen kauf,
mîn leben unde den reinen tauf.
unde mac mich der tauf ernern,
sô wil ich gerne dir daz swern
daz ich an krist gelaube
unde mahmeten mîn beraube .>
Rennewart die hende entsloz.
ich waen, baldewin genoz
gotes unde der hohen art;
daz er von ir geborn wart
diu sines vater swester was,
daz half im daz er genas.
 <
Baldewin von valfunde,
ich wil zu dirre stunde
dich bî dem leben lân
unde ûf die triwe lazen gan,
biz daz ich den gevrage
durch den ich dicke in wage
hân gesetzet mîn leben,
welhen rat er mir kan geben,
des bin ich im gehorsam .>
Willehalm er dô nam
unde begunde in rates vragen.
 <
Rennewart, sô sol wirz wagen
unde den kuenen leben lân.
ob erz staete welle hân
daz er werde ein kristen,
dar ûf süln wir in vristen
unde nemen sîner triwen eit.
hât er sinen art dir iht geseit?>-
 <ja, ez ist diu muoter sin
ein hochgeborne künegin.
er ist terramers swester kint .>-
 <lieber rennewart, sô erwint
daz du in danne iht toetes.
ez ist gnuoc daz du in noetes
daz er bî kristo blibe.
Kyburc dem reinen wibe
ist er von sippe gebunden.
er sol zu disen stunden
vor dem tode sicher wesen .>-
 <
Willehalm, ich wil in lân genesen:
wil er jhesu sich ergeben
unde nach der kristenheite leben,
ich ergibe in kyburge unde gote.
nû wil ich wesen kristes bote.
Baldewin von valfunde,
nû sprich ûz getriwen munde:
wiltu nemen den reinen tauf?
nimmer mê geriwet dich der kauf.
mit dem reinen taufe
zwei sueziu leben kaufe,
der sele unde des libes.
ûf erden du hie blibes
mit saelden unde mit heile,
sô wirt dir dort zu teile
daz leben daz nit kan vergan.
Kriste ich vil gedienet hân;
daz wil ich lân nit underwegen.
mînen dienst hât er gar gewegen.
ich weiz wol daz mîn dienst ist
unverborgen umme krist,
ob ich im nû nit wenke.
Baldewin, nû gedenke
daz sin gotlichiu kraft
der kristen unde der heidenshaft
vil gewaltecliche pfliget.
ich hân dir niht angesiget,
ez hât sin gewalt geboten.
du bist betrogen mit dînen goten.
du bist starker helfe kranc.
von kristes sterke mir gelânc.
gein kriste taugt nit dîn sterke.
Baldewin, mîn lere merke.
dar ueber tuo swaz dir behage
unde dir dins herzen triwe sage .>-
 <
Rennewart, ich wil gern,
des sol dîn lîp mich gewern:
la mich varn hin zu lânde.
ich laze dir hie zu pfande
mîner krone hohen namen.
ein künec sol sich valshes shamen
unde lazen war waz er geseit.
mîn triwe ich gibe unde swer dir eit
daz ich shier wider kume.
der kristenheite gar zu vrume
ich wil in mînem rîche
biten vil minnecliche
unde gar vil unbetwungen
die alten unde die jungen
daz sie dem tiuvel entrinnen
unde den mit herzen minnen
der hymel unde erden worhte
 (sin kraft mich hie entworhte),
swen ich dâ mac bekeren
unde den gelauben geleren.
ich wil iuch nit betriegen;
kein künec der sol nit liegen.
vil wol daz der kronen zimt.
swa man des küneges luege vernimt,
dâ ist diu kron enkroenet,
sin hoher prîs gehoenet.
die shande sol ich wol bewarn,
wiltu mich alsô lazen varn.
daz leist ich, bin ich nit tôt.
mich mac enwenden mê kein nôt
unde leist ez, sô ich erste mac .>
Rennewart sich des bewac,
zu lânde er in varn lie.
dâ disiu sheidunge ergie,
Rennewart dem markis sagte
daz im der arme klagte
dem sin bu was verhert.
 <ich hete ez dâ zuhant gewert
wan daz ich vant ein ander her.
daz sluog ich alles âne wer
an einen dem liez ich den lîp.
der bat mich, lebte iergen wîp,
daz er der gein mir genuezze
unde mich sins todes verdruezze.
die andern sluog ich alle.
markis, ob dirz gevalle,
sô suelle wir suochen wa sie sin.
mir geniset mê dehein sarrazin,
er welle sich danne bekeren,
sô wil ich in sterben leren.
nimmer ich ir geshone.
ich rîche des armen bone
der mir klagte sin arbeit.
ez wirt ir etslichem leit.
wol dan, wir süln sie vinden
unde nimmer des erwinden,
sie geben uns der bonen gelt!
sie verwuesten iwer velt;
daz süln wir rechen . nû, wol dan!>
Dâ begunde gahen ie der man
dar nach als ez im tohte.
Rennewart nieman mohte
gevolgen ûf dem velde.
Rennewart bekam vrau melde:
diu kunde im dâ hin zeigen
dâ pflagen ruowe die veigen.
als sie ersach rennewart,
dâ warn sie vil ungespart.
dâ begunde er ûf sie legen
mit sô ungefuegen slegen
daz vil luetzel ir genas.
wol zehen tusent ir doch was,
die lagen meisteilic alle tôt.
Ich enweiz ob ez im got gebot
oder sin manlicher muot
daz er sô groze heres vluot
mit sin eines hant ersluoc.
ez duehte nû ein ungefuoc,
ob ez dehein man taete
der sehser sterke haete,
der er nuer wan einer pflac.
Rennewart sich dâ bewac
daz er dem gebure gaebe ein gelt
dem verwuestet was sin velt:
ez was diu melde diu in dar
wiste dâ der heiden shar
lac, der er dâ vil ersluoc.
er gab im der rosse gnuoc,
diu ê warn der heiden.
ich enkan iuch niht besheiden
wie vil im wurden dem gebure:
er vult im hof unde shuere.
alsus galt im rennewart.
Nû kerte ûf die heinvart
der markis unde die sine gar
unde nam nit rennewartes war.
dâ er hein zu orense kam
unde man die warheit dâ vernam,
daz er des siges kunde pflegen,
dâ was bliben under wegen
Rennewart der ellens rîche.
nû begunde vlizecliche
Kyburc nach im vragen
unde mit dem markis bagen,
daz er mit im nit was komen.
 <hât iu in ieman genomen?
oder ist er tôt gelegen?
sô muoz mîn herze iemer pflegen
leides untz ich hân den lîp.
owe, ich vil armes wîp,
dirre shedelichen verlust!>
vil dicke sluog sie an die brust;
sie leit vil groz ungemach.
vil jaemerliche sie dô sprach:
 <sô we dir wart, ellende!>
sô vaste want sie die hende
daz sie vaste muosten krachen.
vil weinens âne lachen
was dâ under dem gesinde.
 <geshaehe diz einem kinde,
dannoch muest ez sich shamen:
iwern vürstenlichen namen>,
sprach sie, < habt ir geshendet.
ilent balde unde sendent,
ob er iender lebendic si .>
 <vrouwe, ez ist hie nahe bî
dâ ich in jungest sach>,
Willehalm daz vil suoze sprach.
Nû sante er drizec rîter dar,
daz die mit vlize naemen war
waz dinges in hete geirret.
 <ob im iht leides wirret,
des ich doch gar sicher bin,
mîn vröude waer gar dâ hin
unde woelt ich sin in jamers pflege .>
nû widerfuor in ûf dem wege
Rennewart vil unmuetic.
sin hirn daz was gar wuetic
von zorn, daz im der markis
erboten het den unpris
daz er âne in dannen reit
unde niht des ellenthaften beit.
die boten sprachen: < rennewart,
ez ist wol gewendet unser vart,
daz wir dich hie hân vunden.
ez enwart zu keinen stunden
dem markis nie sô leide mer .>-
 <nû tut von mir die wider ker,
als lîp iu die libe sin.
saget der suozen marcgraevin
daz ir der got mueze pflegen
der ir git des krueces segen .>
wider dâ die luete riten
unde sagten daz mit unsiten
Rennewart bevangen waere.
Willehalm ershrac der maere
als im die boten taten kunt.
iesa an der selben stunt
ander boten sante er wider;
der selben sluoc er zwene nider.
die andern im entrunnen;
sie duhte daz gewunnen
sie heten an dirre vluehte.
an des grimmen todes suehte
der zweinzec zwene lagen.
einer enthielt der begunde vragen
was im wuerre leides.
 <ob du mich besheides,
sô handels du dich selbe wol.
ez wonet in leitlicher dol
Kyburc unde der markis.
Rennewart, tuoz durch dînen prîs:
troeste die dâ truric sint!
unde waeres du ir beider kint,
du enmoehtest in nit lieber sin .>-
 <rite hin unde sage der marcgravin
mînen diensthaften muot.
swaz der markis mir getuot,
dâ ist si vil unshuldic an.
swa mit ich mac unde kan,
wil ich den markysen
verderben an sinen prisen,
der er manegen hât bejaget.
dar zu si im widersaget.
sus wil ich von dir sheiden
unde wider zu den heiden
wil ich vueren mînen lîp.
ich verderbe man unde wîp
nuer wan durch die shalkeit
daz er von mir verstoln reit.
nû rite hin unde sage im daz:
mînen vintlichen haz
muoz er doln mine tage .>
Der bote shiet mit sender klage
vil balde von rennewarte.
der reise er wenic sparte,
als guotem boten wol gezam,
biz er ûf orense kam.
dâ sprach er: < wol ûf, markis!
woelles du êre unde prîs
gewinnen iemer mere,
vil balde hinnen kere
nach rennewarte, der wil hin!
im ist tobig gar der sin.
wizze, er hât dir wider boten
unde wil kern zuo den goten
den sin geslaehte ie dienst bot .>-
 <owe mir der grozen nôt,
die ich dol âne shulde!
wie hân ich sine hulde
alsô wunderlich verlorn.
sage an, wa von ist sin zorn?>-
 <des berihtet er iuch drate.
ir mueget komen zu spate.
kumet er zu den shiffen,
sô ist er unergriffen,
sô vert er in die heidenshaft .>
Kyburc wielt vil kleiner kraft,
dô sie vernam daz rennewart
wolte tuon die hinvart.
daz maer ir vröude enzucte
unde leit in ir herze ructe.
hoher muot wart ir ein gast.
ir wolte nimmer jamers last
komen von dem rugge.
ir was enzwei diu brugge
die ir wunne solde tragen.
 <ich mac wol weinen unde klagen>,
sprach kyburc diu vil sueze.
 <got ez erbarmen mueze
daz du stete gemuoter man
ie von im geshiede dan.
du gedaehte luetzel maneger nôt,
dâ von im nahe was der tôt,
der er vil durch dich erleit,
dar inne er hohen prîs erstreit.
des soeltes du wol hân gedaht
unde in haben mit dir herbraht,
sô waer wir âne angest nû.
nû muezen beide ich unde du
iemer doln herze ser.
Maria, reiniu maget her,
erkenne was mir werre.
dîn helfe mir entwerre
alle mîn angest die ich habe.
dâ krist erstuont von dem grabe,
des gewan dîn herze vröude vil.
der vröude ich dich hie manen wil,
daz du mir komest zu troste.
leides diu unerloste
bin ich arme ellende.
dînen trost mir, vrouwe, sende,
mir kummer bernden wibe!
hilf mir daz hie belibe
aller mîner saelden trost,
sô hastu leides mich erlost .>
Sus mante sie die suezen,
diu wol kan kummer buezen
unde ringen swaeres ungemach.
hin zu dem markise sie sprach:
 <wes sumes du dich, hêrre, hie?
nim zu dir dise unde die
unde rit unser saelde suochen,
ob rennewart welle geruochen
daz er bî uns belibe .>
Willehalm zu dem reinen wibe
sprach: < vrouwe, du solt dâ hin!
âne zwivel ich des bin,
ob dîn lîp in vindet,
daz er durch dich erwindet:
dâ von du, vrouwe, solt ilen!
Vivianzen unde milen
die ensaehe ich sô gerne niht,
ob solde geshehen diu geshiht
daz sie wuerden lebende.
got si heil dir gebende!>
Kyburc in kurtzen ziten
was bereit unde wolte riten.
dâ kamen nuene unde aehte;
vil groz was ir gebraehte:
gliche klageten sie alle
unde sprachen: < des zornes galle
in rennewartes hirne lit:
den boten er die gabe git
daz er in shiere tuot den tôt.
swaz dir her sin lîp enbot,
des kuenne wir nit gesagen.
er hât zwene erslagen.
swaz dir anders ieman saget,
er hât uns biz her gejaget .>
der diu maere hât braht,
des lîp was vil wol bedaht
der sprache: < lânge ich bî im hielt,
daz er gein mir deheines zornes wielt.
swaz her enbot des heldes munt,
daz tuon ich mînem hêrren kunt .>
Willehalm sprach: < ir sit zagen,
daz ir kuennet nit gesagen
wa ir in verlazen hât .>
 <ich weiz wol daz diu trinitat
mich nit lat riten umme sus.
ich bevilhe mich dir, altissimus,>
sprach kyburc diu vil reine.
ob sie vuere alleine?
nein, ez vuor manic man
mit der marcgraevin dan:
vuenf hundert oder mere.
 <den weg mich, hêrre, lere,
daz ich an dirre zite,
got hêrre, iht misserite,>
alsô bat daz reine wîp.
 <der vil dicke mînen lîp
vor den heiden hât ernert,
ob mir, hêrre, der enpfert,
sô daz er tuot die ueberker,
ich weiz vil wol daz terramer
aber ein her ûz bringet
unde gar den tauf betwinget
nuer wan mit rennewarte .>
Kyburc den wec nit sparte.
der gnade sie got beruohte:
sie vant den sie dâ suohte.
als sie an rennewarten sach,
grozer liebe ir nie geshach.
gelueckes wielt der vrouwen vart:
ie mittent wolte rennewart
an ein shif gegangen sin,
diu reine sueze marcgraevin
was komen zu dem shiffe,
ê daz er daz ergriffe.
dâ er zu der vrouwen gienc,
vil suoze sie in zuo ir vienc
unde sprach ûz suezem munde
vil sueze, als sie wol kunde:
 <wol mich daz ich dich vunden
hân lebende unde gesunden!
des bin ich mit herzen vro.
wie hât ez sich gefueget sô
daz dînem ellen wonent mite
alsô zornliche site?
guot site dem ellen zimet.
swa ellen zorn zuht benimet,
daz ist wunderlich genuoc.
ich weiz wol daz der ungefuoc
gar an dem marcgraven ist.
nû la durch mich an dirre vrist
dînen unshuldigen zorn!>-
 <vrouwe, der ist unverkorn,
daz wizze, gein dem markis.
er hât sinen hochgelobten prîs
an mir vil geshendet.
vrouwe, ich bin unerwendet,
ich enwelle varn zu den mînen,
den edeln sarrazinen.
swie lânge ich sie habe verkorn,
ich bin doch von in geborn
unde weiz vil wol von hoher art .>-
 <getriwer lieber rennewart,
brich an mir nit dine triwe!
in lânge wernde riwe
du gar mîn herze tribest,
ob du nit hie belibest .>-
 <
vrouwe, ich blibe hie niht:
mir ist geshehen diu geshiht
bî mînen kintlichen tagen
daz ich nimmer wil verclagen .>
 <owe mir, was mac daz sin?>
sprach kyburg diu marcgraevin,
 <sich, dir bin ich daz klagende,
an vröuden diu verzagende,
der welte wunne ist mir verspart,
blibes du nit, rennewart,
mit lebendigem libe bin ich tôt.
wer sol nû loesen mich von nôt,
sit du mir entrinnen wil?
ob nû kaem des todes zil,
daz woelt ich wegen vil ringe.
mîn trost unde mîn gedinge
vür war die lagen gar an dir.
ob von ein ander sheiden wir,
sô wizze, mir ist unerwert,
mir ensi der tôt beshert.
nû enwil ich nit erwinden,
du enlazes mich gnade vinden
an dir, daz du belibest hie .>
Kyburc diu liez sich an diu knie
unde suohte sine vueze.
si sprach: < hêrre, nû bueze
swaz mich an vröuden letze
unde gar in jamer setze!>-
 <wie sol ich daz buezen, wie?
ich wil nit beliben hie,
daz wizze, liebiu vrouwe.
daz ich dich reinen shawe
ligen vor mînen vuezen,
daz ligen mueze mir buezen
noch der romer loys,
der an mir der kronen prîs
verworhte, dô ich im wart
gegeben . armer rennewart,
des solt du nû gedenken,
sinen lîp, sin rîche krenken,
swenne du daz gefuegen maht.
er hiez mich shriben an die pfaht
dâ sine koeche sint geshriben.
mîn lîp vil dicke wart getriben
in daz lânt nach brunnen.
mine mage luetzel kuennen
tragen wazzer oder daz holtz.
ez ist vil manic rîter stoltz
mins vater mac unde sin man,
swie ich ir kuende nie gewan,
daz weiz ich wol, daz ist war:
ich hân gelebet mîniu jar
doch anders danne ich solde.
mîn leben nit anders wolte
der erde unde den hymel geshuof.
iemer ist klagender ruof
ueber den romer loysen.
ich sol noch bewisen
mit mînes vater mannen
daz ich kaese in der pfannen
kan baz ezzen danne machen.
mîn vater getruoc nie bachen,
dâ man in in den kezzel sneit.
sin rîche daz ist wol sô breit,
ez mac ein ort mir werden.
daz dritteil ûf der erden
sint eines mannes der kronen pfliget.
waz ob mîn heil sich dar bewiget
daz mir ein krone ist beshert?
diu kristenheit diu ist verhert,
sol ich leben unde terramer;
ich prueve herzeliche ser
vür war noch loyse.
im wirt sin kuchin spise
vergolten noch sô harte,
swaz ir geviel rennewarte,
daz er die âne suende hât.
vil liebe vrouwe mîn, nû lat
mit hulden mich von iu sheiden.
ez muoz sin under uns beiden
gantze triwe unde staete .>
Was kyburc aber nû taete?
sine vueze sie aber suohte.
ein engel ir bete geruohte,
daz sie im viel zun vuezen.
mit wisen worten suezen
ir bete huob sie wider an:
 <
Rennewart, vil lieber man,
la gnade mich noch vinden
unde ruoche durch mich erwinden.
mîn lîp daz kan wol bewarn:
ê daz ich laze dich varn,
sô wil ich vor dir ligen tôt.
nû la geniezen mich der nôt
die du durch mich hast erliten.
noch wil ich dich vuerbaz biten:
blip hie durch den suzen krist,
der dir zu helfe komen ist,
dâ du mit baldewine strite
unde durch die kristenheit angest lite.
nû ruoche krist an mir êren
unde la dînen zorn sich keren
wider in niwe guete!
nû vraeuwe mîn gemuete
unde sprich: « ich wil hie bestan . »
wie lânge wiltu mich nû lân
ligen vor dînen vuezen?
unde ruoche mir kummer buezen.
durch mine bete hie blibe.
waz ob dir noch von wibe
ein rehtes herzeliep geshiht,
des soltu dich verzihen niht.
la geniezzen mich der suezen
daz dich ir suezes gruezen
noch, hêrre, alsô gegrueze
daz ez dir kummer bueze!
dar zuo erbarme mine bet,
unde ob ich ie kein ding getet
dar an dins herzen wille lac.
niht baz ich dich gemanen mac:
tuo als dîn art dich lere,
unde weste ich ihtes mere
durch den ich moehte dich geman
weder vater noch den an!>-
 <ich wil dirre bete dich gewern.
sit duz nit, vrouwe, wilt enbern,
sô stant ûf, ich blibe hie .>
Kyburc dô daz nit enlie,
sie enhalste unde kuste in suoze
unde warp dô dem nach gruoze
nach vil wislicher wise.
sie sprach dô: < dem markise
gis du dînes herzen hulde
unde verkiuses gar die shulde
dâ von er hate dînen haz?>-
 <vrouwe, ich wil verkiesen daz
swaz mir ir deheiner ie getet
durch dine minnecliche bet.
doch sol der von naribon,
dem lute hellen kan sin don
von ritterlichem prise
 (sin har daz ist sô grise:
ez hât ûf im manic vert),
er solde legen hin daz swert.
sin bart der ist von jaren wiz.
mir ist liep daz disen itwis
hort sin sun berhtram.
von der prisuene ich nam
sin vil herze liebes kint.
ich waen, sie warn alle blint
die mich dâ ueber sahen.
ez was an nôt daz gahen:
der strit was zergangen.
swer hât den shaden gevangen,
der pflege sin under in beiden
den getauften unde den heiden.
nû hân ich gesaget gar
daz mir an dem herzen war
mîn vil nahegendes leit.
daz willehalm sô von mir reit
unde mich hinder im lie,
diu smacheit mir zu herzen gienc,
daz mich begreif ein grozer zorn.
den hân ich vil gar verkorn,
unde wil die guete minnen
mit allen mînen sinnen .>
Der markis hin naher gienc.
sine rede suoze er anevie.
der sueze suezeclichen sprach:
 <groezer liep mir nie geshach
sit erst diu welt mir wart kunt.
daz ich hie an dirre stunt
hân mit den augen vunden,
dâ von mir ist verswunden
leit, dâ von mir kummer bluote
unde sô mîn herze muote
daz ez mir deheine ruowe liez
unde trostes mich vil gar verstiez.
nû wil ich aber vröude pflegen
unde alles trurns mich bewegen.
nû rat, edler rennewart,
daz unser prîs iht werde shart,
wie wir daz her berihten,
daz wir von den geshihten
die sich gein shaden ziehen,
daz wir den sô enpfliehen
daz sie nimmer uns ergahen.
mir enkan nit versmahen
swaz du mir rates zu guote.
du bist in vil guotem muote .>
dô sprach der guote rennewart:
 <dâ süln wir kern ûf die vart
dâ lit diu muede rittershaft.
wir hân guotes groze kraft
gewunnen an den heiden.
den lieben unde den leiden
solt du daz alsô teiln mite
daz man dir drumme guotes bite .>
zu rennewarte sprach willehalm:
 <mir hât geraten dins mundes galm
des ich dir gerne volgen wil.
den rittern gib ich alsô vil
daz ir deheinen kan gezemen
daz erz iht mere welle nemen
daz stuende an ir muotes kuere.
ich wil heizen gebieten vuere
shriende âne runen
vürsten, hêrren unde barunen,
die nemen silber unde golt.
geliche bin ich allen holt;
nemen alle swaz dâ si,
biz daz sie werden kummers vri .>-
 <dise gabe solt du alle geben
gerne, sô ich nû mîn leben
in kurzer zît verwandel
unde mich selben sô gehandel
daz ich hie mit dem taufe
den ungelauben verkaufe,
sô lebe ich wol mit werde.
wirde ich wider danne zu erde,
sô hât diu sele doch gemach .>
Willehalm ûz suezem munde sprach:
 <wol mich der suezen worte,
daz ich diu ie gehorte
ûz dînem suezen munde.
nimmer baz geshehen kunde
an einem man der heizet krist.
swanne du kristen worden bist,
sich mac diu here hymel shar
dînes taufes vraewen gar.
ob sie ein nôt bestunde,
dîn ellen waer dâ tuende
wunder die die engel shriben.
wol mich daz ist von dir vertriben
der gelaube des die sarrazin
pflegen . du wilt ein kristen sin.
sprich « ja! » lieber rennewart .>-
 <waenstu daz der saelden vart
mich sô gahes geriwe?
des enpfahe got mine triwe:
mîn lîp nit gein im wenket.
sin muot vil wol gedenket
wer im ist mit triwen bî.
ich gedinge an sine namen dri
daz er wol ruoche erkennen
daz ich mich im wil nennen
zu dienste swa ich iemer mac.
Willehalm, wanne wirt der tac
daz ich getaufet wirde?
ez ist mins herzen girde
daz ez geshehe in kurtzer vrist.
den muot erkenne, hêrre krist,
der mir von dem herzen gat.
ich enthiez der heren trinitat,
dô ich mit baldewine streit,
ob er mir shiede sô den sheit
daz ich den sig dâ naeme,
daz mich iesa gezaeme
des taufes unde der kristen leben.
Krist, ich hân mich dir ergeben.
swer mich des taufes sumet nû,
daz kanst vil wol erkennen du
unde kanst ez ouch wol gerechen.
ich enhan nit vuersprechen,
...ich muz selbe vuersprechen.
Willehalm, du solt zechen
daz ich werde ein kristen.
ob kyburc unde du wisten
von welher art ich waere,
ir vraewet iuch der maere.
daz ist iu noch vor verspart .>-
 <vil ellenthafter rennewart,
nû enpfahe mir zu guote
daz ich mit getriwem muote
an dich sinne unde ger:
dîn reiner muot mich des gewer.
wir süln mit der gotes kraft
behaben dise rittershaft
biz du enpfahest den tauf.
vil leit dem tiuvel ist der kauf
den du mit kristo kaufest
unde in sîner êre dich taufest.
dar zu werdent von mir besant
gar die kristenliche lânt
die uns zu maze sin gelegen.
wer dir sprechen sol den segen?
daz sol der byshof von tolus
 (den wil ich besenden zu hus),
der den tauf dir geben sol .>
 <diu rede mir behaget wol>,
sprach rennewart der junge,
 <ich erbeite der wandelunge
kume diu mir sol geshehen .>-
 <
Rennewart, nû ruoche verjehen
von welher art du bist erborn .>-
 <daz solt du lazen âne zorn:
ich bin der daz gar verdaget
biz mich der tauf nit heidin saget.
als ich kristenlichen namen
enpfahe, ich endarf mich nimmer geshamen
mins vater, swenn ich den gesage.
Willehalm, ueber welhe tage
koment die du besenden wilt?
wilt du mir nennen nit daz zil,
sô beges du eine villâni .>-
 <
Rennewart, daz zil daz si
ueber einen manat oder ê .>-
 <ob mir wirt zum herzen we
daz sich daz alsô gezoget,
bistu danne des wol voget
daz du dem tode maht erwern,
wil er des lebens mich behern,
unde daz erz durch dich laze?
der tôt weiz manege saze,
sô er dem menshen wil shaden
unde hin heim zu huse laden.
swaz lebet, daz ist des todes.
ich weiz wol daz herodes
an der sele ist ungenesen.
daz ich sin genoz id suelle wesen,
hêrre, dâ bewar mich vor
unde offen mir daz hymel tor
daz in daz paradys gat .>-
 <wer ist der dich bewiset hât
sô wiser worte in unser ê?>-
 <ich von gote dannoch mê
weiz . âne zwivel wizzet daz:
swa ich bî den pfaffen saz,
dâ sie sprachen daz gotes wort,
swaz ich ie des hân gehort,
daz hân ich gar behalten.
mit gedanken manicvalten
waz ich danne von der lere.
ich minnete got ie mere
danne mahmeten unde tervigant,
sit daz ich kam in daz lânt.
her umme erbeit ich kume
des taufes, daz mir rume
daz herze der ungelaube.
der hât sinne vil taube
swer an kriste wenket
unde nit hinfuer gedenket
waz suelle der sele werden,
sô der lîp lige in der erden .>
Willehalm sprach unde sah an in:
 <wer hât gegeben dir den sin
daz du sô vil von kristo weist?>-
 <der vater, der sun, der here geist,
die dri gebent mir den rat.
mîn lîp vil reine girde hât.
ich ger an dich driu sueze leben:
Jhesus, du solt mir geben
ein wîp, den tauf unde den shilt.
lânge ich hân dâ nach gezilt.
niht mere was der mînen ger.
ich hân mit shilte unde mit sper
selten hohen prîs bejaget,
mîn muot was doch unverzaget
unde mîn manlich ellen.
ich getorst mich wol gesellen
swer soelher tyost pflaege
daz einer dâ nider gelaege
alsô daz er nimmer erstuende.
mîn lîp der was niht tuende
wan daz ich eine stange truoc,
dâ mit ich vint unde vriunt sluoc.
alrerst ich mich versinne,
Willehalm, in der minne:
sô ruoche mich wern des ich bite;
dâ eres du dich selben mite .>-
 <
Ich tuon ez in der selben zît
als der tac gesprochen lit.
ich wil die boten senden,
dînen willen gar verenden
unde dich sheiden von der nôt .>
sime shrier er sô gebot
daz er ruofte disen ruof mit siten:
 <die hant die nôt durch in erliten,
daz ir alle blibet hie!
wuenshet alle dise unde die
daz iwer vriunt rennewart
gevar die saeliclichen vart
unde daz er werde getaufet.
sin dienst der hât gekaufet
umme iuch in strites herte:
iwer leben er vaste werte.
des sult ir in geniezzen lân
unde gerne durch in hie bestan .>
Daz her sprach zu stunde
vil gar ûz einem munde
daz si gerne bliben dâ.
Willehalm der sante sa
die boten nach ir rehte,
die rîter unde ir knehte.
die wile man des hers pflac
beide die nacht unde den tac.
swaz ieman haben solde,
dem gab manz als er wolde,
ez waer diz oder daz:
nie hers wart gepflegen baz.
diu pflege werte bis zu der zît
daz von manegen lânden wit
kamen vil der luete dar.
dô sich die samenten gar,
des wart rennewart vil geil.
 <hin ungeluecke, wol her heil!>,
zuo willehalme sprach er dô,
 <mîn herze daz ist worden vro
sit mir daz zil ist beshert
daz mir der tauf widervert .>
Die rîter kamen zu dem muenster gar
unde der pfaffen ein vil michel shar,
ieslicher als er solde,
dô man den taufen wolde
der mahmete was ein bluome.
er vaht nach deheime ruome
nie wan durch rehtes ellen.
vil kume man mohte zellen
die luete die man dâ sach.
dô man des taufes segen sprach,
Rennewart vor dem byshof stuont.
der tete im daz si noch kinden tuont:
er sprach: < gelaubes du an got?
nû sprich: « ich vuelle sin gebot.
ich glaube swaz ein kristen sol.
mîn herze ist des gelauben vol
des die kristen alle pflegent . »>-
 <hêrre mîn, iuch des bewegent,
ir muezet werden mîn tote .>-
 <nû sprechet gerne daz gebote!>-
 <als mir der glaube seit,
zu tuonne bin ich des bereit.
Heymrich unde sine kint
 (vil holt mir mit herzen sint),
die süln werden mine toten.
hêrre, helfet mir von den goten
die gar mîn vater minne,
daz ich den hie entrinne!
ich bite iuch alle die hie stant
unde ritterlichen namen hant,
alsam bite ich die pfafheit,
ob ich getet iu ie kein leit,
daz ir daz verkieset gar,
unde bittent daz ich sô gevar
in des reinen taufes pflihte
daz ich gar gote gerihte
swaz ich ie gein im getet .>
 <daz sol sin unser aller bet>,
sprachen sie alle gemeine,
der groze unde der kleine.
dô sprach aber rennewart:
 <ich wil iu sagen mînen art:
mîn geslaehte ist hoch genuoc.
mîn reiniu muoter diu mich truoc,
ob ich kyburge sie nante,
vil wol sie sie erkante.
mîn vater heizet terramer,
dem ich vil herzeclicher ser
durch die kristen hân getân.
des suelt ir mich geniezen lân.
nû taufet, lieber hêrre, mich!
swaz ir sprechet, daz sprich ich
mit herzen unde mit munde .>
dâ zu der selben stunde
der byshof nach des gernden bet
daz kruece im an die stirnen tete
unde sprach: < var ûz, du boeser geist!>
er tete im gar die volleist
swaz gein dem taufe sich gezoch.
Kyburge truren gar enpfloch.
groze liebe leide von ir storte
dâ sie daz gehorte
daz rennewart ir bruoder was:
vor vröuden kume sie genas.
sie sprach: < bruoder, dô ich dich sach,
zuhant mîn herze mir verjach
daz wir waern von einer art.
mîn vröude diu ist nû bewart
vor herzeclichem sere.
hêrre got, durch dîn êre
der sich dir hie hât ergeben,
dem soltu geben der saelden leben
hie unde dort zu lone.
vater von naribone,
du solt uns disen kleinen knaben
durch got an dem arme haben,
biz daz er glaeubig wuerde .>-
 <tohter, mir ist diu buerde
zu tragene gar zu swaere,
unde ob mîn vierzec waere,
dannoch hueben wir in kume.
groezzer ist im ein dume
danne betalle mir ein hant.
lieber rennewart, nû stant
untz dir vil gar geshehe
swez der glaube uns verjehe.
ich wirde tote unde mine kint;
von rehte die dir gebunden sind:
du hast vil durch uns getân .>
Der byshof kunde dâ niht lân,
zuhant er in in den tauf stiez.
unlânge man in drinne liez.
sin tote der byshof selbe wart
unde taufte in aber rennewart.
ê er von dem taufe kam,
der byshof den krismen nam.
an die stirnen er im den streich,
dâ von unsaelde im entweich,
in eines krueces wise.
er sprach: < zu dem paradyse
sol der strich, tote, leiten dich .>
 <got hêrre, des gewere mich>,
sprach rennewart der westbarn,
 <daz wir hie alsô gevarn
daz der sele werde rat
unde sie enpfah diu trinitat.
gnade, hêrre unde totte,
nû süln wir sin ein ander botte
hin zu gote umme shulde.
hin zu iwern gnaden hulde
wil ich einer bete gern,
der soelt ir, hêrre, mich gewern .>-
 <waz ist daz, vil suezer tôt?
dîn bete ist mir ein gebot.
swaz du wilt, daz tuon ich .>-
 <hêrre byshof, sô ger ich:
ir suelt niht hinne scheiden
ê ich zu den lebnen beiden
kome der ich hân gegert.
eines des bin ich gewert
vil reineclichen unde wol.
nû bin ich in kummers dol,
mîn herze vröude gar verbirt
biz mir nû daz ander wirt .>
Dâ willehalm die bete vernam,
von der klage er erkam.
der sueze hin zu dem suezen sprach:
 <sprich, waz ist dîn ungemach?>-
 <daz ich nit rîter worden bin,
dar nach tobet mir nû der sin .>-
 <wilt du ez iezu, daz geshiht .>
 <mîn herze dir des volge giht,>
sprach der gernde rennewart.
 <wol her! ez ist ungespart.
tu her swaz wir suellen hân!>
dâ enwart lânger nit verlân,
man taete swaz man solde
unde swaz rennewart wolde.
 <mîner ger der wil ich borgen,
Willehelm, untz morgen,
sô shaffe daz ich si bereit
nah unser beider werdekeit .>
 <daz geshiht>, der markis sprach,
 <dâ mit vart an iwer gemach
swer hie durch uns bede si!>
Kyburc diu was leides vri.
bî der hant sie irn bruoder nam.
in beiden daz vil wol gezam.
sie vuort in dâ er gemaches pflac.
der pflege ich niht gesagen mac
die man im tete mit guote.
nû kam der wol gemuote
Willehalm der markis.
er sprach: < ich sihe inz paradis
daz ich iuch bî ein ander sihe.
ûf helm, ûf shilt ich des gihe:
mirn ist nieman lieber danne ir sint.
diu reine maget unde ir kint
unser drier pflegen sol .>
nû man pflac rennewartes wol
mit maneger hande geraete,
waz der markis dâ taete?
Rennewarte er dâ seite
den site den man dâ hete:
 <swer hie zu lânde rîter wirt,
sîner rehte er niht verbirt,
er muze ê versuochen sine kraft,
ob diu zeme der rittershaft.
hie ist ein werg gemachet
an koste nit verswachet.
ich enweiz ob du ez iht habst gehort.
ez ist unquitane munfort.
ir wesen mac nit wenken.
dar an heiz ich henken
dri halsberge unde zwene shilte.
manic man dâ durch zilte,
der hât behabet wol sin reht;
er endorfte lânger nit sin knecht.
daz waz wol in der vuoge.
dabi warn genuoge
der keiner daz zil versneit.
ob der der rittershafte beit
biz er kam an den tac
daz er wol wafen tragen mac?>
Rennewart des antwurte:
 <ich tete in larkandes vurte
mit mîner stangen die ich truoc-
dâ erzeiget ich krefte gnuoc:
ich tote manegen heiden.
markis, bist du besheiden,
sô weistu wol daz ich krefte pflige.
die kristen hant von mir den sige.
nû wil ich doch des lândes site
niht zubrechen dâ mite.
mine kraft die wil ich zeigen
vor pfaffen unde vor leigen,
vor in behalten wol mîn reht
oder iemer wesen kneht.
ich wil mine kraft niht krenken.
heiz vuenf halsberge henken
unde dar zu alsô manegen shilt,
mîn tyost durch sie alle zilt .>
der markis was des vil vro.
Rennewarte riet er dô
als er beste sich versan:
 <vil reiner, saelden rîcher man,
sit du gers des shiltes namen,
sô soltu nimmer dich vershamen,
dîn ding gar nach êren wegen,
mit gewalte erbarmunge pflegen.
pflig besheidenr milte unde minne zuht!
swer zu dir von note vluht
habe, den shirme ob du muegest.
ob du dine helfe von dem zuegest,
sô waer dîn hoher prîs vershart.
herze lieber rennewart,
mînen rat mir niht verkere
unde wizze: swaz ich dich lere,
daz tun ich mit triwen guot .>-
 <mîn lîp, mîn herze unde der muot
die antwuerte ich in dine hant.
dir ist mîn staete wol bekant.
ich wil hie bî dir bliben,
mit dîner helfe gewiben,
daz muoz aller kristen lânt
stan in unser zweier hant.
des wortes niht ershricke!
du hast gesehen mich dicke
daz ich sô ellentrîche vaht
dâ von der heidenshefte maht
an dem sige verzagete.
mîn kraft mir dâ bejagete
vil suenden, dâ bî hohen prîs .>
 <ich gihe dirz>, sprach der markis,
 <doch man deheins mannes ellen
bedarf zu dime einen zellen.
uns beiden sol helfen krist.
der weiz alles daz der ist,
daz uebel unde daz guote.
Rennewart, dir ist zu muote
des du kyburge unde mich
hilst . swaz daz si, daz sprich!
kuennen wir dir iht geraten dar
guotes, des wiz sicher gar
daz wir daz tuon mit triwen guot.
senit sich iender hin dîn muot
daz diu minne raten kan,
des rates sol ein muotig man
wol verdienen werdes wîp .>-
 <
Willehalm, es hât mîn lîp
kummer den ich kume trage.
ich vuerhte, ob ihz ieman sage,
daz mir daz kome zu leide.
als ich dir daz besheide,
du unde eteslich dîn art
hant iwer triwe an mir bewart.
ich enwil dir nû nit mer sagen,
doch wizze daz ich hân getragen
zu herzen lânge ein liebes liep.
ich bin gerne der lieben diep:
einen kus ich dâ verstal.
unde het ich aller wibe wal,
sô woelt ich doch die einen,
die kan mîn herze meinen.
vil kleinr werdekeit ich pflac
unde enruohte wa ich lac
dâ diu saelde mir geshach.
mîn auge sit sie nie gesach .>-
 <
Rennewart, ich erkenne wol,
als ich waene, kummers dol:
du meinest alysen die suezen.
kan dîn herze kint sô gruezen
gar nach der minnen lere,
habe ûf alle mîn êre,
Alyse diu enwerde dir,
ob dâ hin ist dins herzen gir .>-
 <
Willehalm, swaz es ist,
daz sage ich dir in kurzer vrist.
hân ich dir danne gedienet iht,
dar nach vuege die geshiht .>-
 <ich tuon sô verre sô ich mac .>
Nû rennewarte was der tac
komen daz der helt solde
rîter werden, ob er wolte,
nû was komen diu selbe zît
dâ rennewartes wille lit:
ez kam diu ritterliche shar
alle hin zu hove gar.
sich huop dâ vil groz gedranc,
dâ der byshof selbe sanc
die messe durch den totten sin.
 <totte unde lieber hêrre mîn,
nû ruochet mîn gedenken,
daz mîn sinne iht wenken
an im der kan iemer leben
unde uns daz leben hât gegeben .>
der byshof leiste sine bet.
dô er daz ampt volle getet,
sin witze kunde pflegen
daz er sprach den reinen segen
ob dem shilte unde ob dem swerte.
Rennewartes muot der gerte
daz im der alte heymrich
daz swert gurte umme sich.
wie rennewart si gecleit,
diu abentuere daz nit seit.
sint sie nit rîche unde guot,
dar an kyburg missetuot.
Den alle zageheit ie vloch,
dar ein oers man im zoch,
daz was genant margarite.
der markys in dem strite
an eime kunge ez gewan.
der selbe künec im kume entran;
er was genant grauere.
wie dem selben oershe were
daz was genant margrite?
dâ was im ietweder site
reht als ein harm blâng.
daz oersh wol lief unde sprang.
diu brust was im apfel gra,
diu varwe niender nû wan dâ;
ein bein wiz, daz ander val
von den bugen hin zu tal,
daz dritte rot sam ein bluot,
 (daz oersh was betalle guot),
daz vierde swartz alsam ein kol.
im stuonden gar die gûfe wol
gevar rehte alsam ein lebart
 (nie dehein oershe der varwe wart),
der hals als die goffe var.
daz haubet was gestellet gar
nach einer grozen muelin.
 <
Rennewart, daz oersh ist dîn;
daz soltu, hêrre, riten,
in eime halsberge striten
den ich dir iezu zeige;
den worhte ein wiser leige,
Antiquites was er genant.
ez engeworhte nie mannes hant
deheinen alsô guoten mê.
du solt besehen wie er dir ste .>
dâ mit bot man imn dar.
sehs man verbaren gar
daz si in truegen von der stat.
Rennewart dar naher trat.
er huob in ûf mit einer hant
unde slauf in daz ysen gewant.
daz stuont im eben unde wol,
als es eime rîter sol.
man sach dâ nieman sô lângen,
ez waer im nach gegangen
mer danne ein ellen.
des herze truoc groze ellen,
dem truog man einen helm dar,
der was lieht unde brun gevar.
daz man dâ heizt ein nasebant,
dâ lag inne ein jechant,
des shin het sô groze maht
daz nie sô vinster was diu nacht
der stein der gaebe liehtes vil.
den helm ich baz noch prueven wil,
als ich wol zu rehte mac.
in einer grozen listen lac
harte vil edeler steine,
die warn groz unde kleine.
der helm was stark unde herte,
in strite ein guot geverte.
dô sprach er: < was sol ditze?
vil harte ich mirs entsitze.
ez irret mich der gesihte.
swa ich nach prise vihte,
Willehalm, ich enwils nit vueren;
den mit helmes snueren
vil selten ich gestricket hân.
swaz ich strites hân getân,
âne helm daz gar geshach .>
Willehalm vil sueze sprach:
 <die rittershaft du erest mit:
wie stuende daz ein rîter strit
âne helm unde âne shilt?>-
 <
Willehalm, ich tuon swaz du wilt.
swaz du mich guotes lerest,
dînen prîs du dâ mit erest .>-
 <dâ soltu niht erwinden,
den helm ûf daz haubet binden.
versuoche ob er dir rehte si.
der helm unde daz oersh hie bî
des küneges krotirs wâren,
der vil bî sinen jaren
drunder vil prises hât bejaget.
sin herze daz ist unverzaget.
in dem strite ich daz kos
dâ er helm unde oersh verlos:
einen slag sin hant mir sluog,
ez waer zu dem tode gnuog.
sin prîs der ist unbesholten.
der slac wart unvergolten:
daz ich oersh unde helm im nam,
von mîner saelde daz bekam.
er was starc unde harte groz,
des vil klein ich genoz
in dem vil herten strite.
daz spure an des satels wite
daz er wielt vil grozer kraft.
im jach al diu rittershaft
daz sin ellen hete prîs .>-
 <
Willehalm, suezer markis,
unpris der kan dich vliehen.
heiz mir daz oersh her ziehen!
ich leiste gerne swaz du wilt.
sol ich iezu nemen den shilt
oder sô ich ûf gesitze,
ich erkenne daz noch ditze
wan eins: swa man vehten sol,
dâ behabe ich mine stat vil wol;
dicke hastu daz gesehen .>-
 <
Rennewart, des wil ich jehen.
ich wil dîn manliches ellen
vür alles ellen zellen
daz ie mannes lîp getruoc.
daz dîn hant sô manegen sluoc,
dâ von bin ich lebende,
den prîs dir iemer gebende:
dîn lop daz hillet helle.
sitz ûf daz oersh vil snelle
unde setz dich eben unde vaste!>
mit alsô swaerm laste
wart daz oersh geladen nie.
von der swaer ez sich lie
ûf die haehsen vaste nider.
shier erholt ez sich wider,
daz ez wider ûf kam.
den shilt er dô zu halse nam.
man bot im dar ein starkes sper,
daz truogen kume viere her.
daz shutte er als ein swankel ris.
Willehalm der sueze markis
sprach: < nû tuo des lândes reht!
du solt niht lânger wesen knecht .>
Dem zaume er hangte.
daz oersh vil ser er sprangte.
mit dem sporn erz ruorte.
daz sper daz er dâ vuorte,
dâ mit die tyost er zilte,
daz er durch stach die shilte
unde der halsberge vach.
die tyoste die quitane zubrach.
dem oershe brach der rugge entzwei.
manic man dâ lute shrei:
 <er mac wol pflegen rittershaft.
sin lîp der hât die groesten kraft
diu ie an mannes libe wart .>
erbeizen muoste rennewart
von dem oershe margariten.
er mocht ez niht geriten.
ûz dem harnash man in zoch.
sin muot der was gein vröuden hoch
nach der sin herze dolte pin.
Nû kam sin neve baldewin
mit eime harte grozen her.
daz bracht er her ueber mer.
er leiste vil gar des er swuor,
dô er von rennewarte vuor:
zweintzic tusent mit im kamen,
die den tauf alle namen.
sin mac, der stoltze rennewart,
der vraeute sere sich der vart,
dô im kam daz guote maer
daz baldewin komen waer.
er enpfieng in lieplich unde wol,
als lieber vriunt den andern sol.
Willehalm ûf sine triwe jach,
dô er baldewinen sach,
ern gesaehe nie sô shonen man-
 <als ich luete erkennen kan .>
der volge sie alle jahen
die sine shoene sahen.
er sprach: < lieber rennewart,
ich hân geleistet mine vart.
an wen sol ich des taufes gern?
wer sol mich des zu rehte wern?>
 <daz mir diu saeld niht geshach!>
Rennewart vil suoze sprach,
 <gote ich daz vil tiure klage
daz ich gester an dem tage
erste den reinen tauf enpfie,
daz du dâ nit waere hie,
sô waern samt getaufet wir.
den reinen tauf sol nû dir
von tolus der byshof geben.
woellen alle kristenliches leben
enpfahen die sint mit dir hie?>
er sprach: < ja!> rennewart dô gienc
enweg mit baldewine.
dô giengen in liehtem shine
zwene man stark unde shoene,
edele, kuene unde vil unhoene.
dâ sie den byshof vunden,
mit suezer rede munden
begunden sie an den byshof gern
unde sprachen: < ir suelt uns gewern,
lieber hêrre, des wir biten .>-
 <ich hân groze nôt erliten
von winden kummerlichen pin,>
sprach der kuene baldewin,
 <ûf des breiten meres wage
liez ich den lîp in wage
durch got der mir hât gegeben
beidiu sele unde daz leben .>
der byshof sprach: < swes ir gert,
des suelt ir alles sin gewert.
sprechet, was ist iwer gebot?>-
 <hêrre, dâ hân ich unde got
gekaufet samet einen kauf:
ich wil nemen den reinen tauf
unde dar zu gar die mine.
zweintzic tusent sarrazine
die wellent sich alle taufen lân
unde von dem ungelauben stan .>-
 <des lobe ich got den guoten
daz ir des kuennet muoten,
unde vraewen mich gar der maere
daz ir iwern shepfaere
mit herzen woellet erkennen
unde im zu kinden nennen .>
Der byshof besante sa
swaz priester was alda.
zwei hundert er ûz zelte,
der ieglichen er verselte
hundert der werden heiden.
die begunde man alle sheiden
von dem boesen glauben.
dem tiuvel was leit daz rauben
unde daz sie wurden von im benomen.
nû was daz her betalle komen
Baldewinen den künec shawen.
Kyburc mit maneger vrouwen
kam an der selben stunde
zu dem künege von valfunde.
den gruozte sie sô suoze
mit sô gesueztem gruoze
daz mage magin nie mer baz
gegruozte . nit unde haz
muoste in dâ vil vremde sin.
Kyburc diu sueze marcgraevin
ûz vil suezem munde sprach:
 <lieber liep mir nie geshach
danne mir ist nû geshehen.
von der warheit wil ich jehen:
mich hât von herzeleide
gesheiden daz ir beide
sit nû der gotes hende.
Baldewin, dîn dinc verende!
gein dem taufe balde gahe!
die kristenhait enpfahe!>-
 <ich tun gerne, ich bin bereit
zu enpfahen die kristenheit .>
 <
Baldewin>, sprach rennewart,
 <swer mîn tote gester wart,
der sol dîn tote ouch werden .>
Die reinen suezen werden
taten swes man sie dâ bat.
nû was des reinen taufes bat
gesegent mit den worten
die zu rehte dâ zu horten.
war zuo sol ich ez lengen?
der byshof begunde mengen
den tauf unde baldewinen.
daz tete man gar den sinen.
dâ baldewin den tauf enpfie,
wie dâ gewurben dise unde die,
daz wil ich sagen als ich ez weiz:
sich huob dâ manic boneiz
von eime grozen behurde.
ich waen, ie buhurt wurde
groezer danne dirre was.
gar des prises ein adamas
Heymrich der vil greis
vuor vil gar in der wise
als er ein kint gar waere.
daz mahten diu maere
daz in was sô wol gelungen,
den alten unde den jungen.
Dâ der behurt gar zergie,
dâ wurben sie, ich sage iu wie:
sie vuorn unde enbizzen.
woelt ir nû gerne wizzen
was sie dar nach nû taten?
dâ sie wol enbizzen haten,
zu rennewart sprach der markis:
 <nû suelle wir erste den prîs
mit lobe staete vesten.
wir süln den werden gesten
geben guotes alsô vil
daz ir deheinr id mer wil .>
Rennewart der volge jach.
der sueze suezeclichen sprach:
 <daz ist besser danne guot:
swer wol mit sime guote tuot,
daz ist wol gepriset muot,
vor shanden, seht, vil wol behuot.
sô sol man prises hueten,
mit guete sie uebergueten,
daz die vremden unde die kunden,
die siechen unde die gesunden
wol ergetzet sint ir shaden
unde von kummer gar unbeladen.
maengelich des goldes neme
biz ez im nit mer gezeme .>-
 <
Rennewart, was ist dîn rat?
mîn lîp des die volge hât.
daz süln wir volenden
unde nach den rittern senden .>
swaz der markis gesprach,
sa zu stunde daz geshach:
die rîter muosten alle
zu hove komen betalle.
Rennewart in dô sagete
daz in vil wol behagete:
 <sit alle guotes muotes!
swer hie beduerfe guotes,
der nem ez hin, wir hân ez vil.
der nit sin selbes guotes wil,
der pfliget nit rehter sinne.
wir süln teiln die gewinne,
daz der arme unde der rîche
daz teil haben geliche .>
dô sprach ein wise werder man,
des ich nit genennen kan:
 <lieber hêrre, nit sô tuot!
ir sülnt teiln sô daz guot
daz wir alle haben gnuoc.
hie geshaehe liht ein unfuoc,
den sol man gar vervahen.
unser keinem kan versmahen
swaz man im des gewinnes git.
der gewalt in des handen lit
dem wir hie gedienet hân.
vil saelic man, ir suelt ez lân
swaz dem rehte niht enzimt.
in bin einr der gerne nimt.
swaz ir mir sendet, daz ist guot.
ich waen, sô stet unser aller muot .>
Rennewart unde der markis
die bedahten sich in maneger wis
unde volgten dem wisen,
der kunde sie wol gewisen
swaz sich gezoch gein prise.
der getriwe, staete, wise,
swaz der ratet, daz ist guot.
vil selten ieman missetuot
swer volget guotem rate.
swaz er geraten hate,
der volge sie beide jahen.
diu werk dar nach geshahen.
sie sprachen: < rein saelig man,
missewuerken nieman kan
swer volget dem wisen.
nû ruochet iwer wisheit prisen
unde helfet teiln diz guot!
iwer prîs dar an nit missetuot .->
 <nein, gebt als iuch gezeme!
swer uebrig guot hie von iu neme,
dem mueze sin ritterlich name
bliben in unprises shame.
gebt dar swie iu gevelle!
shuldelosen ich iuch zelle,
ir sit zu willig umme diz guot.
Rennewart, daz waegste tuot!>
Die gab er dâ hine treip
daz in des guotes wenic bleip,
sô rîche wart nie gabe.
Vranken, beyer, swabe
der keiner darf dem rîche
danken vil vlizecliche
daz sis ie enpfiengen.
doch riten sie unde giengen
swar daz rîche in gebot.
des dienstes lagen gnuoge tôt,
die doch behielten wol den prîs.
Rennewart unde der markis
bereitet hant die rittershaft
daz lop mit triwen hât die kraft.
dâ nach êren wart daz guot
gezelet, was man dar nach tuot?
dâ shiet sich daz groze her.
Baldewin vuor ueber mer
vro wider heim zu lânde.
vil gar âne alle shande
liez in der markis hoch gemuot.
woelte er hân genomen guot,
des hete im kyburc vil gegeben.
der künec sin kristenliches leben
behielt wol biz an sinen tôt.
die rittershaft vil dienstes bot
Willehalme dem markise,
der sie nach ritters prise
hatte gelazen betalle.
die rîter vuorn alle
vroeliche unde rîche von dan.
von im shiet dâ kein man,
er waer im holt von herzen.
der grozen kummers smerzen
in sime dienste hete erliten,
des munt kunde im doch heiles biten.
Nû hât sich daz her zerlân;
doch muosten lânger dâ bestan
die loys hete dar gesant.
diz maer tete in bekant,
in gebot unde bat der markis
daz sie nit liezen deheine wis,
daz die vil sueze alyse
nach irs werden vater wise
Rennewarte wurde zu wibe,
wanne gar ir saelden shibe
von sîner helfe lieffe;
von tode ir leben slieffe,
nie wan sin eines ellen.
 <sine art sult ir im zellen,
daz er kyburge bruoder si.
ob loys edelkeit waern dri,
die glichten nit der hohen art
danne geborn ist rennewart.
saget im, ob erz niht tuo,
daz ich spate unde vruo
iemer werbe sinen shaden.
unde geretet er mich zu lânde laden
unde rennewarten mit zorne,
er muoz sin der verlorne.
volget ers aber mit willen guot,
im selben er daz beste tuot .>
Rennewart daz maer horte.
daz maer sin leit zerstorte.
er sprach: < suezer markis,
du erzaeuges dîner êren prîs.
mîn dienst mich niht riwet:
er wirt etiswa geniwet,
daz muoter kint beweinet.
wie ich daz hân gemeinet?
daz suelt ir merken ebene!
ich engesach in mime lebene
nie die maget noch daz wîp
die ich woelte, wan irn lîp
diu mîn herze bî ir hât;
unde weiz wol, swerz an sie lat,
daz sie mir lones ist gereht.
dâ ich was ein heidenisher kneht
unde mich gotes niht versan,
dâ wart ich ir dienstman.
unde swaz ich strite ie gestreit,
durch ir hulde ich die leit
die ich mit herzen prise.
mir enwerde diu sueze alyse,
ich tuon daz vil der kristenheit
vueget kummer unde groze leit.
dar nach werbet als ir welt!
mîn herze ir vür eigen ist verselt.
daz wil ich sprechen ueber lut:
sie zwei sint mir gliche trut,
Alyse unde der vil sueze got.
ich wil leisten ir gebot
als ich aller beste kan.
ich enwart nie gotes dienstman,
wan sit ich den tauf enpfie;
dâ diente ich alysen ie
sit her von kindes beine.
der sueze got vil reine
niht geruohte des dienstes mîn
dâ ich was ein sarrazin.
nû diene ich gerne in beiden.
juden, kristen unde heiden
der deheinen ich leben lieze,
swederz mich ez tuon hieze.
ich enweiz was ich mer sage:
sô nahe ich sie zu herzen trage
daz ich dar muoz swa sie ist.
unde geshiht daz in kurzer vrist,
ez enwoelle danne der markis
an mir krenken sinen prîs
alsô daz er mich ez wende .>
 <sô si got der mich shende!>,
sprach willehalm der vil reine,
 <mit triwen ich dich sô meine,
swaz du tuost, des volge ich dir.
nû süln ê versuochen wir
ob ez mit willen muege geshehen.
Rennewart, ich laze dich besehen
daz nimmer dehein dîn wille
gelit von minentalben stille.
des solt du an mir sicher sin!
wîp, vater unde die brueder mîn
muegen nit wider raten mir.
swar an lit dins herzen gir,
daz hilf ich dir volenden,
oder got der mueze michs wenden
mit tode oder mit vancnuesse .>-
 <
Willehalm, wiltu, ich kuesse
dir hende unde die vueze.
owe alyse diu sueze,
daz diu mîn leit niht buezet!
mîn herze ir shoene gruezet.
swie verre ich doch von ir bin,
mîn herze ist bî ir unde der sin.
wizzet, alysen minne
ob ich der nit gewinne,
sô bin ich an vröuden tôt.
wie mac gegeben mir die nôt
unde sô kummerlichen pin
ein sô kranckes vraewelin?
wîp unde man daz merke:
dâ hilfet niht mîn sterke
gein der minnen lage.
wizzet daz ich ez wage
unde selbe suoche ir hulde
 (mîn leit ist âne shulde),
ez tuot diu minne unde ir rat.
ir edele, ir shoene die sie hât,
die hât diu minne an ir ersehen.
dâ von ist mir diz leit geshehen
unde der kummer den ich dol.
nû getruwe ich doch ir guete wol
daz sie mîn leit noch wende
unde trost mit liebe sende .>
Kyburc an ir bruoder sach.
hin zu im diu sueze sprach:
 <
Rennewart, dir ist daz gruene val,
die hohen berge ein tieffes tal,
daz swarze dunket dich blânc
 (daz tuot dîn sendeclich gedanc)
unde daz gelwe alles rot.
daz dir diu minne daz gebot
des sich dîn sin nit versan,
du waere ein kint, nit ein man,
unde hast ez behalten her.
daz diu minne dich gewer
lones unde daz sie helfe dir
daz dîn sendeclichiu gir
mit lones gabe ein ende nem,
ich waen, ir triwe daz gezem .>
 <swaz dir von der minne geshiht,
wir süln uns lânger sumen niht>,
sprach heymrich von naribon,
 <
Rennewart, dins willen don
shier in dîn herze hillet
unde daz dir wirt gestillet
dîn leit unde dîn vil grozer zorn.
dehein art ist sô hoch geborn
als diu dîn, sô ich ez wige.
ob man alysen dir verzige,
dâ gein het ich iemer haz.
ich enweiz niht dâ man sie baz
moehte zuo man gewenden.
Rennewart, diz sol man enden
sô man alrersten mac .>
 <man sol des sprechen keinen tac,>
sprach rennewart, < der leit daz leit>.
 <nim mîner triwen sicherheit>,
sprach heymrich von naribon,
 <daz alysen minnen don
muoz vil shiere werden dir!
Rennewart, daz glaube mir!
ich hilfe sie dir betwingen.
uns muoz benamen gelingen.
des ziles ûf mich warte!>
Rennewart sich dâ nit sparte,
sinen danc er nit versweig.
Heymrîche er tieffe neig
unde bat ez alsô werben
daz niht mueste verderben
er selbe unde der kristen vil .-
 <ich wirbe daz dinc untz an daz zil
an allen valsh nach triwen reht.
ich mache dise kruemme sleht;
swer mir des rates wider stat,
mînen haz der mit dir hât.
dâ mit süln wir hinnen .>
dâ sprachen mit wisen sinnen
die vranzoyse vil guote:
 <swez iu ist, hêrre, zu muote,
daz kuennen wir gesagen wol .>
 <die hulde die ich loyse sol,
diu ist staete unde vil gantz
unde gewinnet nimmer shrantz,>
sprach willehalm der wise;
 <ir suelt sagen loyse
 (lat nit der maere bliben!
ich wil nit brieve im shriben),
daz rennewart nit wil enbern
ern mueze in alysen wern;
des bin ich mit im der gernde.
ist er uns nit gewernde,
sô muoz er doln leides pin.
saget der suezen kuenigin
daz si ez mit triwen werbe
oder wizze daz verderbe
sie unde des rîches krone .>
Heymrich von naribone
sprach: < vür war ez muoz geshehen!
wir süln joch gerne daz besehen
ob ste sin muot mit sinnen,
wan ich wil von hinnen
unde nit lânger beiten.
ich wil zu huse riten
unde bitten dise rîter guot
durch ir ritterlichen muot
daz sie mit mir ruochen varn.
ich sol mich gein in sô bewarn
daz wol mîn ritterlicher name
belibet âne lasters shame .>
Die rîter im des nit verzigen,
gein sîner bete sie suoze nigen.
dâ mit sie shieden von dan.
Heymrich der sueze man
der gab in die koste gar,
biz daz er sie brahte dar
dâ er waz geheizen wirt.
sie warn des vil unverirt,
er bot ez in vil shone.
dâ er kam zu naribone,
er wart dâ wol enpfangen.
Irmenshart diu kam gegangen
mit maneger reinen vrouwen.
man mohte dâ beide shawen
suber alter, shoene jugent.
Irmenshart, diu manege tugent
hatte, gein heymrîche gienc.
diu reine werde des nit lie,
sie enkuste in vil suoze.
mit wol gesueztem gruoze
enpfienc sie die werden vranzen.
die heten manege lânzen
in dem strite dâ vertan.
Heymrich kunde des nit lân,
ern taete vil der tyoste;
gar ûf des libes koste
er tete ouch manegen swertes slac.
den prîs ich nit geprisen mac
zu rehte als er in doch begie.
Heymrich dô niht enlie,
er bote ez den gesten wol.
nû was in maneger vröuden dol
diu reine sueze irmenshart,
dâ sie von warheit innen wart
der hoch gelobten maere
daz der vil lobebaere
Willehalm der werde markis
behabet kriste hete den prîs.
daz shuof, waen ich, wol sin kraft
daz der heiden groz rittershaft
alda beliben sigelos
unde jhesus den sig kos.
Dâ sie zu tishe gesazen
unde trunken vaste unde azen
von beiden manic wunder,
soelt ich ez sagen besunder
die maneger slahte spise,
sô muest ich wesen vil wise.
doch wil ich mit der warheit sagen:
dâ wart den gesten vür getragen
vil suezer reiner spise gnuoc,
swaz daz wazzer unde die erde truoc.
Heymrich dô des niht enlie,
von manne zu manne er gienc,
wie ir mit pflege waer gepflegen;
ir deheinr dorfte tuon den segen,
daz manz im dâ nit guende.
ich wolte daz ich ie vuende
soelhen wirt swar ich rite:
sin hus ich nimmer vermite,
swa mich ez diu straze lerte.
Heymrich der vil wol geerte
pflac vil wol der geste.
waz er in taete zu leste?
daz mueget ir gerne vernemen:
sinr milte kunde daz gezemen
unde sînem wol gemuoten site
daz er den gesten teilte mite
swaz im worden was der habe:
die man brach den heiden abe,
die teilte er betalle gar
mit der ritterlichen shar.
Heymrich vil tugende wielt;
sine geste er alsô behielt
daz nie man geste hielt baz.
die geste dô nit liezen daz,
sie begunden dâ urlaubes biten.
Heymrich dâ mit suezen siten
sprach: < ich wil iuch lazen varn.
ich kunde nit baz bewarn
mînen prîs gein iwerr zuehte.
ich bin gar mit leides suehte
bevangen, daz ich muoste lân
daz reht daz ich solde hân getân
gein iu vil suezen reinen.
mîn herze daz muoz weinen
daz ich nit getuon iu mohte
als iwer wirde wol tohte.
nû wil ich iuch dem gote ergeben
der uns lat niht lânger leben
wan als sin wille danne stat.
mine bet unde mînen rat,
des verswiget nit loysen.
saget im, er mueze alysen
Rennewarten geben zu wibe
 (vür war den rat ich shribe
gar ûz mins herzen sinne),
saget im, oder er gewinne
vil kummers unde herzen klage,
unde si im liep daz vröude trage
er selbe, dar zuo alyse.
unde ist diu künegin wise,
sie rate ez mit willen guot.
daz waegste selten wîp getuot;
an mîner tohter vorhte ich daz .>
 <hêrre, ez kunde sie nieman baz
besheiden>, sprach ein wise man,
 <als ich mich versinnen kan,
danne ir, hêrre heymrich.
iwer lîp der ist sô triwen rich
unde hât sô verdahten sin
daz ir selbe suelt dâ hin
unde iwer wol gepristen kint,
daz diu bî dem gewerbe sint;
ez kan sich vuegen deste baz .>
 <vil gerne süln wir leisten daz>,
sprach arnolt von gerunde.
 <swa ich gefuegen kunde
Rennewartes gernde ger,
dâ waer ich zu rehte der
der daz niht solde wenden.
vater, wir süln genenden
unde zu dem künege keren,
im raten unde daz leren
daz er volge daz im vrumt.
ob rennewart mit zorne kumt,
von im daz rîche wirt verwuest.
vater, ob du daz beste tuost,
sô hebe dich balde ûf die vart.
ich weiz vil wol daz rennewart
Alysen alsô sere minnet,
ob sich sin sin entsinnet,
bî namen sô muos diu kristenheit
doln herzebaeriu leit .>
dô sprach heymrich der grise,
der getriwe unde der vil wise:
 <lieben suene staet gemuot,
dunket iuch mîn varn danne guot,
sô süln wir uns niht sumen .>
Swa der wirt daz hus wil rumen,
sô ist dar nach daz beste
daz daz selbe tuen die geste.
die geste sich niht sumten,
mit dem wirte sie ez rumten.
dô heymrich von dannen shiet,
wie dort sin gewerb geriet?
des vreishent wol die maere!
Nû was mit sender swaere
Rennewart sere bevangen.
in begunde sere belângen
wanne die boten kaemen
unde in von kummer naemen.
diz was sin herzelich gedanc.
sin herze was an vröuden kranc,
des twang in gar diu minne.
wie mohten sô gar sin sinne
erkennen kummerlichen last?
im was doch gar diu minne ein gast,
doch muoste er sie erkennen.
in begunde diu minne sô brennen
daz sich daz herze enzunte.
Rennewart die swaere kunte
Kyburge sîner swester.
er sprach: < ez enwart nie vester
dehein kummer danne ist der mine.
sol ich die kummer pine
âne trost lânge liden,
sô enmac ich nit vermiden,
ich lige nach alysen tôt.
ist mir daz nit ein michel nôt
daz ich die minne minne
unde nit dâ mit gewinne
wan nôt mit herzeleide?
ich minne die minne beide
die got hât unde alyse.
unde stirbe ich in der wise,
sô mac diu sele doch genesen;
des glauben wil ich stark wesen
unde nimmer den verkeren.
Kyburc, mahtu mich leren
wie ich gote der bete erbite
daz er erkante was ich lite;
er soelte mich doch geniezzen lân
daz ich durch in gelazen hân
vil maneger hande warte,
unde huelfe sime rennewarte
von der kummerlichen dol.
ob ich mich von im sheiden sol,
sîner guete daz missezimet.
swa ez der engel shar vernimet,
die endunket ez nit guot.
sit er nimmer uebel getuot
unde sich danne mîn bewiget,
sin triwe dâ nit staete pfliget.
dar über die engel vrage:
swer vater, bruoder, mage
laze varn durch sin gebot,
ob dem niht sol der reine got
helfen swa er rehtes gert.
unde blibe ich von im ungewert,
daz wil ich an in hazzen
unde lân mînen dienst lazzen,
swa ez die kristenheit bedarf.
ich enweste was ich warf,
dô ich mine mage vloch
unde mich zu im mit dienste zoch.
sit er an mir nû wenket
unde nit mîn leit bedenket,
sô sol ouch ich im wenken
unde etlich tranc dar shenken
dâ von loys lidet leit.
Krist, dir si widerseit!
hilf mir in kurtzer vrist,
oder du enbist nit mîn krist!>
Kyburc diu vil reine sueze
sprach: < got dir helfen mueze,
daz du im iht entrinnest.
bruoder, swaz du minnest,
daz minne biz an dîn ende
unde truwe der hoehsten hende
daz sie von nôt dich sheide,
unde minne die minne beide
die du durch daz habst verkorn.
Jhesus vuerhtet deheinen zorn.
bruoder, swes du in wilt biten,
daz tuo mit vil guoten siten,
oder du bist ungewert:
swes dîn lîp mit staete gert,
daz ist dir vil unversaget .>-
 <
Du enweist niht was mich jaget,
Kyburc, vil liebiu swester mîn;
ob du erkantes mînen pin
unde wie nahe ich den truege,
dich duehte nit ungefuege
ob sich mîn sin verkeret.
doch swaz mich dîn triwe leret,
des volge ich dir mit triwen guot
unde mane got daz er sin bluot
durch mich an daz kruece goz,
daz er mich mache leides bloz .>-
 <
Herzelieber rennewart,
nû jagest du die rehten vart.
dâ solt du nimmer abe komen,
ê daz ein ende habe genomen
swaz dir leides wirret
unde dich an vröuden irret .>-
 <
Kyburc, sô wil ich muoten
an jhesum den vil guoten
daz er mir zu staten ste.
ich hân doch von im ze ê
zwuo reine staete minne:
got, sun der küneginne,
des vater ist daz ave,
der muoz iemer sin mîn ê;
daz ander ist alyse.
soelt ich in dem paradyse
sin, unde daz sie hie blibe,
ich enruehte swer mich druz vertribe.
Kyburc, dar nach gib den rat!
mîn lîp nit lânger hie bestat.
ich wil zu alysen varn,
mine vart niht lânger sparn
nur wan vür war biz morne.
Loys ist der verlorne!
kume ich zu munleune,
vil kleine ich mit im rune:
ich sage im offenliche
daz ich dâ wil hân daz rîche
unde dar zuo sine krone.
die wil ich hân zu lone,
daz ich was sin kuchin kneht;
er sol mir lonen ( daz ist reht)
daz ich vil der zueber truoc.
weist du, swester, daz ich sluoc
zu tode mînen bruoder?
ich vershrote sins lebens muoder,
daz ez nimmer heil wirt
unde in ein sterben niht verbirt.
wer nimt mir danne alysen?>-
 <
Got mueze dich, bruoder, wisen
des besten; des bedarft du wol!
ich wil dînes zornes dol
tuon dem marcgraven kunt.
was ob dir sin getriwer munt
daz wider redet mit guete
daz dîn zornlich gemuete
dâ von kan gar verswinden?
wilt du dann nit erwinden,
sô vert er mit dir swar du wilt.
weistu, bruoder, daz der shilt
an prise hât vil hohen namen?
du muost dich der dinge shamen
der du niht dô verbaere
dô du dannoch kneht waere.
dem helme sere missezimet
swa dîn lîp die vuore nimet
daz dîner art uebel stat .>-
 <swester, nû la dînen rat,
wann ich enwil dir niht volgen.
mîn muot wirt dir erbolgen,
unde wilt du niht swigen.
mine suezen reine amygen
die vil geshoenten alysen,
sich, die wil mîn herze prisen
vor allen lebenden wiben.
sie mac mîner saelden schiben,
war sie gebiutet, triben .>
 <diz wunder sol man shriben>,
sprach kyburc diu vil sueze.
 <got dir gar buezen mueze
swaz dir von minnen wirret
unde dine sinne verirret,
wan die sint gar verworren .>-
 <
Kyburc, nû wil ich dorren
biz mir diu saelde mac geshehen:
wizze, ich wil alysen sehen
bî namen in vil kurtzer zît.
in dem herzen sie mir lit.
mir enwerde alysen minne,
sô entsinnent sich mine sinne.
swa mir diu minne entrinnet,
daz enheize ich nit geminnet.
ich sol die minne minnen
unde vröude von ir gewinnen.
swa mich diu minne unminnet
unde von ir mîn herze brinnet,
dâ hât diu minne valshen muot.
swaz mir alysen minne tuot,
untz daz ich sie minne,
wie sere ich von ir brinne,
ir gnade mich wol erleshet.
ir minne diu hât gemeshet
rehte in mins herzen netze.
ez ensi daz mich letze
got sere an dem libe,
sô wizze daz ich niht blibe,
swaz mir dâ von mac geshehen.
swester, ich wil dir verjehen
vil gar mînes herzen muotes:
ich getruwe dir niht wan guotes.
Loyse ist der tôt beshert,
ob er mir alysen wert,
unde allen die ich dâ vinde:
die muoter mit dem kinde,
den vater unde den bruoder,-
dest war, ich mache ein luoder
den girn beide unde den arn .>-
 <den zorn sol wol undervarn
Willehalm der vil sueze,
der dir vil gerne bueze
swaz dînen vröuden kan geshaden.
ich wil in her zu uns laden,
der nie laster mal enpfienc .>
dâ mit sie von dannen gienc
dâ der marcgrave was,
Willehalm, der triwen adamas.
 <
Nû vernim mîn ungemach!>
Kyburc daz weinende sprach:
 <mîn lieber bruoder rennewart
der wil tuon die hinevart,
markis, morne vil vruo.
ich enweiz niht was ich tuo.
ich bin verdorben, vert er hin.
ez ist entsniten gar sin sin
nach alysen suezen minnen.
markis, unde vert er von hinnen,
sô bin ich an vröuden tôt.
hêrre mîn, er wider bot
sinen gruoz der maegde vruehte.
von der toebelichen suehte
dâ shiet ich in, vil lieber man.
ob er ie mannes muot gewan,
dâ von wil ich in zellen:
er shendet gar sin ellen
unde sinen manlichen lîp.
nû bin ich ein bloedes wîp,
unde woelte mich diu minne jagen,
ich enkuende an prise nit verzagen.
ich enweiz waz ich sprechen mac.
mîner vröuden gar ein ende tac,
markis, an dîner helfe stat.
ob mich dîn helfe in leide lat,
dine triwe wilt du shenden.
nû bedenke mich enlenden!
ich enhan hie niemanne wan dich.
hêrre willehalm, nû sprich
daz mir armen gebe trost!
Rennewart der hât erlost
uns von herzeclicher klage.
swie gar er worden si ein zage,
sin hant doch manegen heiden sluoc .>-
 <
Kyburc, nû hoere, ez ist genuoc!
wizze daz er blibet hie!>
Der markis dâ des niht enlie,
er nam ir hant in sine hant
unde gienc dâ er rennewarten vant.
als er den reinen suezen sach,
Willehalm vil suoze sprach:
 <got grueze dich, edel rîter guot!
ich sihe wol, du hast senden muot.
den sol ich an dir wenden.
ich wil iezunt boten senden
hin zu dem künege loyse,
daz er sich mit triwen wise
unde nit die krone shende.
die boten ich darumme sende
daz sie uns herberge nemen.
Rennewart, mir kan daz gezemen
unde binamen daz nit laze,
ich enwoelle sin ûf der straze
endeliche ueber morne.
nû soltu dime zorne,
Rennewart hêrre, geziehen.
uns muoz gar vröude enpfliehen
als du nit mit vröuden lebst.
daz du zornes dich begebst,
dine hohen art ich des bite .>-
 <ich wil lân gar mîn unsite
unde senften muot inz herze legen.
des zornes weg wil ich verhegen,
daz den der muot id mere pfade.
ich bin ûf dem glueckes rade,
sit du, markis, sam mir verst.
vil groze unfuoge du mir werst .>
dô sprach er: < shoener rennewart,
ich wil vuern ûf die vart
werder rîter vuenfhundert,
die betalle sint besundert
daz genennet ist unpris .>
 <gnade, hêrre markis>,
sprach rennewart der gernde,
 <wanne bist du mich des wernde?
ein tag ist mir wol viere.
Willehalm, tuo diz vil shiere,
oder wir sin gar gesheiden!
ich hân vil manegen heiden
in dime dienste ertoetet.
was mich der verte noetet,
wistes duz als ich ez weiz,
du leistes shiere dînen geheiz,
den du mir geheizen hast.
ob du mich nû verderben last,
daz sint dîn ungewinne.
ich enweiz wie ich der minne
tuo, daz sie mich laze
doch leben in rehter maze.
swaz sie minnet unde unminnet,
gar ûf mich einen daz sinnet.
swaz ir gebot wider stat,
die klage sie ûf mich einen lat.
des geltes bin ich al zu krang,
ich engesage ir nimmer deheinen dang,
ob alysen des gezimet
daz sie mich von kummer nimt.
diu minne ist ungetriwe:
gnade ich senfter hiwe
ûz einem manegnes herte.
mîn leben ich senfter werte,
woelten mirz nemen tusent man,
unde ich mich nit erwern kan
daz man sihet noch hoeret.
diu minne die luete toeret.
an mir selber ich daz spuer:
daz viur mit gedanken ich shuer;
mîn herze von gedanken brinnet.
markis, ist daz geminnet,
swa ich stan oder sitze,
daz ich beide daz unde ditze
gar tuon ûz dem sinne
unde niwan alysen minne
unde jhesum, ob er wolte?
wiste jhesus waz ich dolte,
sô erbarmte in mîn nôt:
sin lîp durch minne kos den tôt.
erkantes du die minne?
daz ich die minne gewinne,
des helfe mir diu trinitat,
diu manege erbaermunge hât!
Willehalm, ez sint minne dri,
der wonent mir zwuo vil nahe bî:
daz ein ist tetragramaton.
des minne git sô suezen lon,
niht glichet sich der minne.
vil reiniu küneginne,
Maria, muoter unde maget,
wis an mir helfe unverzaget:
hilf mir der minnen beider!
nû hân ich aber dir leider
nit gedienet mine tage,
doch gelaube ich, swer dir klage
mit reinem herzen sine leit,
daz dem dîn helfe si bereit;
des soltu mich geniezen lân.
die ander minne die ich hân,
die ist nit nach guotes gewinne.
vrouwe, ez ist diu minne
dâ mit diu sele genesen sol.
behage dir mîn bet wol,
sô ruoche, vrouwe, mich gewern!
der dritten minne wil ich enbern,
wan sie sich dar gezuehet
daz gar dîn kint sie shuehet.
war nach sol ich sie betueten?
sie ist noch gar an den lueten.
Willehalm, kanstu dich verstan
wie ich daz gemeinet hân,
dar nach tu swaz du wellest!
swie du mîn dinc nû stellest,
daz wil mich alles dunken guot:
dîn triwe hât sô staeten muot .>-
 <
Rennewart, ez ist unzerbrochen
swaz hât mîn munt gesprochen:
ich wil die boten senden,
dîn ding vil gar verenden .>
Die boten er dô sante.
mit vlizze er sie dô mante,
swaz er sie dô werben hieze,
daz ir deheinr daz lieze
ern wuerbe ez als er soelte.
mit guote er daz versholte
beide vor unde ouch hin nach.
er sprach: < nû lat iu wesen gach!
ir suelt rennen unde draben:
zeltens mueget ir niht gehaben.
merkent waz ich iuch wise:
sô ir koment hin zu loyse,
ir suelt im sagen den dienst mîn
unde daz ich iemer welle sin
gar sin eigen dienstman.
swa mit ich mac unde iemer kan,
wil ich nach sînem willen leben.
unde bittet mir herberge geben
vuenfhundert rittern oder baz!
saget im mit der warheit daz
daz ich sie rehte ûf der vart
unde mîn swager rennewart,
der kyburge bruoder ist!
uns dunket al zu lânc diu vrist
daz wir in niht hân gesehen;
daz sol doch shiere geshehen.
dâ mit suelt ir hin riten
unde hie niht lânger biten!
dâ mit vart got ergeben!
werbet ez wol! unde sol ich leben,
ich sol iu ez iemer lonen.
ir suelt der rosse niht shonen!
swaz die muegen erliden,
die reise suelt ir niht miden!>
Die boten alsus shieden dan,
ich enweiz wie manic man.
ir was wol zu rehte
beide rîter unde knehte.
die boten warn ûf dem wege.
ob rennewart waer in vröuden pflege?
ja, er was mit herzen vro,
daz sich sin ding vuogte sô
daz er gnaden sich versach.
hin zu willehalm er dô sprach:
 <markis, hochgelobter man,
nimmer ich daz gedienen kan,
die triwe die du an mir begast,
ob du niht bliben last
mir werde alysen minnen lon.
ob noch dîn vater von naribon
zu munleun wesen muege?>-
 <ein valke der vil drate vluege,
der waer noch dâ vil kume.
vuerhte niht daz dich iht sume
Heymrich, swaz er gewerben mac>.
den man vil hohe an prise wag,
der sprach hin zu rennewarte:
 <ich waen, dich belânget harte
daz wir niht von hinnen varn.
morne süln wir uns sharn
vil shone ûf die straze.
wizze daz ich nit laze,
ich envar morn ûf die vart .>
des vraeute sich dô rennewart.
sin herze sang der vröuden don.
Nû was ouch der von naribon
unde gar der vranzoyser shar,
die loys het gesendet dar,
hin zu munleun komen.
dâ daz loys hete vernomen,
des wart sin herze swaere.
dâ er vernam daz maere,
in wunderte was er wolte.
sin herze angest dolte,
sins komens in groz angest nam.
Heymrich tete als im gezam:
in sin herberge er reit.
der reine werde nit vermeit
 (sin herze was gein prise hoch),
die reise kleit er ab im zoch.
vil guote kleider leite er an,
die ich niht baz geprueven kan:
sie warn besser danne guot.
swa man dem rehte rehte tuot,
dâ wirt daz reht behalten.
den jungen unde den alten
zimet wol daz rehte leben.
die maze kunde wol gegeben
sime lebene heymrich.
sine kleider warn dem gelich
daz wol zam sinen jaren:
sîniu kleit von zobele wâren,
dar ob ein wizer zyclat.
Heymrich nû des niht enlat
ern vare hin zu loyse.
Heymrich der witze wise
in hohem muote gebarte.
Loysen daz beswarte.
als er heymrîchen sach,
sin munt vroelichen sprach:
 <gote willekomen unde mir!
saelig man, was werbet ir
hie in disem lânde?
 (iwer zu vart ist uns ande,
iwer gewerb muoz wesen groz .)
ich bin der saelden husgenoz
daz ich gelebet hân die zît
daz ir zu mir her komen sit;
vil lânge des mîn herze gert.
vrouwe, iwern vater vil wert
den enpfahet sô mit gruoze
daz ir ez iht stet zuo buoze
beide vor mir unde vor gote!>
Diu künegin volgte dem gebote:
gein ir vater diu reine gienc.
diu sueze in guetliche enpfienc:
sie kuzte gar mit triwen in.
awe! kuende nû mîn sin
gesagen wie alyse ir anen
enpfieng, des soelte man mich manen.
sie begunde gein im gahen,
mit gruoze in suoze enpfahen,
als sie von rehte solde.
Alyse niht lazen wolde
durch sinen bart vil grisen
 (des kunde ir art sie wisen),
sie kuzte in suoze an dem munt.
 <swer sol sîner jare stunt,
Alyse, mit dir gar verzern,
dem kan got saelden vil beshern.
wol mich daz ie vrau irmenshart
dîner muoter muoter wart!
du bist mîn verch unde mîn bluot.
mime herzen daz vil sanfte tuot
daz du bist sô vil shoene.
dine shoene ich hoeher kroene
dann swaz ich shoene hân gesehen.
kan ich rehte shoene spehen,
sô ist dîner shoene nit gelich.
ich vil alter heymrich
wil des bî gotes hulden swern
daz ich woelte vil der sper verzern
in dime dienste, suezer lîp;
unde enwaer nit mîn reines wîp
dîn âne, wol gesuezte vruht,
dîn shoene git der minnen suht.
dîn minne kan ouch truren wern
swem du gnade wilt beshern.
got vuege dir, vil sueze maget,
swaz im wol unde dir behaget!
des gan ich dir mit triwen wol.
ein ding ich vuerbaz werben sol,
dar nach ich her komen bin.
vrouwe unde alyse, nû get hin
dâ iwer gemach sol ruowe pflegen!
Alyse, gib uns dînen segen,
swaz ich dîner êren werbe,
daz iht der gewerb verderbe .>
 <daz vuege got der wise!>
sus antwurte im alyse.
Dâ mit giengen sie hin dan.
Heymrich der vil getriwe man
bat die rîter komen gar
die künec loys sante dar
dâ den sig die kristen namen.
dâ die rîter alle kamen,
sie enpfienc loys sô shone
daz ez wol zam der krone,
unde dankte in ir dienstes sô
daz sie des danckes warn vro.
Heymrich von naribone
huob an sine rede vil shone:
 <hêrre, sol ich nû sprechen,
mine zuht dâ mit niht brechen
waz iu bî mir enboten ist,
iu enbiutet âne valshen list
mîn sun, der werde markis,
daz er habe des siges prîs
gar mit gotes helfe erstriten,
hêrre, unde heizet iuch des biten
daz ir der krone êre bert
unde in einer bete gewert.
ir tuot ez wol mit êren.
ez kan iwer wirde meren
unde hohen wol der kronen prîs
der kronen voget loys.
dise rîter, die hie stant,
gote unde iu gedienet hant
daz sie iwer milte rîchen sol.
unde tuont iu niht diu maer wol
diu ich, hêrre, iu wil sagen,
sô woelt an prise ir gar verzagen:
hêrre künec, wir hân gesiget,
Terramer vil leides pfliget.
er mac wol iemer mer klagen:
sins hers des ist sô vil erslagen
daz ez nieman geahten kan.
Rennewart der kuene man
der lie den dritten nit genesen.
er kunde in dem strite wesen
daz ez sin vater iemer klaget.
er wart von im alsô gejaget
daz er kume den lîp behielt.
ûf dem haubet er im spielt
daz haerstnier unde daz der slag
in dem haubte gelag.
Heten wir nit mer ervohten,
got wir wol loben mohten,
wan den reinen suezen kauf
daz rennewart hât den tauf
unde leben in unserm orden;
der sueze ist rîter worden
riliche unde vil shone.
ûf erden ist kein krone
die sin lîp wolte gerne hân,
man mueste si im betalle lân.
ich sage iu bî iwer hulde,
iwer saelden ueber gulde
kumet iu in vil kurtzem zil,
als ich iu daz besheiden wil:
Rennewart wil alysen hân.
des kan im nieman widerstan
der lebet ûf der erde.
sie enkuende zu hoherm werde
nimmer komen zu keinem man.
die warheit ich iu sagen kan:
ez ist dehein sô shoene art
als die hât rennewart.
sin vater, der künec terramer,
der ist ob allen künegen her.
wizzet daz alle diu kristenheit
niht ist sô lâng noch sô breit
als ist terramers gewalt:
sîner krone ist gezalt
der erden daz dritteil.
künec loys, unde hân wir heil,
sô muezet ir die volge geben:
daz wir kristen hân daz leben,
daz kumt von rennewartes hant.
wa waer alyse baz bewant?
daz kan ich niht wol erahten.
hêrre künec, nû ruochet trahten
als ir ez bekennet wol!
nieman sich genozen sol
zu terramers gewalte.
daz man sinen namen zalte
her in kristenliches leben,
darumme woelt ich sô vil geben
daz ez nieman glauben mac.
der under der maegde herzen lac,
der kennet wol wes ich ger.
Loys hêrre, mich gewer
daz dir kumet gar zu guote!
des ich hie an dich muote,
daz ist dîn saelde unde dîn prîs.
ich rate dir unde der markis
daz du ez tuest mit willen guot.
hete ich gein alysen valshen muot,
sô waer ich ein kristen niht.
tuost du es niht, dâ von geshiht
daz al diu kristenheit beclaget .>-
 <nû lazens an die reinen maget
Alysen die vil klaren,
diu ist komen wol zu ir jaren!
swaz sie tuo, daz si staete.
vil ungerne ich iht taete
âne der küneginne rat .>-
 <hêrre künec, swes ir êre hât,
daz gezoget nimmer vuerbaz!
wibes rat ist dicke laz
unde wirt dâ bî vil dicke guot.
swa man der wibe willen tuot,
daz wider ratent sie niht.
man kiuset dicke die geshiht
an maneger hande sachen:
sie kuennent guot uebel machen
unde uebel bringen zuo guote.
hêrre künec, swes iu zu muote
si, dem gebt ein ende!>-
 <mine tohter ich nihtes wende
swa von ir prîs mac grozen .>-
 <doch wizzet, ir sit verstozen
ob ir mir nit volgen welt!
Rennewart der hât gezelt
vil gar die unwerdekeit
die er in iwerm hove leit.
in zorne er hât gesprochen,
er mueste dienen den kochen;
daz mueze gelten diu krone.
die welle er im haben zu lone
umme den dienst den er iu tete.
noch volget, hêrre, mîner bet!
sie ist doch mîner tohter kint.
mîn triwe waer an staete blint
ob alysen ich verriete.
ich enwart nie holt der miete
die judas umme krist enpfie.
vil ungerne verriete ich die
die sint von mînem samen.
dâ wir alle urlaup namen
von willehalme dem markyse,
dâ sprach er: « vater, alyse
diu enwerde rennewarte,
sô wirt des rîches garte
verwustet alsô sere
daz er muoz iemer mere
ungebuwen ligen gar.
kumt rennewartes zorn dar,
benamen sô ist loys tôt . »
diu maer iu willehalm enbot.
dar nach tuet swaz iu behaget
unde iuch niht priselosen saget!>-
 <
Des wil ich gerne hueten.
mîn sin kan doch niht wueten:
ich hân die vuenf sinne,
die mir diu reine minne
des heren geistes ruohte geben.
mîn wîp, mîn tohter unde mîn leben
bevilh ich dem suezen gote.
dime rate unde dime gebote
ich vil gerne volgen wil.
mac ieman sterben vor dem zil
als im der tôt gesprochen ist,
ob er verwuerket niht die vrist?
wa man die vrist verwuerken sol?
Heymrich, sich, daz weiz ich wol.
ich sol der muoter êre
bieten, dem vater mere;
dâ mit daz leben ich lenge.
mîn triwe ich niht menge
mit valshe, als doch maneger tuot.
nû merket, sweher, mînen muot.
getriwer, reiner heymrich,
la dich ez dunken muegelich
daz mich des niht betrage,
ob ich die küneginne vrage
rates, als du hast gesaget .>-
 <vil wol mir, hêrre, daz behaget.
swer vriundes rat niht suochet,
sins gewerbes heil er vluochet.
guote werg git wiser rat .>-
 <sweher, ich bin der daz niht lat,
ich entue swaz dir behaget.
swaz dîn munt mir hât gesaget,
daz wil ich dîner tohter sagen.
kan ez ir danne wol behagen,
ich tuon ez deste gerner vil;
unde ob siez wider raten wil,
sô leiste ich doch dînen rat.
du weist wol daz diu künegin hât
ir tohter vil lieplich erzogen .>
 <hêrre, ir sit vil unbetrogen>,
sprach heymrich der vil getriwe,
 <ez waer mins herzen riwe
swa iwer wirde wuerde swach .>
Loys zu heymrîche sprach:
 <wol dan! wir süln beide gan
 (unde benamen des niht lân)
dâ ist diu küneginne.
sô versunnen sint ir sinne
daz sie niht wider ziuhet.
gar valsh ir herze vliuhet .>
dâ mit sie bede giengen
dâ die suezen sie wol enpfiengen
diu künegin unde alyse.
Wan waer ich nû sô wise
daz ich die suezen shoenen
kuende mit lobe sô kroenen
reht als sie was geshoenet!
mîn lîp des waer gehoenet
ob ich id lobte vuerbaz,
sô lobte ein man der kuende baz
loben verrer danne ich.
dâ gein wil ich ruemen mich
unde baeltliche sprechen traz.
dehein mîn getihte hât den saz
den dehein man gevelshen muege.
ob ich mich getihte an zuege
unde danne niht tihten kunde,
sô verluer ich mine stunde
âne lon unde âne danc.
Wie heymrîche nû gelânc?
daz muegent ir gerne vernemen.
er sprach: < vrouwe, iuch sol gezemen
swaz iwer êre meret.
mine bet mir niht verkeret!
swes ich an iuch, vrouwe, muote,
daz kumet iu gar zu guote,
vil reiniu küneginne.
ir suelt alysen minne
gerne geben rennewarte.
er ist von sô hoher arte
daz ir dehein art gelichet.
ob ir mîner bete entwichet,
nimmer iuch geriwet daz.
nie wibe geshah zu manne baz
danne, vrouwe, an im geshiht.
sîner shoene gelichet niht.
vrouwe, tuet ez mit willen guot!
unde wizzet, ob ir ez nit tuot,
daz wir gar verderben .>
 <sol man sô wîp erwerben?>
sprach diu kuonginne.
 <ez ist unsueze minne
diu wider dem herzen ist.
als wise sô du, vater, bist,
daz du sô ungefuege bitest,
dine zuht du gar entsitest,
du waer iedoch vil guoter site.
sich, du beswaeres mich hie mite
daz mir mîn sin entrinnet .>
Wie in alyse minnet,
unde hete sie gewizzen daz,
sie hete lihte gar den haz
gelazen durch ir guete.
mir ist wiplich gemuete,
daz wizzent, dicke worden kunt.
mir hât eines wibes munt
bî ir warheit daz gesaget
daz nit diu dritte maget,
sô si kumet zu irn tagen,
daz sie dar nach unsanfte tragen
ir magtuom vuerbaz danne.
daz hort ich etteswanne
in mînen lieben jaren:
sô die maget beginnet sharen
unde entwerfent sich diu bruestel,
sô bestat sie ein geluestel,
daz slichet ir in daz herze,
unde daz des gelustes smerze
ir den muot gar verkeret
unde ir muoter site leret.
Ich hân ein teil geshimpfet hie;
nû hoert, dâ ich daz maer lie,
dâ wil ich heben wider an.
Heymrich der wise man
sprach zu der küneginne:
 <vrouwe, ir habt niht sinne
daz ir terrameres vruht
versprechet . daz ir an der suht
laeget, daz moehte iu bezzer sin!
ir dolt dâ von sô hohen pin
daz ir ez verswueret sô gar .>
Nû gieng alyse zu in dar
dâ sie samt vaste biegen.
sie sprach: < was sol diz kriegen
daz ir mit ein ander tuet?
wistet ir wie stat mîn muot,
ir stritet nit umme mînen lîp.
ich weiz wol, ez ist juenger wîp
danne ich si an den jaren.
mine gedaenke daz nit verbaren,
sie enhaben ofte des gedaht
daz noch nie wart vollebraht,
unde enweiz ob ez noch geshiht:
mîn herze eines liebes giht,
dem guende ich mîner minne.
ez minnent mine sinne
daz liep gar alsô sere
daz liep wirt nimmer mere
getriwem herzen alsô liep.
ich bin gewesen minnen diep:
sit daz mîn liep ich jungest sach,
ein liep mir dô von im geshach,
des liebes ich sit nimmer mê
vergaz . daz liep muoz sin mîn ê.
daz liep wil ich nimmer gesagen.
ich wil ez in dem herzen tragen
biz ich gesihe wie ez ergat.
ich weiz wol daz diu liebe hât
vil staete triwe gantze.
muoter, mine vianze
die enpfahe hin in dine hant
daz mir nimmer wirt bekant
dehein liebe von der minne,
ob der minne ich niht gewinne
die ich mir selbe genomen hân .>
 <ich mac wol mine rede lân,>
sprach heymrich von naribon.
 <
Alyse, disen minnen don
wer hât dich den geleret? wer?
an welher minne ist dîn ger,
an die vil lânge wernden
oder die minne gernden?>-
 <âne, mîn herze minnen gert
diu mit triwen iemer wert.
die minne sint wol gereinet
die beide mîn muot wol meinet:
ein minne ist gar ân ende;
die mac noch in dem ellende
verdienen wîp mit sinne,
unde dâ zuo minne ein minne
werden in dem paradyse .>-
 <tohter, sueze alyse,
wa hastu gelernet disen sin,
daz ich, tohter, dîn muoter bin
unde doch mîn sin des niht verstat
daz dîn munt gesprochen hât?>-
 <
Muoter, mînen anen vrage,
war wege des rehtes wage,
als er mich hât gevraget.
muoter, der tiuvel laget
wie er den menshen gewinne
unde im enpfuer die sinne
die got beide kan geben.
ez ist ein wol gesuozet leben:
der beide minne minnet,
der beider lon gewinnet,
als ich mich kan versinnen.
die minne wil ich minnen;
diu minne mich dâ minnet.
swes mîn sin an sie sinnet,
swas gen triwen sich gezoget,
got ist der minnen voget
die hie unde dort rehte lebet.
âne unde muoter, iuch beweget
iwers rates unde iwerr lere!
ich erkenne mich selbe mere
dann ir mich erkennen mueget.
mîn herze hin zur minne hueget
der lîp unde diu sele sint genesen .>
 <wir muegen diz lazen wesen,>
sprach ir beider geinet muot.
 <
Alyse, dîn sin ist sô guot
daz wir niht gein dir kuennen.
wir dri suln dir wol guennen
swa dir saelde geshehen mac .>
Loys, der dâ vröuden pflac,
sprach: < der rede gebt ein zil
 (mit triwen ich daz raten wil)
unde lazen daz vil staete!>
 <vil ungern ich daz taete
daz zuege gein unprise,>
sprach diu vil sueze alyse,
 <mîn kueshe valshes sich erwert.
ist iht saelden mir beshert,
der kan nieman mich behern,
wil sie got mir helfen wern .>
Innen des dô diz was,
dô wart hin ûf den palas
gesagt vremde maere,
daz neizwer komen waere
dâ hin von vremdem lânde
den nieman dâ erkande.
vil shier daz maer wart vernomen
daz die boten warn komen
die hete der markis dar gesant.
hin zu dem künege gienc zuhant
ein rîter der im daz sagte,
daz willehalm der unverzagte
im sine boten hete gesendet.
dirre zwivel wart verendet
shier zu munleune.
ez warn nit garzune,
gemuote rîter ez warn.
zuhant sie nit verbarn,
sie giengen hin dâ was loys,
unde sprachen: < uns hât der markis,
hêrre künec, her zu iu gesant.
wir süln iu tuon daz bekant
daz mit im kume rennewart.
hêrre, sie warn ûf der vart
dâ wir von in shieden dan.
iuch hiez der wol gepriste man
in beiden herberge biten,
sô sie her koment geriten,
daz sie wizzen war sie keren;
dâ mit suelt ir sie êren.
soelten sie irren danne,
daz zaem niht werdem manne .>
 <daz tuon ich gerne,> sprach der wirt,
 <ob unfuoge mich verbirt.
kuennet ir mir iht gezellen
wie vil sie haben gesellen?>
die boten sprachen: < ja, vil wol.
herberge man uns geben sol
vuenfhundert rittern oder mer .>-
 <marshalk, vil balde dâ hin ker
unde shaffe in guot gemach!>
Alyse hin zu ir vater sprach:
 <als liep ich iu, hêrre, si,
sô habet den markis hie bî
zu herbergen umme daz
daz in unde uns si deste baz .>
 <daz tuon ich gerne,> sprach loys,
 <
Rennewarten unde den markis
herbergen vür den palas hie!>
der marshalk dô des niht enlie,
sin gebot geshaehe alsô.
Alysen herze daz was vro,
von dem sie kummer dolte,
daz sie der troesten wolte.
Alyse sprach zu der künegin:
 <vrouwe unde liebes mueterlin,
mime leide dem ist gar mat:
Burdel die vil grozen stat
ich niht darumme naeme
daz rennewart niht enkaeme .>
diu muoter an die tohter sach.
hin zu der tohter sie dô sprach:
 <mich dunket daz er si der diep
der dînem herzen ist sô liep
unde dem du lihte vröude stils.
daz du mich dins willen hils,
dâ lit ein groz wunder an.
wizze daz ich dir verban
daz du vor mir birgest iht.
mîn auge daz an dir wol siht
daz vröude ist dîn nahgebur.
erleit dîn lîp ie kummer sur,
der kummer ist dir gesuezet
unde, swaz dir war, gebuezet .>-
 <vrouwe unde liebiu muoter guot,
ez ist sô einvaeltic mîn muot
unde mîn sin gar unversunnen.
muoter, du solt mir gunnen
swa von mîn herze vröude pfliget
unde alles leides sich bewiget .>-
 <
Alyse, tohter vil sueze,
got dir gar vuegen mueze
swaz dich an wirde prise .>
 <amen,> sprach sô alyse,
 <des wil ich helfen wuenshen dir.
mueterlin, wan gen wir
hin ûf den palas shawen
unde nemen zu uns die vrouwen?
daz kuerzet uns die stuende .>
der bete sie begunde
daz ir gernde augen blicke
verholn moehten dicke
wol ûf den weg gewarten;
ich waen, sie rennewarten
hete vil gerne gesehen.
ich kan rehte niht verjehen
der liebe von in beiden.
sie warn gar ungesheiden
der herze unde der sinne.
ich waen, die sueze minne
die riet dise gernde ger.
sie dahte hin unde dahte her,
ir gedanc was vil senelich.
Ich von duerheim ulrich
denke selten an die stat
dâ mîn herze si versat
der minne zu einem pfande.
wart ich mit minnen bande
etteswanne sere gebunden,
daz hân ich sere ueberwunden;
mir ist diu nôt gebuezet.
eins ir mir volgen muezet:
bezzer ist getagete tugent
danne ein unverwizzene jugent.
ir suelt sprechen der volge ja.
Nû sach man beide hie unde dâ
von knehten riten groze shar.
wie ieglicher dâ gevar?
daz mac ich nit gemezzen.
ich het vil nahe vergezzen
der zît, die ich hie sol sagen:
dâ manic heiden wart erslagen,
in des merzen zît daz was;
ez enwas dô weder laup noch gras.
dar nach kam des meyen zît,
dô gar diu welt in vröuden lit
unde diu heide in maneger bluete.
ez ringet swaer gemuete
sô die vil sueze nachtegal
singet ir vil suezen shal
in maneger hande wise.
Nû vuor von dem markise
vil maneger hande knehte
vil gar nach knehtes rehte:
mit watsecken unde mit saumen,
mit seilen unde mit zaumen.
gnuoge knehte man dâ vant
die ros zugen an der hant
unde ir hêrren shilte damite.
ez ist ein guot knehte site
der wishet vaste unde izzet,
unde nihtes dâ bî vergizzet
sô er von der herberge vert.
des hât vil maneger sich erwert;
ir ist genuoge mir erkant.
Nû was zu vranken in daz lânt
komen der sueze markis.
was tete dô der künec loys?
gein den hêrren er dô reit.
daz was alysen niht zuleit
swaz er sie bede geerte.
Loys von dannen kerte
hin gein den werden gesten.
dâ ritten zwene die besten
die dâ lebten ûf der erde.
Loys der reine werde
gap dâ manegen willekomen;
im was truren gar benomen.
er gruozte mit dem munde
die rîter sô er beste kunde,
unde mit dem herzen alsam,
sô er zu ir einem kam:
mit vlize im gedanket wart.
Nû sah er hin dâ rennewart
reit bî dem markyse.
Loys in suezer wise
begunde gein im gahen
unde in vil suoze enpfahen.
dâ er rennewarten ersach,
hin zu dem suezen er sueze sprach:
 <got willekomen unde mir!
vil saelic man, nû suelt ir
mir gebieten swas ir welt:
ich bin vür eigen iu verselt;
des bit ich mir sô helfen got.
iwer wille der ist mîn gebot .>
sam gruozte er den markis.
dâ kom ein man der was gris
an haupte unde an dem barte,
geriten zu rennewarte.
nû hoeret wer er waere:
ez was der lobebaere
von naribon heymrich.
des gruoz was sô manlich
daz im niht gliches wag.
wizzet daz der selbe tag
dar an geshach diser gruoz
iemer zu rehte heizen muoz
der pfingsten vigilie.
dehein gewaeltic concilie
glich unde sô shoene was.
Nû stuont ûf dem palas
ein michel her von vrouwen,
die wolten gerne shawen
alle rennewartes shoene.
der reine, sueze, unhoene
was sô wol gar geshoenet
daz sin shoene wuerde gekroenet
von mir vil sueze unde wol.
wizzet, wa von ich ez miden sol:
ein man sin shoene shonte,
des lop gar ueber donte
swer getihtes ie gepflac.
sin lop vür uns alle wac,
der dehein buoch gemachet hât.
ich bin der des niht lat,
ich sage wie er ist genant:
sin lop vor ûz an den zenkin bant
der was geheizen wolfram.
swa in lobes hin gezam,
hey, wie sueze er daz sprach!
man nante in von eshenbach.
Nû wil ich mich des bewegen,
niht vil der bî rede pflegen.
der rede wirt mir doch zuvil.
ob ich die warheit sagen wil,
ich bedoerft alrerst der sinne
daz ich sagte wie minne minne
enpfienc unde vil sueze gruozte.
Alyse diu wol gesuozte
suohte vaste mit den augen
ir herze liep vil taugen.
daz mohte sie shiere vinden:
alle shoene mueze erwinden
gein rennewarte dem klaren.
sin shoene begunde varen
der reinen lieben minne.
sie sprach zu der küneginne:
 <mueterlin unde liebiu vrouwe,
der shoene wunder shawe,
daz dort, sich, ist erbeizet.
mîn herze er rehte reizet
als ein gerehtes vederspil,
daz sinen vluc volle vliegen wil.
sol ich dich, vrouwe, niht triegen,
sô wil ich volle vliegen
zu dem des shoene mich dâ lucket.
sin minne diu ist gevlucket
mir in daz herz enmitten .>-
 <tohter, ich wil dich bitten
durch dîn hochgeborne art
daz du lazest sin verspart
durch mich swes dir zu willen si .>-
 <laege dir mîn kummer nahe bî,
der mînem herzen nahe lit,
kume erbeites du der zît
daz naem dîn swaer ein ende.
mit dir ich daz verpfende,
ob ie man sô shone wart
als ist der shoene rennewart .>-
 <tohter mîn, la dîn kriegen!
sin lîp der kuenne vliegen,
dins leides ich dich ergetze.
sô nahe ich dir in setze
daz ez dich genuegen sol .>-
 <vrouwe, den kummer den ich dol,
ich gedinge, des werde rat,
sit mir got daz gefueget hât
daz zu munleune er ist
der mir nû vil lânge vrist
dem herzen lit vil nahen.
wanne süln wir in enpfahen?>
sprach diu sueze alyse.
Nû kam heymrich der grise
gegangen zu den vrouwen hin.
er sprach: < wizzet ir daz ich bin
iwer vater unde des rîches man?
zu rehte ich iuch wol êren kan.
darumme ich her zu iu gienc;
der nie wibes minne enpfie
mit getat swie umme den sin,
ir suelt alsô enpfahen in
daz er die sinne dâ hin lege
daz sie von im nieman mege
genemen âne der minnen rat.
sich, liebe vrouwe, was dort stat!
ez ist binamen der minne kint .>
er sprach: < ir vrouwen die hie sint,
schawet sine persone
unde habet iu daz zulone,
swelher muot sîner minne gert,
daz in diu minne des gewert,
ob sie ir gert âne wenken.
wie mohte got gedenken
daz er geshuof die kreatur!
er ist vor aller geshaft ein vluor .>
daz lop alysen machte
daz gar ir herze lachte,
daz er sô vil im lobes shoz;
der luete alysen doch verdroz
unde was ir von herzen leit.
Nû die zwene sint bereit,
Rennewart unde der markis,
zu genne in daz paradys.
got ûf der erden worhte daz.
bî namen ein engel drinne saz
an shoene in engels wise.
wol dan, vil sueze alyse,
dîn shoene enpfahe den shoenen,
der shoene kan ueberkronen
swaz shoene hât der drier lîp,
ez si man, maget oder wîp.
hie glaste glast gein glaste.
Loys hiez ez dem gaste
baz danne wol bieten.
der mich nû woelte gemieten,
sô woelte ich den anevang sagen.
nû wil ich doch niht verdagen,
ich woelle in iuch wizzen lân:
Loys der hiez alysen gan,
daz sie rennewarten kuste.
wie ob siz doch geluste?
Dâ sprach der werde markis:
 <
Alyse, wis gewizzen wis
unde kuesse mînen swager sueze
unde zel im daz zu buoze,
ob er deheine unwerdekeit
in disem hove ie erleit .>
sie tete als man ir gebot.
Alysen varwe diu wart rot
unde dar nach wider bleichen.
diz was der minnen zeichen.
sie zeigte daz ir sinne
gar gerten sîner minne.
diu künegin kuste irn bruoder:
 <willekomens tusent vuoder,
markis, wil ich legen ûf dich,
herze lieber bruoder, nû sprich
wie ich rennewarten tuo?>-
 <vil liebe vrouwe, get her zuo
unde kuesset mînen swager!
ich wolte daz ir mich trager,
vrouwe, hetet enpfangen
unde waert hin zu im gegangen .>
diu künegin tete swaz er sie hiez.
Alyse dô des nit enliez,
sie enkuste den markis.
 <wol dan,> sprach dô loys,
 <wir süln nach disen gruezen
den hunger vaste buezen .>
den gesten gar die vrouwen nigen.
Diz maer wil ich lazen ligen
biz daz sie shone gezzent
unde des hungers gar vergezzent.
der vil werde künec loys
vil wol sinen hohen prîs
mit handelunge bewarte:
er gebot daz rennewarte
daz er aeze mit alysen.
wer kunde der vuoge in wisen
daz er âne rat unde âne bet
gar der geste willen tete?
mit muote warn sie in ein;
vil shone ab in beiden shein.
einz dem andern wol behaget.
dâ hete maget unde maget
mit herzen sich vereinet,
ir lîp vil wol gereinet
vor allem valshe gar bewart.
Loys sprach zu rennewart:
 <nû solt du vil vaste ezzen
unde durch liebe gein mir vergezzen
daz du daz wasser truege
unde mînen koch ersluege
unde in daz viur in raeche.
vil wol du dich erraeche
swaz er dir tete zu leide.
ê daz dîn lîp nû sheide
von mir, unde hân ich sinne,
ich gewinne dîner hulde minne.
waer mir dîn art baz erkant,
ich waer bliben ungeshant.
von naribon heymrich,
dîn prîs an lobe ist vil rich.
du solt ezzen mit der künegin;
sô wil ich ezzende sin
mit dem markyse.
het ich nû guote spise,
nie sô gerne ich die gewan!>
Ez was manic werder man
gesezzen dâ zu tyshe.
man gap dâ huenr unde vishe,
den vasant unde die perdise,
daz dâ was in maneger wise
die ezzen gemachet wol.
der wite palas der saz vol
gesetzet umme unde umme.
der wise unde der tumme
heten gar geliche genuog.
mit zuehten manz alles vür sie truog.
ich enkan daz wunder nit gesagen
daz dâ vür wart getragen
von ezzen unde von trinken.
dâ endorfte nieman winken
daz im ihtes gebraeche.
ob ich nû vil gespraeche,
daz duhte ich waen zu nihte.
von dem tish gerihte
dâ endorfte nieman duersten,
weder den hêrren noch den vürsten.
sie heten win unde den met,
den lutertranc unde daz klaret,
dar zu den roten syroppel.
man gab inz âne toppel.
sie shieden dannen âne gelt.
Die besten die nû hât diu welt
minnent gar daz luoder:
vater, neve unde der bruoder
unde dar zu der lântman.
den tugentrîchen ich ez erban,
umme shaelke liez ich ez sin.
manic rîter minnet den win
harter danne ein shoenes wîp.
ouch ist maneges wibes lîp
diu vaste drinket an den gast,
diu blibet âne der minne last.
ich enwil durch becher zucken
mich nit lân kummer drucken,
unde ob waer mîn bester tag,
dar an mîn gernder wille lag,
dannoch wolt ir nit suochen
noch ir minne gabe ruochen.
warumme suohte ich minne an sie?
minne kom in ir herze nie.
wer moehte sie danne dâ vinden?
ez ist gnuog; ich wil erwinden:
mîn bî rede ist iu swaere.
ich wil wider an daz maere
komen, sô ich beste kan.
Dâ enwas weder wîp noch man
wan die vil reine wâren
unde allen valsh verbaren.
man kunde dô mit valshe niht,
des nû leider vil geshiht
an gnuogen die waenent minnen,
unde woellent mit valshen sinnen
ir willen volle rueren gar.
der nimt diu minne kleine war
diu dâ staet ist unde guot.
was man zu munleune tuot?
daz mueget ir gerne wizzen.
künec loys der was enbizzen
unde hete den gesten gnuoc gegeben.
wie shuof er der geste leben?
man liez sie varn an ir gemach.
ob rennewart dâ vor id sprach
zu sîner vröuden wane?
der gewizzen bin ich âne;
ich waene daz erz taete
unde sie gnaden baete,
kunde er an muote nit verzagen.
nû wil ich alrerste sagen
wie in beiden dô gelânc.
Rennewarten duhte gar zu lânc
nach alysen die gebite.
ich waen, die selben nôt sie lite.
dâ mit shied er von ir dan.
wie mohte den ellenthaften man
diu minne alsô gevahen?
dâ sie nit ein ander sahen,
daz kunde ir vröude krencken.
ir trost daz was gedenken
gein der kummerlichen sene.
swaz taten dise, die unde jene,
daz was in beiden gar ein traum.
von der minne wart nie saum
ûf sô getriwe liebe geladen.
sus kan diu minne herze laden:
gast der ist der minne wirt,
wol sie, wie wol in beiden wirt!
swa diu minne liebe birt,
des valshes man dâ gar enbirt.
man muoz valshes hie enbern;
diu minne kan hie triwe bern.
Nû was ez komen an den tac
dar an ir beider wille lac,
daz man ir muot von leide enbant.
nach dem markys wart gesant,
er solde den künec gesprechen.
 <
Rennewart, nû wil ich zechen
daz wirt dîn leit zu liebe braht.
unde ob dîn vröude was verraht,
der wil ich shiere helfen druz.
nû wis vro: dîn leit ist ûz!>
sprach willehalm der vil sueze.
 <daz ich daz gedienen mueze,>
sprach rennewart mit vröuden groz,
 <markys, du bist mins heiles loz.
nû shaffe ein ende mîner ger!>-
 <
Rennewart, swes ich dich nit gewer,
Kyburge vröude daz verseit .>
der markis zu dem künege reit
unde zu der küneginne wert.
 <markys, mîn triwe an dich gert
daz du mir die warheit sagest
unde durch die liebe nit verdagest
der du gein rennewarte pfligest:
mit warheit du sin arte wigest,
daz dâ hin wege die wage!>
 <
War zuo sol disiu vrage?>
sprach willehalm der staete.
 <riete ich iu unde baete
dâ niht diu warheit waer bî,
sô waer mîn herze staete vri.
Rennewart ist terrameres kint.
hêrre künec, iwer witze ist blint,
uns ist untriwe vil wilde.
ir moehtet an sînem bilde
kiesen shoene unde edel vruht,
ir krencket iwer gewizzen zuht.
nieman habe sô krancken sin
der gange her unde sehe an in,
ern sehe wol daz rennewart
geborn ist von hoher art;
daz glaubet, ob ir wellet.
ob er iu nit wol gevellet,
er gevellet doch lihte alysen.
ir wellet iwern prîs enprisen,
Loys, werder künec vil her,
wizzet daz terramer
gewalt sô maneger kronen hât
daz in gar dueht ein missetat,
daz des sin kint gezaeme
daz ez iwer tohter naeme.
ich woelte daz wol verpfenden
daz er diz moehte erwenden,
ern gaebe drumme sin halbes guot .>
 <
Willehalm, swar nû stet dîn muot,
des volgent unser sinne,>
sus sprach diu küneginne,
 <sin shoene ist hoher arte glich .>
dâ sprach der wise heymrich:
 <wir süln dise rede verenden.
swer vröude uns welle pfenden,
der widerrate dise geshiht:
diu künegin mîn zu vater giht,
sô bin ich ir kindes âne
unde bin niht des valshes vane
unde enwil sin nimmer gepflegen,
sô ich nimmer enpfahe gotes segen.
ich woelte in zu kordes holn
unde gern die aerbeit doln,
ê daz ez niht geshaehe.
macht niht die rede sô waehe.
ob rennewart sie wesse,
iu waer gevallen ein esse,
iu verduerbe guot, lîp unde prîs.
vil werder man, künec loys,
hiut ist des heren geistes tac,
dâ von uns nimmer enmac
hie an iht misselingen.
heizt iwer tohter bringen
unde dar zu rennewarten laden.
welt ir âne sunderen shaden,
hêrre, sin, sô tuet ein dinc:
komen beide in den rinc,
unde vraget man unde maget,
ob ez in beiden wol behaget.
ir woelt daz sie ein ander nemen;
woelle sie des niht gezemen,
sô si gar under in beiden
der wille dâ mit gesheiden .>
Dâ sprach der künec loys:
 <
Willehalm, getriwer markys,
sprich ob ez dich dunke guot.
wizze, ich bin der vil gar tuot
swaz gevellet dîner lere .>-
 <sô enmueze ich nimmer mere
Kyburge lîp mer gesehen,
ob ich ihtes welle jehen
wan der rehten warheit.
ist iu daz liep oder leit,
ich rate iu als ich beste kan:
besendet den vil werden man
unde sprechet: « lieber rennewart,
sô vro ich nie deheines dinges wart
unde, wilt du sin mîn ander kint,
alle die hiute lebende sint.
ob dînen muot daz kan gezemen
daz du wilt mine tohter nemen,
die gibe ich dir vil gerne,
unde waeres du zu yberne,
den kumer woelt ich gerne doln
unde dich ir zu manne holn . »
nû lat iuch niht betragen
unde ruochet die künegin vragen
ob der rat ir wol gevalle .>
sie sprach: < ob hie betalle
gar waer unser geslaehte,
ir deheiner geraten maehte
daz uns sô guot id waere.
nû ob man ez verbaere,
sô ist mir daz wol bekant,
er naem uns lîp unde lânt;
wir süln sie im gerne geben,
daz kaufet uns guot unde leben .>
sus antwurte diu künegin.
 <die rede lazet staete sin,>
sprach der werde künec loys.
 <nû sit an witzen ir vil wis;
mîn êre an iwerm rate lit,
wie gemache ich ein hochgezit
von alysen mînem kinde,
daz al mîn rîche bevinde
daz ich hohe an lobe hân gevarn.
dâ von wil ich nit guotes sparn.
ich wolte, an swem der tauf lit,
daz er zu mîner hochgezit
mit vil guotem willen kaeme.
daz sie des alle gezaeme,
darumme gaebe ich guotes vil .>
 <ich rate nit daz wir daz zil,
hêrre, iht vuerbaz ziehen .>
den shande ie kunde vliehen,
der markis, der riet den rat:
 <driu tusent rîter ir wol hât;
dâ mit tuon nû was wir moegen!
wir süln sie hinaht zu im legen.
swaz man tuot, daz ist geshehen>.
 <sô wil ich der volge jehen,>
alsô sprach der künec loys,
 <
Willehalm, getriwer markys,
nû sende nach rennewarte,
den belânget lihte harte.
wir süln im alles trurn wern
unde doch alysen heizen swern
ob ez der suezen wille si .>
 <ich wil iuch, hêrre, lazen vri,
wider sprechent ez ir sinne,>
sô sprach diu küneginne.
Willehalm nach rennewarte reit.
er was zu komenne vil bereit.
als er diu maere vernam,
ein vröude in sin herze kam.
diu varwe in alsô klarte,
ob dâ vor in iht beswarte,
des was nû gar vergezzen.
sin herze hete besezzen
ein hoher muot unde vröuden vil.
sin leit daz muoz an daz zil
vor halber nacht noch laufen,
sin herze vröude kaufen.
Nû was komen rennewart.
ich waen, ie man shoenr wart.
dâ er gestuont dâ er solde stan,
dâ bat man nach alysen gan.
 <der bote wil ich selbe sin,>
alsô sprach die künegin.
hin zu alysen sprach si dô:
 <liebiu tohter, nû wis vro.
sich muoz vraewen dîn junges leben.
wir hân dich einem man gegeben
daz nie dehein man sô shoene wart,
sit daz diu helle wart entspart .>-
 <saelig vrouwe, wer ist er?>-
 <des ie dîn herzeclichiu ger
von kinde hât dâ her gegert.
du bist sô wol mit im gewert
daz nie wîp mit manne baz.
du sprîchest lihte, ich shimpfe daz?>-
 <swa du dins kindes shimpfes,
dar an du ungelimpfes:
ez hazzet got unde dar zu dich .>-
 <vür war, tohter, nein ich .>-
 <sihstu, vrouwe, wa er stat?>-
 <dem man dich gegeben hât,
wol dan, er sol dir iezu swern,
ez ensi daz du ez im woelles wern .>
Dâ mit giengen sie dô dar
hin zu der ritterlichen shar.
Loys gein sîner tohter gienc.
ir hant er in die sinen vienc.
nû kamen sie an den ring gegan.
 <weistu was ich hân getân?
du solt rennewarten nemen,
ob dînen muot daz kan gezemen.
dîn oeheim daz hât gelobt .>
 <ob mîn sin niht danne tobt,
ich velshe niht sîniu wort.
sin prîs der hât sô grozen hort
braht biz an dise stunt,>
alsus sprach alysen munt,
 <swa er vür mich sine hant
hât gesatzt vür triwen pfant,
des sol ich in machen quit:
ez sint mînes libes lit
alle vrish unde wol gesunt.
ich weiz wol daz in kurtzer stunt
mîn leit nimt ein ende,
unde ich mich dar gewende
daz mîn leit ist gar gelegen,
unde muoz mîn herze vröuden pflegen.
vil groze swaer ez doch truoc;
diu nôt mir vröude under sluoc.
von der nôt bin ich erlost.
daz tete des helfeclicher trost
des gewalt ist aller meist.
ez tete der reine here geist,
der wol kummer brechen mac.
hiute ist der selbe tac
daz er die kristenheit beriet
unde gar von ungnaden shiet.
des selben geistes minne
wil beraten mine sinne
der minne die kan beide geben
der welte gunst, der sele leben.
markys, oeheim willehalm,
merke rehte mins mundes galm:
dîn geluebde solt du enbinden,
la rennewarten nit erwinden,
sinen eit den heiz in swern!
uns beiden nieman kan erwern,
wir enwoellen bî ein ander wesen .>
 <
Alyse hât den prief gelesen
unde ist enbunden gar ir muot.
Rennewart, edel rîter guot,>
sprach willehalm der markys
 <sage uns ûf ritterlichen prîs
ob dîn wille ste alsam .>-
 <markys, wizze daz ich nam
Alysen zu ê, dô ich von ir shiet.
ir suezer munt mich dô beriet
eins kusses zu privileie.
hie stat pfaffe unde leie,
die vragen sie âne valshen list
ob sie mîn kone mit herzen ist.
spricht sie ja, sô mac der eit
sin abe; sô bin ich bereit
zu legene ûf die kefs die hant,
sô wirt der kristenheit bekant
daz hie geshiht ein reine ê.
künec loys, ich engêr niht mê
wan daz mir werde alyse .>
vil luete sint in der wise
daz sie nach guote sprechent.
dâ mit daz reht sie brechent,
als got hât die ê gesat.
Rennewart nit guotes bat:
er truwet ez gewinnen vil.
dise rede hân wir an daz zil
geredt; der si ein ende.
Loys dâ bî der hende
Alysen nam vil shone.
 <dise maget unde die krone,
Rennewart, die wil ich dir geben.
doch wil ich mîner zite leben
mit dîner gunst die krone hân .>-
 <herr künec, tuon unde lân
von mir sit ir des unverirt,
daz mir nur alyse wirt,
sô hân ich alle krone
von mime dienste zu lone .>-
 <
Alyse tohter, wilt du in?>-
 <hêrre vater, ich hân den sin
daz ich mit triwen spreche ja .>
 <sô mac man wol lazen dâ
die heiligen,> sprach heymrich.
 <ir beider herzen sint gelich:
er ist ir, sô ist sie sin.
habent sie kummerlichen pin
erliten, dem geben ein ende,
ob got die stat in sende.
dâ mit süln wir zu messe gan .>
diz waz bezzer vil getân
vastende danne enbizzen.
luetzel sinne ist sô gewizzen,
sie enbringe lihte der win
daz sie nach im muezen sin.
Dâ man gesang die messe,
sinen willen nieman wesse
der rennewart dâ was genant.
er nam alysen bî der hant
unde vuort sie vür den pfaffen.
er sprach: < nû süln wir shaffen
daz got unser ê betalle
hie unde dort wol gevalle .>
Alyse sprach: < mich dunket guot,
vil saelic rîter, swaz ir tuot,
daz unser heil kan meren.
gebieten unde leren
suelt ir mich nû, vil saelic man .>-
 <wizze, vrouwe, swas ich kan,
daz ist dir vil unverborgen
den abent unde den morgen.
nû süln wir genenden,
unser ding hie volenden
mit vil getriwelichen siten .>
sie begunden beide biten
den pfaffen daz er daz taete
unde got mit vlize baete,
daz ir ê alsô geriete
daz in darumme zu miete
daz paradys wuerde,
unde daz ir suenden buerde
verswante ir reines leben.
der priester sprach: < ich wil iu geben
vür alle iwer missetat,
die ir biz her begangen hât,
daz iwer beider herze ste
als got geshuof die reinen ê.
iwer muot sol sin vil reine
mit triwen gar gemeine,
sô wirt iu daz hymel tor
vür war niht versperret vor .>
der pfaffe tete als er solde
unde als ir wille wolde,
nach ir getriwelichem bete
daz er in beiden tete.
Nû vuor man enbizen sa.
wizzet, ez waz bereitet dâ
harte vil von guoter spise.
Willehalm dem markyse
stuont sin muot gein vröuden hoch,
daz sich sin ding dâ hin gezoch
daz alyse rennewarte
zu herzen lag sô harte
unde rennewart alysen sam.
ir beder herze dô gezam,
sô man enbizzen waere,
daz diu künegin niht verbaere,
sie enhieze si an ein bette gan.
ich enweiz niht ob daz wart getân
oder ob sie biz zu der nacht biten.
hin zu der nacht wart niht vermiten,
sie engiengen samt zu bette.
dâ wart vil gar des wette
daz sie kummers ie erliten.
nû wart der site niht vermiten,
ich endarf sin rehte nennen niht:
man wuerket in wol âne lieht.
Dâ der site under in ergie,
Alyse dô des niht enlie,
sie enslief in vil kurzer stunt.
Rennewarte tete dô kund
diu vil her gotes guete
daz vraeute sin gemuete.
Rennewart nit slafens pflac.
nû kam hin zu im, dô er dâ lac,
nach der reinen gotes lere
ein stimme sueze unde here;
sie rufte rennewarte.
des ruefens ershrag harte
der vil unervorhte degen
tete vor im des krueces segen,
dâ er die stimme erhorte;
ûf er san enborte
sich sanfte unde ouch vil lyse:
er vorhte daz alyse
erwachte, die vil sueze slief.
diu stimme anderweide rief.
sie sprach: < wache, rennewart!
ein ding ist dir vor verspart,
daz ist in kurzer stunt geshehen.
sich, des wil ich dir verjehen
unde dir niht heln lânger:
dîn wîp ist worden swanger
eines suns der vil saelic wirt.
sin lîp nimmer daz verbirt
ern bejage hie ûf der erden
vil hohen prîs werden.
er wirt starker danne du bist,
daz kuendet dir der here krist.
der saelden er vil erwirbet.
sin muoter an im stirbet,
unde wizze, sô sie tôt geliget,
diu sele dort gnaden pfliget.
swaz ich dir sage, daz ist war.
du sihst wol, ê daz sich daz jar
habe verendet bis an den ort,
daz war werdent mîniu wort.
darumme solt du niht verzagen.
got der hiez dirz selbe sagen
durch die reine diu an dir lit.
du hast vil manegen herten strit
in sime dienste getân;
des wil er dich geniezzen lân
unde liep hân iuch beide.
dâ mit ich von dir sheide,>
sprach diu stimme unde vuor hin.
Dâ mit wart rennewartes sin
beladen mit herzen swaere.
glaubent daz er waere
vil trurig unde vröuden bar.
sin herze weinen niht verbar.
dâ rennewart der wol gereinde
mit suefzen alsô weinde,
Alyse erwachte dâ von
unde sprach: < ich was ungewon
der gebaerde an dir, suezer man.
ich waen, dich mîn bedriezzen kan.
dich riwet lihte diu geshiht.
la dich sie, hêrre, riwen niht!
ja wuerde ich lihte lieber dir;
du bist lieber zwirnt mir
danne vater unde muoter.
lieber hêrre mîn vil guoter,
ich mane dich der triwe
daz mit vil sender riwe
mîn sin nach dir was beladen.
Rennewart, nû la mir niht shaden
daz du von arte bist sô hoch.
mîn herze dich im selbe zoch
dâ dich mîn augen erblicten,
dine minne mich sô bestricten;
der strit hât sich erloeset nû.
saelic man, daz erkenne du:
tu mir als du von rehte solt.
swaz dîn herze swaere dolt,
von swelhen dingen ez die treit,
daz ist mînem herzen leit.
nû lebe mit vröuden, suezer man!
sô lieben man nie wîp gewan,
daz weiz ich von der warheit wol.
nû sage mir dînes kummers dol.
swaz du klagest, daz ist mîn klage.
lieber hêrre mîn, nû sage
was dir vröude mache verre .>-
 <waz weistu daz mir werre,
vil herze liebiu vrouwe guot?
sich sol zu rehte vraewen mîn muot
unde des gote gnade sagen
daz sin guete nit verzagen
mit helfe ab uns kunde.
wol mich der saelden stunde,
daz ich an dînem arme lige!
ungerne ich, vrouwe, dir verswige
swaz mir vröuden zustorte .>-
 <
Rennewart, ich enweiz waz ich horte,
daz binamen mit dir redte.
swaz aber ez dir sedte,
des ist mîn sin unwise.
ich bin, hêrre, dîn alyse.
tu mir swaz dir gevalle!
mîn muot der ist betalle
nach dins herzen muote.
nû gewer mich des ich muote.
wilt du daz tuon, suezer man,
nû gedenke, hêrre mîn, dar an:
swaz ieman riet, ich wolte og dich.
lieber rennewart, nû sprich!>-
 <ich tuon, alyse, swes du gerst .>-
 <hêrre, swes du mich gewerst,
dâ mit sich dîn werdekeit
kan an prise machen breit .>-
 <
Alyse vrouwe, swaz du wilt,
ez si luetzel oder vil,
swaz du gebiutes, daz ist getân .>-
 <hêrre, sô ruoche mich wizzen lân
waz der rede mit dir pflaege,
dâ ich slafende laege .>-
 <ez ist ein traum, mîn herze liep.
vrouwe, ich wirde nimmer diep,
ich hân dâ her niht verstoln
noch dehein ding vor dir verholn.
vür war mir ist unbekant
alsô dîn vrage ist gewant.
mîn herze liep, sie ist umme sus .>
ein ummevahen, ein suezer kus
gaben ein ende der vrage.
ich waene, der minne wage
under in aber die liebe wag.
nie man bî wibe gelag
noch wîp bî deheinem man
dâ minne bezzer reht gewan.
Sie heten noch geliche jugent.
an in was shoene bî der tugent.
swa jugent mit liebe umme gat,
diu minne nimmer daz gelat,
si entue ir reht als sie sol.
gelieben ist mit minne wol,
alsô sie der liebe sich enbarnt
unde mit vereintem muote varnt.
disen gelieben vil reine
der muot was gemeine
mit reinem herzen gar in ein.
under in wart niht kein nein;
ja, daz was ir beider wort.
der zweier liebe was âne ort:
vil gar sie in ir herzen lac.
swaz diu minne rehtes pflac,
daz hatte sich hie vereinet.
ir minne was sô gereinet
daz sie nit reiner mohte sin.
Nû kam diu sueze künegin
gegangen dâ sie dâ lagen
vil liepliche âne bagen.
sie sprach: < got grueze iuch beide!
ich waen, ich iu vil leide
mit mîner kunft habe getân.
welt ir bagen, sô wil ich gan
unde shier komen her wider .>
 <wir woellen noch dâ nider
ligen,> sô sprach alyse.
hin zu ir lieben amyse
ructe daz vil shoene wîp.
sie kuzte suoze ir mannes lîp,
daz ez ir muoter âne sach.
diu künegin vil suoze sprach:
 <tohter, mich dunket, rennewart
der si dime herzen vil zart .>-
 <sô dunket iuch rehte, vrouwe mîn.
gewunnen wir ie leides pin,
daz leit ist gar zergangen.
den ich hân ummevangen,
wizze daz ich den minne
mit herzen unde mit sinne .>-
 <vil wol mir, tohter, daz behaget
daz ir ein ander liebe traget
mit triwen unde mit staete .>-
 <muoter, mîn herze ie hete
Rennewarten im erkorn.
wol mich daz du ie geborn
wuerde, herzelieber man!
mueterlin, nû ganc hin dan!
wir woellen reden tougenliche .>
 <vil gern ich iu entwiche,>
sprach diu küneginne.
 <ez minnent mine sinne
daz ir bî ein ander gerne sit.
swa liep bî der liebe lit,
dâ mit der minne muoz gelingen:
diu minne kan wol bringen
den gelieben minnen don .>
Nû kam heymrich von naribon.
guoten morgen er in gap.
 <
Alyse, maht du âne stap
gegen, daz laz uns besehen.
ist dir leides iht geshehen,
daz gearnt rennewartes lîp .>
Alyse daz vil reine wîp
sprach: < herze lieber âne,
gang mit der künegin hin dane
unde laz uns beide ûf stan.
gelaube mir, ich mac wol gan
âne stap swa ich wil hin .>
 <des vraewet sich mins herzen sin,>
sprach heymrich unde gienc hin dan.
Rennewart der vil reine man
gieng dâ die rîter wâren.
die rîter nit verbaren,
sie engruozten den vil suezen.
ouch begunde er sie suoze gruezen
mit worten wol gesuezet.
er sprach: < daz ir alle muezet
gewinnen hiute guoten tac!
dar nach swaz ich gedienen mac,
daz dien ich iu betalle .>
dâ gein nigen sie alle
unde sprachen: < gnade, hêrre guot;
die êre die ir uns hie tuot,
vil wol die gedienet wirt .>
Nû kam gegangen des rîches wirt
mit hohem muote, loys,
unde willehalm der markys.
Rennewart hin gein in gienc.
der markys dô des nit enlie,
ern spraeche zu rennewarte:
 <wie nû? hât dich iht harte
verdrozzen an dem bette,
oder ist dins kummers wette
des du lânge hast gespilt?>
 <ich waene daz du shimpfen wilt,>
sprach er zuo dem markyse.
 <ich unde die sueze alyse
tuon nû sô wir beste muegen.
vil ungerne wir iht zuegen
unser ding nur wan in ein,
unde wizze daz ez niht enzwein
brîchet, biz wir hân daz leben.
uns hât got daz heil gegeben
daz ich bin sie unde sie ist ich .>-
 <
Rennewart, vil lieber, sprich:
bistu zu alysen worden
unde hast verlorn den mannes orden?
daz muoz mir iemer mê shaden.
Rennewart, ruoche her wider laden
dins herzen manlichen muot.
Alyse nimmer slag getuot,
wie sie anders nû gevar.
niht anders wil ich sprechen dar,
wan swa sie dînes willen pfliget,
ir wage zu rehter pflihte wiget,>
 <
Willehalm, dins shimpfes ist zu vil.
gip mir vuoge umb ein zil:
vil manic man der stat hie bî
unde waent daz dir ernst si.
sô bin ich wider den shalken
vil selten dâ her gewalken.
ungerne von dir spraeche ich daz:
ich was den shaelken ie gehaz.
dâ mit swige stille!
gein dir ist guot mîn wille
unde hân dir daz erzeiget wol.
vriunt des vriundes shonen sol
an ernst unde an shimpfe .>-
 <wa shimpfe gebent gelimpfe,
der shimpf ist gein vriunden guot .>-
 <
Willehalm, es wirt mîn muot
nimmer gein dir verwandelt.
ich hân dich dicke gehandelt
wol, wiltu des gedenken:
mîn triwe kan niht wenken
gein dir, daz wizze, markys.
du bist getriwe unde vil wis,
des gedenke, vil saelic man.
la mich die vinde rennen an
durch dich, als ich habe getân.
ich wil nimmer mere lân
swaz dînem muote wider stat .>
 <mîn munt, swaz der gesprochen hât,
daz tete ich in vil guoter wis,>
sprach willehalm der markys,
 <unde, rennewart, swaz dir ist zorn,
des woelte ich gerne hân enborn;
ezn geshiht niht mê, la diz varn.
ich sol daz vil wol bewarn
daz ich iht spreche mê
daz dînem willen wider ste .>
 <daz rate ich,> sprach rennewart,
 <ich hân manege aengestliche vart
gevarn dir gar zu troste.
dins bruoder kint ich loste
dâ sie lagen gevangen.
ich hân manic dinc begangen
daz dir wol zu staten kam
unde dich von aerbeiten nam.
wilt du des niht gedenken,
daz kan dîn wirde krenken.
dâ mit si des ein ende .>-
 <suezer rennewart, mine hende
ûf gnade ich dir biute.
swaz ich hân gesprochen hiute,
in triwen hân ich daz getân .>
Rennewart enmohte dâ niht lân,
sin munt der enmueste lachen
sin zorn an kreften swachen.
er sprach: < vil suezer markis,
hân ich gebaret in der wis
daz du wandes, mir waer zorn,
daz leit ist umme sus verlorn:
ez ist mîn shimpf swas ich sprach .>
Willehalm an rennewarten sach:
 <wes hastu mich ershrecket?
du hast ein leit gestecket
in daz herze mir vil tieffe,
daz ich niht lânger slieffe,
daz ist mîn klaeglichiu klage.
Rennewart, ich bin ein zage,
daz wizze, gein dime zorne.
gerne woelt ich bis morne
an dem bette sin gelegen.
mir was vröude nahe gelegen
von dime zornlichen site.
dîn staete triwe ich des bite
daz du die an mir begast
unde dînen zorn von herzen last .>-
 <markys, vürste vil hoch geborn,
benamen ich bin âne zorn
unde gewan sit nie gein dir haz,
sit daz dîn vuge mîn vergaz.
wa daz was, daz ist dir kunt;
umme daz selbe mins herzen munt
nimmer kein leit dir gebirt.
Willehalm, du bist unverirt:
swa ich sol dîn êre wern,
dâ wil ich slege vil verzern.
dîn triwe diu hât mich gewert
daz ich lânge hân gegert.
du kundes mich alysen wern;
ich enwil niht mer vröuden gern.
mîn vröude diu ist worden gantz.
ich hân gar der vröuden krantz
gesetzet ûf vil hohen muot.
Alysen guete diu ist sô guot
daz nieman sie ueberguetet:
mînen muot sie hât gemuetet.
nieman mich ueber wiben kan:
sô liebes wîp gewan nie man
als mir ist alyse .>
Nû hât man loyse
die messe gar gesungen.
die alten zu den jungen
vuorn dar nach enbizen.
vil manegen becher wizen
man dâ vollen wines truoc.
ez waer an mir ein unfuoc
unde duehte gar zu nihte,
sagte ich gar die gerihte
die man gap dâ ueber al;
ich wil sie lazen âne zal.
doch swes des mannes wille gert,
des wart er baz danne wol gewert.
betalle man ir shone pflac.
nû was komen der selbe tac
daz sich hin gezoch daz zil,
daz manlich von dannen wil.
urlaubes sie dâ baten.
 <des wil ich mich beraten,>
sprach loys der künec wert.
 <ich laze iuch doch nit ungewert:
swes ir gert, daz si getân!
noch hynaht suelt ir hie bestan;
morne sô varet got ergeben,
der muez iu sel unde leben
bewarn hie unde anderswa .>
Nû warn hübshe luete dâ;
hin zu dem markyse
in vil maneger hande wise
betalle die knappen giengen.
ir bet sie dâ aneviengen;
sie sprachen: < hêrre, des wir gern,
des sol iwer guete uns gewern.
sol man uns niht beraten
als ie die hêrren taten
zu grozen hochgeziten?>
 <des duerft ir hie nit biten,>
sprach der sueze markis.
 <ez hât der werde künec loys
getân diz in dem sinne
daz heizet diu gotes minne
unde niht durch dehein hohvart.
swaz ir geniezzet dirre vart,
daz behaltet ir vil lihte.
dâ man einen appet wihte,
iu waer gegeben mere.
nû volget mîner lere!
er sage oder kuenne singen
oder daz im sueze klingen
sine wol gerihten seiten,
die enduerfen hie niht beiten.
vart mit mir heim zu lânde!
ich bedenke gar die shande
die ir gebet hie loyse,
unde in zelet von dem prise
des pfliget sin hohe krone.
der vart ich iu sô lone
daz sie iuch niht geriwet.
mîn staete iu daz vertriwet:
ich vuelle iu gar die malhen,
swies pflegent niht die walhen
daz sie iht geben durch deheinen shal .>
sie sprachen: < hêrre, dise wal
die ir uns vor geteilet hât,
etlicher niht dise reise lat,
ern si der des versuochet
wes in iwer gnade ruochet,
sô waen ihz gnuoge lazent sin
unde dolnt shaedelichen pin .>
dâ mit shiet sich dô von dan
vil manic wol gelobter man,
den duhte gar zu lânc die bite:
ê daz dehein man dannen rite,
zehen tage die warn hin.
Nû muewete des margraven sin
daz er von rennewarte shiet.
sin vröude in herzeleit geriet
von shierer hin sheide.
sie begunden truren beide,
der markys unde rennewart.
er sprach: < daz ist dise vart,
Rennewart, von dir riten sol,
des muoz mîn herze soelhe dol
liden, die mir git die nôt,
daz manic man ist lihter tôt.
wie sol ich âne dich genesen?
ich soelte ez alles lazen wesen
unde hie bî dir bestan.
owe! wem soelt ich danne lân
Kyburge die vil reinen?
mîn herze muoz wol weinen:
ist daz ich hie blibe,
waz geshiht dem guoten wibe
diu vil êren durch mich lie?
rite ich nû hin unde bistu hie,
sô lit mîn vröude dâ nider .>-
 <dâ soltu komen her wider,
markis, in vil kurtzer zît.
daz sheiden mir vil jamers git
daz dîn lîp hie von mir tuot.
einen trost hât mîn swaerer muot
daz wir ein ander noch gesehen,
unde daz shier suelle geshehen .>
dâ mit der markys urlaub nam.
Dâ er zu sîner swester kam,
er sprach: < vrouwe unde swester mîn,
mîn herze dolt vil grozen pin
daz ich von dir sheiden muoz.
ich hân verlorn der vröuden gruoz,
unde machet mir der zwivel daz:
ich enweiz weder mir kome baz
hin varn oder bliben hie.
Kyburg, die ich dâ heime lie,
zu der waer ich gerne hin.
dâ wider stritet des mîn sin
unde ratet daz ich hie beste.
der wehsel tut mir alsô we
daz ez nieman glauben kan.
wie tun ich bekummerter man?
liebiu vrouwe küneginne,
dis lere mine sinne .>-
 <lieber bruoder, dâ ist mîn rat:
swelch man ein wîp dâ heime hât,
der lîp ist wol gereinet,
unde sie in mit triwen meinet,
der sol ir dicke wesen bî
alsô daz doch sin êre si
unde sin prîs vil wol bewart .>-
 <owe, vil lieber rennewart,
mahtu dine triwe prisen
unde la mich, hêrre, alysen
mit mir zu orense vueren .>
 <der bete solt du nit rueren,>
sprach loys der vil werde.
 <sô ich nimmer saelig werde!
ê ich alysen enbaere,
ich wolte ê daz ich waere
von der krone gesetzet
oder des libes sô geletzet
daz er mir iemer waer enwiht.
markys, du solt des gern niht
daz mich von vröuden kere
unde hohen kummer lere,
sô wil ich iuch bevelhen gote,
unde wizzet daz ich iwerm gebote
nimmer wil noch sol versitzen,
belibe ich bî den witzen
die ich von hinnen vueren wil .>
Dâ was von vröuden kleines spil
dâ willehalm der werde man
shiet von munleun dan.
diu künegin unde ir man loys
vlizzen sich in manege wis
Rennewartes willen gar.
wie der markys gevar?
daz sol iu kuenden mîn munt.
dâ vant er vil leiden vunt,
dâ er hin zu orense kam
unde er diu maer vernam,
daz muote in sere unde harte.
er gedahte nach rennewarte:
 <mac ich den niht gewinnen wider,
sô wirt orense nider
geleit von terramere.
wa ich nû hin kere,
des kan ich nit erdenken.
got wil mîn êre krenken
unde enweiz von welhen dingen.
moeht ich mich doch selben bringen
ûf daz hus hin,> sprach der markys,
 <sô riete mir ( sie ist sô wis)
Kyburg daz mich troste
unde lihte von kummer loste .>
wider sine geverten sprach er sô.
sine geverten rieten dô:
daz hus wurde nimmer sô belegen,
der guoter sinne wolte pflegen,
ûf daz kaem er vil wol.
 <ich bin der daz wagen sol!>
dâ mit dar ûf sie kamen.
Dâ die sine daz vernamen,
des wurden sie alle geil
daz got in hete diz heil
gefueget in sô grozer nôt.
Kyburg was nahe an vröuden tôt:
daz ir vater terramer
het getân den ueberker
unde orense besezzen,
ir leides waer nû vergezzen
daz komen was der markys.
Orense was in manege wise
beleit von terramere.
er gewan nie luete mere,
unde hete doch dar under
vil maneger hande wunder:
urrinder unde wisent groz.
niender vlecke lag dâ bloz,
er enwaer mit tieren bestellet.
swer die soelte hân gezellet,
der mueste vil der wile haben.
allentalp biz an den graben
lag manic ritterlichiu shar.
Terramer der hete dar
braht vil wunderlichiu ding:
ez waz breit der tiere ring
daz ez nieman glauben mac
daz er sô vil der breite pflac
daz ein wint ist jenes her
daz ê was komen ueber mer,
daz meistic gar sin ende kos,
dâ terramer den sig verlos
doch gar mit werender hende.
daz lânt an allem ende
was vol der sarrazine.
ez wolte sins leides pine
Terramer vil gerne rechen,
ob er moehte daz gezechen;
ez was sin wille veste.
Willehalm durch alle die geste
kam geriten zu sîner porte.
dâ in kyburg erhorte,
ir gange dâ wonte mite
an gange dehein vrouwen site:
Kyburc vor in allen lief.
ûf vil balde sie dâ swief
die vaste gesparten porten.
mit vil wol gesuezten worten
begunde sie in dô gruezen.
sie sprach: < die heiden muezen
uns orense lazen nû,
sit, hêrre, bist komen du
mit disen rittern hoch gemuot.
markys, dîn ellen noch in tuot
daz sie geriwen mac diu vart.
eya, bruoder rennewart,
ob dîn lîp hie bî uns waere,
wie gar mins herzen swaere
mueste von mir sheiden!
ich weiz wol daz die heiden
von dîner helfe daz rumten
unde sich unlânge sumten:
als sie dînen lîp ersaehen,
zuhant der vluht sie jaehen.
nû mac des leider niht gesin.
awe, verfluohten sarrazin!
was hât iuch nû sô gahens braht?
ich hete wenig des gedaht
daz mîn vater terramer
mir leit getaete iemer mer.
daz ist zu dem dritten male
daz er her zu pruvenzale
ist komen durch mich armes wîp.
er hete gerne mînen lîp,
ich waene, nû ertoetet.
sin lîp uns nû des noetet
des vil ungewon wir wâren.
er soelte zu drin jaren
vil kume daz her gewinnen .>-
 <er muoz mir aber entrinnen,
daz wizze, reine saelig wîp,
oder ich verliese mînen lîp.
liebiu vrouwe, gehabe dich wol
unde la dîn aengestliche dol!
wir süln harte wol genesen.
sueze kyburc, nû la wesen
daz du niht mer leidig sist:
swanne du, vrouwe, mir nit gist
trost zu mînes herzen swaere,
sô ist mir daz leben unmaere.
Kyburg vrouwe, troeste mich!>-
 <wie sol ich getrosten dich,
daz sprich, suezer markys.
mîn vater wirbet, daz dîn prîs
an hohem lobe sich krenke.
Willehalm, dar nach gedenke
wie du dînen prîs bewarst
unde niht libes missevarst .>-
 <den rat ruoche mir, vrouwe, geben
daz ich êre unde daz leben
behabe vor terramere.
ê er von hinnen kere,
ich gelege im die lage
daz er man unde mage
von mîner hant verliuset,
mac ich, deistwar, er kiuset
ob lebet dîn bruoder rennewart;
unde weste er iezu sine vart,
vil shier er danne kaeme.
von im dîn vater naeme
an sime her, waen ich, shaden.
leides sin wir unerladen,
uns erloese rennewartes hant.
er wirt aber von mir gemant,
von kyburge unde alysen.
wir süln die heiden wisen,
sô wir iemer erste muegen,
mit stichen unde mit grozen slegen
daz sie daz lânt uns rumen;
unde ensol mich des nit sumen.
doch wil ich ê den veigen,
ich unde die mine, erzeigen
daz ich noch hie lebendic bin,
ê daz ich von dir sheide hin .>
dise rede sie beide taten,
dâ sie sich slafen haten
durch rehte liebe geleit,
beide ir nôt unde ir leit
zu ahten sie dâ begunden.
doch pflagens under stunden
sô wol geliebter minne
daz dâ von ir beider sinne
des leides gar vergazen:
ir minne glich sie mazen;
daz kan die liebe sterken.
nû mueget ir rehte merken
daz diu minne wunders pfligt.
ir gewalt hât hie gesigt:
sie hât zu liebe braht ein leit.
ich hân hie von gnuoc geseit.
Wie der markys nû gevar,
er unde sine vil kleine shar?
des wil ich nû gar verjehen.
er hiez sine speher spehen
ob er dâ deheinen heiden
von dem libe moehte gesheiden,
daz woelt er gerne ervinden.
 <wilt du des niht erwinden,>
sprach kyburg diu vil guote,
 <sô habe dich in sîner huote
der durch uns zu menshen wart.
owe mir armen dirre vart
die du, lieber hêrre, verst!
hie mit vröude du mir werst .>
Nû kamen die spehaere
unde sagten disiu maere,
daz gar daz heidenishe her
von der burg bis an daz mer
gar ungewarnet laege
unde sins gemaches pflaege.
Willehalm zu den sinen sprach:
 <nû wenden unser ungemach
daz uns terramer dâ tuot!
wir süln dâ êre unde guot
an den heiden nû bejagen;
nieman darf dar wider sagen.
wartet ûf ein ander hie!
got die sinen nie verlie
swa sie warn benoetet.
er wart durch uns ertoetet;
des kan er wol gedenken.
die gnade süln wir nit krenken
die er an uns begangen hât.
swer nû sinen shepfer lat,
der beget die eresie.
wol dan, swer gotes sie,
der sol sich hie niht sumen!
ez muezen die heiden rumen,
oder ich wil tôt geligen.
got der hât in doch verzigen
sine gnade an dem ende.
got mit sin selbes hende
entwuerket die sarrazine.
wol dan, wir sin die sine!
selbe vuorte er den vanen;
ich enkan iuch nit baz gemanen:
dienen hie, daz gote behage!
swer an dirre vart verzage,
dem sie verspart daz paradys.
wir süln gote sinen prîs
hie zu pruvenzale wern.
man muoz des libes mich behern,
ich enversuoche ob ich die heiden
mit swaern herzeleiden
wider gejage zu kordes.
Terramer muoz des mordes
engelten daz er hât getân.
ich wil im mîn leben lân,
oder daz sine blibet hie .>
Hin zu kyburge er dô gienc.
er sprach: < gip her dînen segen!
ich wil des libes mich bewegen
durch den vil suezen got.
ich weiz vür war daz sin gebot
die heiden heizet vliehen
unde uns zu ir habe ziehen.
vrouwe, ich wil legen an mich
daz swertes slag noch speres stich
nimmer ruerent mînen lîp.
Kyburg, reine saelic wîp,
nû dole deheine swaere,
unde bite dînen shepfaere
daz er den strit zu rehte wege
unde sins kempfen sô pflege
daz er behabe sinen sige.
wizze daz ich tôt gelige,
oder sie rument mir daz lânt;
daz ist benant in gotes hant .>
die rîter er besante,
mit vlize er sie mante
daz sie gedaehten an den tac
sô nieman des entwenken mac,
er mueze dâ zu rehte stan.
 <got kan niht die sinen lân .>
sie sprachen: < hêrre, wir sin bereit .>
den alle zageheit ie meit,
als er daz wort von in vernam,
dô tete er als im gezam,
er unde vil gar die sine:
under alle die sarrazine
sprangt er âne vorhte.
der heiden er entworhte
daz nieman gahten kunde
die erslagenne, unde die wunde
liez er doln herzeleit.
dâ mit er gein orense reit.
dâ wart er wol enpfangen.
Was er dô hete begangen,
daz wart maer vil witen.
daz groze her an allen siten
begunde an sich legen wafen
unde vaste shrien wafen
ûf den künec terrameren.
diu vorhte begunde sie leren
daz sie wahten die nacht
mit aller ir heres maht,
wan sie warn ershrecket
unde unsanft erwecket.
vil wol sie des enpfunden
dâ sie die toten vunden;
dâ von verzagten sie gar.
dâ terramer des wart gewar,
niender truwet er genesen
unde sprach: < ich solde sin gewesen
dâ heim in mînem lânde.
vil groz laster unde shande
mac ich hie gewinnen
unde selber kume entrinnen
Willehalme dem markyse.
unde waer ich sinnig unde wise,
ich rumte balde im daz lânt.
ez ist verzaget tervigant
unde mîn hêrre mahmet.
waz hilfet mich daz ich ê tete
irn willen wol zu volle?
der gewaltige appolle
wie helfens mir geswichen.
sol ich nû vluehteclichen
aber komen zu kordes hin,
vil gar ich des gehoenet bin
gein dem künege, gein den goten.
hoher prîs ist mir verboten
unde daz ich lebe mit shande.
ich blibe hie zu pfande
alsô daz ich gelige tôt.
von der ich lide dise nôt
unde disen shaendelichen pin,
vür war ez muoz ir ende sin.
ir lîp giltet mir den shaden:
mîn swert muoz in ir buche baden
diu eteswan mîn tohter was.
daz ie ir muoter ir genas,
daz wil ich den goten klagen.
kan aber ieman mir gesagen
ob rennewart hie waere?
wer ervert mir diu maere?
hât er getân dise geshiht
von der ich hân des lasters pfliht,
sô tuot er uns noch mere
der vil herzeclichen sere.
rat wie wir daz erwenden!
er geratet uns sô pfenden
daz wir muezen tôt geligen.
er eine mac uns angesigen:
nieman kan sich im erwern.
Baldewin der muost im swern
daz er binamen sich taufte,
dâ mit er sin leben kaufte,
dâ er baldewinen sunder danc
mit sîner krefte betwanc.
niht im dâ vor genesen kan
ez si daz tier oder der man.
dar nach ratent als ir welt!
ich hân iuch vil gar gezelt
swaz uns dâ von mac geshehen .>-
 <
Terramer, wir süln besehen
ob wir uns erwern moegen
mit starken stichen unde slegen .>
Dâ sprach malachas ein künec wert:
 <sol uns alle sin eines swert
betwingen dirre vluehte,
vil uebel geshehe der vruehte
die an im wart geborn.
Terramer, mir ist vil zorn
daz dîn ellenthafter lîp
ist verzaget als ein wîp
die man in vorhten vindet.
dîn lîp an prise erwindet
unde enwirt nimmer gantz.
wir süln aber ûf alytshantz
der kristen wer versuochen.
was ob mahmet kan ruochen
daz er uns zu dem sige zelt?
hêrre, ir hât hie manegen helt
der ez wol tar wagen.
ir suelt die künege vragen
unde dar nach die rittershaft,
ob sie mit ellenthafter kraft
iu helfen rechen wellen
maneges werden ritters ellen,
den ir ûf alytshantz verlurt,
dâ ir die shumpfentuere kurt .>
 <
Daz tuon ich gerne,> sprach terramer,
 <unde wizze daz mîn herze ser
mir hiute vil gar niwe sint.
ob ich niht mere wan mîn kint
dâ shaden gnomen hete,
mîn klagen waer iemer staete;
mich twinget mins leides muo.
nû werbent daz der strit vil vruo
vaste gein den kristen werde.
sie muoz mir under die erde
entrinnen, oder ir ende
nimt sie von mîner hende,
diu arabel was genamt.
ir wipheit sich hât vershamt.
sie enist niht mîner art.
ir bruoder rennewart,
dem riet ir ungetriwer rat
daz er sich getaufet hât,
unde ist rîter worden
nach ritterlichem orden
unde hât ein kristen wîp genomen.
Loysen dem hât daz gezomen
daz er im gab zu lone
sine tohter unde die krone
nach sînem toten libe.
Rennewarte unde sînem wibe
den wil ich vuegen soelhe nôt
dâ von sie geligen tôt.
dâ mit süln wir riten
unde daz her an allen siten
vil vaste manen unde biten
daz sie nach ritterlichen siten
helfen rechen mir mîn leit .>
Terramer niht lânger beit:
er selbe reit von shar zu shar
unde bat die rîter ueberal gar
daz sie im huelfen striten;
er woelte an allen siten
Orense vaste vehten an.
 <ich bite mage unde man
daz sie ir triwe bedenken
unde mir helfen krenken
Willehelmen unde arablen.
soelt ich sie ob dem nablen
mit mînem swerte erstechen,
dar nach woelt ich versprechen
daz ich nimmer krone getruege,
daz ich die dri ersluege,
mîniu kint unde den markis.
hât mahmet ein paradys,
des woelt ich mich verzihen.
owe! wan soelt ich rihen
durch ir drier lîp mîn swert,
sô hete appolle mich gewert
geltes vür den grozen shaden
der mich prises hât entladen .>
Die rîter al gemeine,
der groze unde der kleine,
der kurtze unde der lânge:
 <kumet rennewart mit der stange>
diz sprachen sie alle geliche,
der arme unde der rîche,
 <sô muezen wir des todes wesen.
ern lat niemanne hie genesen
niewan als im gevellet.
doch, hêrre, swaz ir wellet,
daz süln wir tuon vil gerne .>
der künec von todierne
sprach: < lieber hêrre vil guot,
lat sich vereinen iwern muot
unde lat mich daz versuochen
ob willehalm woelle geruochen
daz er sin guot unde daz leben
iu ûf gnade woelle geben,
unde daz er, hêrre, doch dâ bî
shanden unde lasters sicher si
an libe unde an der êre .>
 <hêrre künec, dirre lere
suelt ir volgen âne rat
als iu der künec geraten hât,>
sprachen sie alle gemeine
wan malachas alleine,
der wider riet ez harte
unde jach der rennewarte
des libes woelte behern:
 <er enkan nimmer sich erwern .>
Malachas dise rede sprach.
 <ich waen, iwer auge daz iht sach,>
sprach pavalar ein künec her,
 <dô im sin vater terramer
muoste entrinnen ûf daz mer,
dâ sach iuch nieman in dem her
unde sit erste komen her.
Rennewart sol iwer ger
iu morne wol gebuezen.
iuch sol sin stange gruezen
daz iu wirt des lebens buoz.
vil sueze ist rennewartes gruoz:
ir suelt im nigen tiefe .>
wie manliche sô riefe
ueber den künec lute wafen,
sie begunden in sô strafen
daz niht dar zuo gehorte:
mit manegem harten worte
wart er dâ sere bestanden.
ir was vil die an in randen
mit rede sus, mit worten sô.
dâ was maneger hande dro;
der hohe unde der nidere
die striten alle der widere.
sie warn im alle erbolgen
unde sprachen: < woelt ir danne volgen
der iu nie dienst mê getet,
es ist unser aller bet
daz ir, hêrre, lat besehen,
ob ein suone mac geschehen
der ir sit wol gepriset.
swer iuch iht anders wiset,
deheiner êren er iu gan .>
Terramer der hohe man
sprach: < ir hêrren, sit gewis:
mîn herzeleit ist alsô vrish
als dâ ez mir geshach,
dâ ich vil manegen rîter sach
die toten unde die wunden.
ich bin vil unerwunden,
Orense werde gewunnen.
sie muezen vür war kunnen
den tôt die ich drûfe vinden
mac; der lântman mit den kinden,
die sint gar die verlorne.
ir suelt iuch alle morne
bereiten gein dem wige!>
Vuerhtet nit daz ich verswige
was der getriwe staete
Willehalm der markis taete.
Orense er wol besahte.
die lagen an sîner mahte,
ir deheinen er der vorhte,
daz ieman im entworhte
sinen hochgelobten prîs.
Kyburc sprach zu dem markis:
 <awe! willehalm, awe!
wanne sol ich dich iemer mê,
herze lieber man, gesehen?
des ruoche, hêrre, mir verjehen .>-
 <vrouwe, des enweiz ich niht,
wan als diu saelde mir geshiht:
ich kume sô ich erste mac.
got sol uns vuegen noch den tac
daz wir sin in vröuden pflege .>-
 <
Willehelm, huete dich ûf dem wege
daz dîn iht si gelaget .>-
 <
Kyburc, ich bin derz waget:
ich gespreche rennewarten.
swer mîn nû welle warten,
der tuo daz . ich wil riten
unde des niht lânger biten
ich kume her wider shiere.
unser werdent niwan viere
die mit mir varent hinnen.
Kyburc, nû wirp mit sinnen
unde pflig der rîter shone
daz ich dirz iemer lone .>
Kyburg der was leide
umme die gahen hin sheide
die willehalm tete von ir.
riwen pflege waz ir gir,
ir herze sich gein leide entwarf,
hohen muot sie von ir warf
unde nam an sich jamers pfliht.
 <sueze kyburc, trure niht!
du vueges mir groz ungemach,>
der markys vil sueze sprach,
 <kuesse mich, vil saelig wîp!
wizze daz ich dînen lîp
troesten wil in kurtzer stunt .>
Kyburg irn roten suezen munt
dem markyse an sinen bot.
sie beide herzecliche nôt
nach ein ander dolten,
dâ sie sich sheiden solden;
ez was ein jaemerlicher sheit,
dâ ein liep von liebe reit
vil lihte in den grimmen tôt.
Kyburge augen wurden rot,
dâ willehalm von ir geshiet.
Wie sie beide got beriet,
Willehalme unde kyburge?
ungerne ich daz nû burge,
ich ensagte den goetlichen trost,
als orense wart erlost;
got kan wol helfe senden,
daz er umbe sunne wenden
die luete mit vroste vroret.
zu sime gewalte niht hoeret,
swa er den wil zeigen:
er kan den hohen neigen
unde hoch den nidern machen.
mit vil wunderlichen sachen
twang er terrameren,
daz er balde muoste keren
von dem leger dâ er dô lag.
dô er des strites sich bewag
als er den wolte striten,
dâ begunde an allen siten
der hymel vaste truoben.
groz donrslege sich huoben,
dâ vor vil manege blicke.
diz geshach sô dicke
daz ez ervorhte gar daz her
unde sprachen: < hêrre terramer,
wir wellen alle ervriesen.
la dine witze uns kiesen!
daz mer wil sich zubrechen,
an uns die kristen rechen
die wir erslagen hân,
die uns niht heten getân.
wir muegen uns lihte versumen;
swie wirz niht balde rumen,
sô sin wir gar verlorn.
beide erslagen unde ervrorn
werden wir in kurtzer vrist.
wir kiesen daz der kristen krist
ist sterker danne appolle.
wir geben hie zu zolle
waerlich maneger muoter barn
ob wir nit shier hinnen varn .>
Terramer der sprach zuhant:
 <
Mahmet unde tervigant
die woellent helfe an mir verzagen.
heizet an diu shif gar tragen
waz hie ûf der erden lige.
swie gerne ich sige wider sige
an den kristen ervaehte,
sô tuot mîn heil mir zu aehte,
ich waene, krist der kristen,
unde kan dâ mit sie vristen,
daz ich in nit geshaden mac.
dâ ich nû strites mich bewac
unde wolte den sig erstriten,
wer gesach zu disen ziten
ie sne unde sô dickes ys?
ez hât ernert den markys;
der mueste sich ergeben hân.
nû muoz ich in unbenoetet lân.
an vröuden mich daz letzet.
mîn muot ist aber gesetzet
in ein leit daz lânge wert.
mîn lîp nimmer mê gegert
daz ich kome ûf alytshanz.
mîn vröude solde werden ganz,
nû hât sis krist erwendet.
mîn herze daz ist gepfendet,
daz wizzet vür war, iemer mê .>
dâ gieng er zu des meres se
mit herze dolnden pinen,
er unde alle die sarrazinen.
swaz er tiere brahte dar,
die vuorte er wider alle gar.
alsô saget daz maere.
Von grozer herze swaere
aber kyburg ist erlost.
Jhesus kan wol geben trost
der helfe im getruwen wil.
der heiden leit, der kristen spil
geshach dâ an der stunde.
Kyburge ich des wol gunde,
hatte siez willehalm enboten,
wan des herze was gesoten
in vil leitlichem vuere:
im was gar vröude tuore.
Kyburg sô grozer triwe wielt
daz sie ir triwe an im behielt
der was der vröuden shetis.
Willehalm, der vil hohen prîs
hete an rittershefte genomen,
der was zu kerlingen komen
wol gesunt zu munleune.
Vranzoyse unde nit brittune
den suezen suoze gruozten
mit worten wol gesuozten
samt unde nit besunder.
sie nam sins komens wunder
unde was er werben wolte.
sie sahen wol daz er dolte
vil nahe gendes herze leit.
Willehalm gein dem palase reit
unde erbeizte vor der grede.
die edeln künege bede
gein dem markyse giengen.
vil suoze sie in enpfiengen:
 <
Loys mit rennewarte,
nû wundert iuch vil harte
was ich woelle werben hie .>
 <du sprîches war,> sprachen sie.
dâ sprach der vil gewaere:
 <ich wil iu sagen diu maere
 (die sint mir nuetze unde vrume)
sô ich zu alysen kume .>
dar kamen sie gegangen.
Willehalm wart wol enpfangen
von den vrouwen beiden.
 <nû wil ich iuch besheiden
warumme ich bin komen her.
Rennewart, du waer ie der
der mir dâ kam zu troste
unde mich ûz nôt erloste
unde zerfuort mîn herze ser.
nû ist aber dîn vater terramer
komen mit eime grozen her.
sin erstes her daz waz ein ber
wider dem daz er nû hât.
mîn leben an dîner helfe stat,
des hân ich mich noch bewegen.
Orense daz ist gar belegen
dâ vor biz gar hin hinder.
vil wisent unde urrinder
hât terramer mit im braht:
war zu er der habe gedaht,
niht wol ich des erkennen kan.
Rennewart, rein saelig man,
bedenke mine grozen nôt!
vür war ich muoz ligen tôt
unde kyburg diu swester dîn.
wir hân gedolt vil grozen pin
von terramer vil manegen tac.
daz leit uns vil ringe wac
wan als wir nû sin beleidet.
dîn vater uns driu sheidet
von dem leben, ob er mac.
Orense hât nû einen hag
den ich vil gerne ûz hiwe.
unde sol mins herzen riwe
zu vröuden sich verkeren,
daz muoz dîn trost mich leren.
liebe alyse, hilf mir biten!
kume ich wider heim geriten,
Rennewart, âne dînen trost,
sô ist orense unerlost.
gewer mich, hêrre, mîner bet!
swaz mir dîn lîp ie dienstes tete,
den dienst du gar verliusest,
ob du mine bet verkiusest,
unde wil dir daz besheiden:
ez ist sô vil der heiden
daz ich muoz wesen âne wer.
unde enwaer niht sô groz sin her,
sô ist sô vil der tiere
daz ich doch mueste shiere
mich der wer gar begeben.
wilt du daz wir lânger leben,
sô var mit mir von hinnen.
sô muezen sie uns entrinnen
vil gar die sarrazine hin;
âne zwivel ich des bin,
Rennewart, unde kumst du dar,
wir entshumpfiern sie vil gar
an libe unde an dem guote.
swes dir nû si zu muote,
daz solt du mich wizzen lân.
ich enwil niht lânger hie bestan:
dîn swester ist in grozer nôt.
ê daz sie âne mich laege tôt,
ich woelt ê vür sie tôt geligen.
nû hastu zulânge her geswigen.
wilt du mir niht helfen biten,
ich enwaer dâ her niht geriten
wan in des trostes wise
daz ich gedahte, alyse
diu lat in niht beliben.
nû wiltu der bete entliben,
sô wirt dînem prise shach,
unde geriwet dich her nach
sô du gesitzest an dem mat.
nû bite ich noch als ich dich bat .>-
 <
Oheim, ich tuon swaz du wilt
âne daz eine swaz dar gezilt
daz rennewart id von mir var.
die bete ich vil wol bewar.
mir tuot sin bî wesen wol,
als ich dich des besheiden sol;
ich wil in nimmer gewenden,
swaz sinen prîs wil pfenden,
daz er daz durch mich verber.
hêrre, swes mîn oeheim ger,
des ensuelt ir im niht versagen.
vriunt an vriunde niht sol verzagen
sô ez gein der noete wiget.
ob ir im helfe nû verziget,
daz wuerde iuch gar verkeret.
uns dri dâ mit doch eret:
Kyburg, mich unde den markys!>
 <wizze, daz ich keine wis
nimmer var,> sprach rennewart,
 <des werde gantz oder shart
mîn prîs, mîn êre unde mîn heil,
ich engewinne nimmer vröuden teil,
biz hin zu der selben stunt
daz alyse wirt gesunt
von der buerde die sie treit.
ich hân gesworn einen eit
daz ich zu der selben zite
kume nimmer zu keime strite.
gote hân ich daz gelobet.
wizze vür war, daz er tobet,
swer mich dâ bitet vuerbaz.
mir mueste darumme sin gehaz
diu hohgelobte trinitat.
vil nahe ez mime herzen gat
daz ich dir bete verzihe
unde niht mins libes lihe,
wizze, daz muet mich vil sere.
unde weiz wol daz mîn êre
dâ von wirt gar enteret,
mîn prîs unpris geleret.
mînen muot hân ich gewendet:
swaz mich eret oder shendet,
die ahte ich beide geliche.
Alysen ich niht entwiche
ê daz sie ein kint gebirt,
dem sô balt sin ellen wirt
daz nieman im gelichen mac.
ich wil bis hin an den tac
beliben bî alysen hie.
ob ich mit manheit ie begie
deheinen loebelichen prîs,
daz wizze, suezer markys,
vil gar ich des vergezzen hân.
unde solt an mîner helfe stan
daz diu welt mîn ein gar waere,
dannoch ich daz verbaere
daz ich shiede von alysen.
mîn triwe mich des kan wisen
daz ich nimmer gewenke
unde der staeten liebe gedenke
die sie mir truog von kinde.
Willehalm, daz ich erwinde,
des twinget mich vil groze nôt.
unde woelte terramer den tôt
mir tuon, ich waer âne wer.
ez ensi daz got alysen ner,
aller vröuden ich enbir.
markys, des gelaube mir,
swer mit mir soelte striten
der hete in kurtzen ziten
den sig an mir erstriten.
Willehalm, ich wil dich biten
daz du dine triwe an mir bewarst
unde âne zorn von mir varst.
mit dienst ich dihz ergetze.
gein bite dîn hus besetze
biz daz ich werde enbunden;
daz geshiht in kurtzen stunden.
sint danne niht die heiden
von dem lânde hin gesheiden,
binamen es sie geriwet
sô daz ir leit geniwet
dâ wirt von mîner hende.
vil maneger dâ sin ende
von mir muoz enpfahen.
Willehalm, nû solt du gahen
heim hin gein dime lânde,
dâ du hast gelân zu pfande
Kyburge die suezen reinen.
mîn herze daz muoz weinen
daz ich ir niht zu staten stan .>-
 <
Rennewart, du wilt uns lân
als ein kra tuot den zunstecken.
ich wande dich hân vil kecken
unde veste an dînem ellen.
nû muoz diu welt dich zellen
vil gar nû zu einem zagen.
unde sol ich nû bejagen
hohen prîs, dâ du niht bist,
daz erkennet vil wol krist,
dem du dich ergeben hast:
Rennewart, ob du hie bestast,
sô wizze daz got unde diu welt
dir git vil kleinen lobes gelt .>
 <
Willehalm, kome ich von hinnen,
sô mueze mir entrinnen
swaz ich saelden ie gewan.
markys, du bist ein wiser man
unde enmerkes doch niht mîniu wort.
unde waer alle die welt ermort,
ich enshiede niht von alysen,
mich muoz got ê bewisen
ir todes oder ir genist.
markys, dar nach swie lânge vrist
sô mahtu wol beliben hie .>
 <got den sinen nie verlie,>
sprach willehelm in unsite.
 <swie lânge ich danne hie bite,
sô waer als niht mîn biten.
got hêrre, hilf mir striten!
dîn kraft ist wol gesterket.
ich hân vil wol gemerket:
swem du hilfest, der gesiget.
ringe mich des helfe wiget
an dem gesiget hât ein wîp.
was sol dem man ein starker lîp
der vul ist unde unbederbe?
got, nimmer mich ersterbe;
du enduerfes mîn etteswas,
sô wil ich dir helfen bas
danne du mir gehuelfest ie .>-
 <
Willehalm, nû sage mir, wie
meines du dînes zornes bagen?
kan vriunde dich betragen,
an dime gefuege muet mich daz.
dol ich darumme dînen haz
daz ich bî mînem wibe
durch rehte triwe blibe,
den haz wil ich gerne doln.
ich hân der shulde gesholn:
got shuldig ist der shulde.
Willehalm, mir ist gotes hulde
lieber danne du mir bist.
dich hilfet niht dins zornes list
daz du muegest mich betwingen.
ich wil mit guoten dingen
wol mins wibes hueten.
westes du, wie mich mueten
diu wort diu du sprîchest,
dâ mit dine zuht du brîchest,
dîn munt ez verbaere.
ob der welte leben gar waere
an mine hinvart gedigen,
diu welt mueste tôt geligen.
dar nach bite oder la dîn gern!
ich wil der vart dich niht gewern.
ich wil bî mime wibe wesen
biz sie des kindes ist genesen
daz mînes libes verch dar saete.
ob der reine got mich baete
der vart ûz sînem munde,
der vart ich doch erwuende.
diensts an mir dîn lîp enpirt
biz alyse daz kint gebirt
dem vil saelden ist beshert .>-
 <wirde ich des libes behert,
Rennewart, habe dir die shande:
in al der kristen lânde
muezen liden wir vil leides.
wizze, rennewart, du sheides
von hohem prise uns beide.
als ich nû von dir sheide,
iemer mê ist under uns beiden
ein lânge werndes sheiden
der libe unde der herzen niht.
swaz mir von terramere geshiht,
vil gar du daz wantes,
ob du der vart genantes
unde den tauf dar an trostes,
swie du kyburge lostes,
sô waer mîn leit zergangen.
sie mac helfe wol belângen
sit ich von orense shiet.
diu vil getriwe mir daz riet
daz ich balde nach dir rite
unde die nôt die sie dâ lite
daz ich dir die klagte.
sie wande daz niht verzagte
dîn ellen an uns beiden.
nû verderbent uns die heiden.
dîn eines lîp daz wante,
ob got den muot dir sante,
daz du zu troste uns kaemest
unde von dem tode uns naemest.
nû var ich trostloser hin.
ich vant verlust dâ ich gewin
solde haben gar vunden.
wirde ich nû ueberwunden,
sô muoz der kristenliche segen
vür war des ungelauben pflegen.
ich endarf niht vuerbaz dich biten;
daz ich nie waer her geriten,
daz naem ich vür guotes vil.
vil balde ich nû gahen wil
gein der provenzalen lânde
dâ hân ich gelân zu pfande
Kyburge die vil reinen,
der herze mich kan meinen
mit grozer triwe staete .>
was willehalm nû taete?
dô nam er urlaub unde reit hin.
Nû wart getroestet im der sin,
ê er gerite ein raste:
ez gahten gein im vaste
zwene rîter unde vier knehte
vil gar nach boten rehte.
den boten stat wol ir ile
unde machent raste zu mile
sô sie vuerent liebiu maere.
Willehalmes herzen swaere
von den boten gar verswant;
sie sprachen: < hêrre, diu gotes hant
iwer sorge hât verswendet.
uns hât her gesendet
Kyburg unde heizet iu daz sagen
daz got an nieman kan verzagen:
swer im helfe getruwet,
nimmer der missebuwet
an nihte des er werben sol.
wie unser kummerlicher dol,
hêrre, sich verendet hât,
des gnadet der trinitat
unde ir goetlichen maht.
rehte an sante johannes nacht
dâ begunde daz mer engiezzen,
ueber al daz her sô vliezzen
daz sie warn in grozer nôt.
got dar zu einen vrost gebot
daz sie warn nah ervrorn.
dâ got in zeigte sinen zorn,
dâ huob vil gar sich daz her
alsô grozes gein dem mer.
die unsaeligen verworhten
sô aengestlichen vorhten
daz sich daz mer zerbraeche
unde got an in daz raeche
daz er in sô versmahen kan.
Terramer der kuene man
was der erste ûf den kiel.
daz weter im niht wol geviel:
sie warn alle nah ervrorn .>
Der markys vil hohgeborn
erbeizte ûf die erde.
 <vil suezer got unde werde,
du hast erwant mîn ungemach,>
Willehalm mit reinem herzen sprach,
 <des sol ich dir genade sagen.
dîn helfe kunde nie verzagen
an mir, swa ich was in nôt,
dîn guete mir dâ helfe bot
unde durch in tete daz wunder.
wir getauften alle besunder
solden nach sînem willen leben:
er kan nemen unde geben.
wol im, reiner suezer got,
der behaltet dîn gebot!
wie wol der wirt beheimet
swer dich mit triwen meinet!
hêrre got reine unde guot,
nû ruoche wisen mînen muot,
daz ich der suende erwinde,
die ich dâ her von kinde
mit manegen dingen hân getriben
unde dar inne bin beliben.
daz du dâ von mich sheidest
unde alles sunden leidest,
mîn herze des mit triwen gert.
dîn guete volleclichen wert
swelher hande wirt daz gelt.
awe! vil ungetriwe welt,
wie wuerde du ie sô sueze!
got mir des helfen mueze
daz ich dir sô entrinne
daz ich die reinen minne
verdiene, diu dâ nimmer zergat
unde sô gesuezte sueze hât
daz nie niht sô guotes wart.
swenne ich tue die hinevart,
sô werde mir der minnen teil,
des kan diu sele werden geil.
des gewer mich, hêrre krist,
wan du trost der welte bist,
daz ich sehe dîn paradys .>
Nû was der vil manegen prîs
von rittershaft hete genomen,
der was hin zu orense komen
dâ man in vil gerne sach.
Kyburg vil suezeclichen sprach:
 <got willekomen unde mir!
dâ von ein ander shieden wir,
unser herze jamers pflag.
dâ kam ein saeliger tag
daz got die heiden vertreip.
swaz man der gnaden ie geshreip
die got den sinen hât getân,
dâ mac diu genade stan
mit allem rehte wol geshriben
als got die heiden hât vertriben.
sin gnade kan niht smeichen.
er tete durch uns ein zeichen
daz sin gewalt gap daz weter,
dâ von bluomen unde bleter
erfrurn gar an ir shine.
der vrost vertreip die sarrazine,
daz sie ueber mer entrunnen.
markys, sin wir versunnen,
sô süln wir iemer mere
mit reines herzen lere
got baz vor augen hân
danne wir dâ her hân getân,
wan sin helflicher trost
uns von noeten hât erlost
unde nert uns luete unde den lîp .>-
 <
Kyburg, reine saelig wîp,
daz uns got sin helfe bot,
des was uns durft unde nôt:
Rennewart was uns abe gegan.
sin lîp der wolt uns nit gestan
mit helfe in diser aerbeit.
er giht, al die wile alyse treit,
woelle er nimmer von ir komen .>
 <lieb unde leit hân ich vernomen .>
sprach sie zu dem markyse,
 <ich vraewe mich daz alyse,
ein spiegel gernder zuehte,
ist bevangen mit der vruehte
diu kumet von mîner arte,
sô ist mir leit diu sharte
die gat in rennewartes prîs,
der ie dich, suezer markys,
âne trost von im liez.
unpris den prîs nû von im stiez.
sin prîs der ist gunêret.
sin herze sich hât verkeret
daz niht wan prises gerte;
sin ellen in des werte.
der beider hât er sich verzigen.
sin hoher prîs der ist gedigen
in laster unde in shande,
daz er dich von dem lânde
liez âne helfe sheiden.
nû hât uns got die heiden
âne sine helfe hin vertriben,
unde sin wir an dem sige bliben.
Rennewart, unsaelig bruoder,
dins hohen prises muoder
dîn bliben hât vershroten,
dâ von mir muezen roten
die augen unde wazzer reren.
mit herzelichen seren
ist gar mîn lîp bevangen.
vil selten mine wangen
süln nû bliben trucken.
ez enmac nimmer vröude lucken
nieman nû zuo gezuenen.
sol ich dir daz mere bruenen,
Willehalm edeler markys,
sô ist rennewart gar âne prîs.
swanne man daz hât befunden
daz er âne helfe nû ist erwunden,
sô shilt in man unde wîp.
Rennewart, unsaelig lîp,
daz er dir helfe entwerte,
sin lîp zu dem swerte
an ellen ist versumet;
daz hât sin herze errumet .>
 <
Kyburc, la sin dîn zuernen!
ich engesach nie verduernen
den zun bî mînen jaren
dâ geswistride wâren.
dâ von solt du dîn shelten lân
unde bruoder zu bruoder hân,>
sprach willehalm der wol gerte.
 <ob got mich der saelden werte
daz dîn lîp swanger wuerde,
die wile unde du die buerde
truegest, bî dir ich blibe.
swer mir daz zu laster shribe,
herzeliep der nie gewan.
mir wart nie wîp noch man
sô liep als ist dîn minne.
zu lasterlichem sinne
zel ich rennewarten niht,
daz er wartet der geshiht
diu von gote sol geshehen.
sol ich der warheit dir verjehen,
nimmer ich von dir kaeme,
ê daz ez ein ende naeme
daz du daz kint gebaerest
unde wol genesen waerest.
ob rennewart daz selbe tuot
daz kuende leren mich mîn muot,
dâ von lasters in entsage.
ob ich dir dâ von missehage,
sô waer dîn triwe niht sô gantz
als mir sagte viviantz,
dâ er in mime shoze lag
unde sin lîp der gebaerde pflag
diu gein dem ende sich gezoch;
dâ von mîn herze vröude vloch
unde noch pfliget staeter riwe .>-
 <
Willehalm, dîn gantze triwe
versperret dir der helle tuere;
dîn munt hât mir daz geleit vuere.
waerest du gewesen ein wîp,
sô erkante niht baz dîn lîp
der wibe wiplichen muot.
dîn lere mir vil sanfte tuot
wan mir sô liebes nie niht wart,
âne dich, sô ist rennewart .>
Kyburg sprach mit triwen daz.
nû warn ir diu augen naz
dâ von sie hete geweinet.
 <
Kyburg, diu vil wol gereinet,>
sprach willehalm der genende,
 <vrouwe, einen boten sende
Rennewarte dem bruoder dîn,
unde enbiut im daz unser pin
hât genomen gar ein ende
von der hoehsten hende,
ê daz ich kaem zu lânde,
unde der sich gap zu pfande
vür uns, daz er uns loste,
der kam uns zu troste,
unde daz er reine saelig man
uns enbiete her wider dan,
ob er lebe mit vröuden wol,
unde wie sie tuo die liebe dol
dolt von der buerde reine,
die mit ir hât gemeine
der hochgelobte rennewart.
shaffe die boten ûf die vart!
swaz du woellest, daz shribe dar;
daz si dir bevolhen gar .>
mit vlize daz vil gar geshach
swaz der markys gesprach.
Nû was beide sie unde er
mit vil getriwelicher ger:
er meinde sie, sam tete sie in.
beide ir herze unde ir sin
vil ungesheiden wâren.
ietwederz kunde varen
wie ez mit gantzer staete
des andern willen getaete;
der muot was an in beiden.
des beliben sie ungesheiden
die wile der lîp sie werte.
ir beider herze gerte
swaz reinem lebene wol gezam.
ir herze was dem valshe gram:
wol sie beide daz erzeigten,
mit deheiner tat sie neigten
ir vil hochgebornen prîs.
Kyburg unde der markys
die warn ie getriwe in ein.
vil ofte an in die warheit shein
daz sie warn gar vereinet.
Dehein leben ist wol gereinet
wan daz die minne minnet.
von minne man gewinnet
daz vil reine paradys.
Kyburge unde dem markys
wart daz paradys gegeben;
des half in hie ir reines leben.
swes leben ist noch reine,
dem wirt dort gemeine
diu gotes gnade manicvalt.
wie im dan bringet sin gewalt
daz er verdienet gotes zorn,
der man ist nie sô hoch geborn,
stirbet er in suenden shulde,
er ensi âne gotes hulde.
die rîchen moehten wol genesen,
woelten sie genaedig wesen
den armen helfe bernde.
nû ist ir gnade sie wernde
daz sie in nement daz sie hant
unde niht die notdurft in lânt.
an den buochen man liset
daz der dritte niht geniset
an der sele sunder wan.
got der wil die rehten hân.
die er niht wil, die habe der
den man dâ nennet lucifer.
der markys was des sicher gar.
Wie der reine nû gevar
unde diu reine margraevin?
gewunnen sie ie leides pin,
des wart vil gar vergezzen.
sich begunde ir leben mezzen
an vröude unde an guot gemach.
Was rennewarte nû geshach
unde alysen den beiden?
des wil ich iuch besheiden.
dâ willehalm der vil geerte
von rennewarte kerte,
dem reiner tugende nie gebrast,
begunde mueen daz er ein gast
was; daz klagte er sere.
er sprach zu dem künege here:
 <hêrre, reiner künec loys,
nû staete dîner triwen prîs
an mir unde enpfahe zu guote
swes ich nû an dich muote,
daz du mich, hêrre, des gewerst .>
Loys der künec sprach: < swes du gerst,
daz ist dir vil unversaget,
swaz ich habe daz dir behaget;
gein mir sprich daz baeltliche.
unde woeltes du mîn rîche,
vür war daz waer dîn eigen,
unde wil dir daz erzeigen:
bite mich swes dîn herze ger
unde wizze daz ich dich des gewer .>-
 <hêrre, ir redet mir shoenes mite.
mit gerndem herzen ich iuch bite
daz ir mir gebt ein eigen lânt.
mîn prîs der waer des gshant,
nante man mich zu vürsten niht .>
Loys sprach: < daz geshiht,
vil herze lieber rennewart.
habe dir porte baliart!
daz ist ein vürsten ammet groz.
swann danne got des todes loz
mit sterben ûf mich liuzzet
unde mins lebens in verdriuzzet,
sô habe nach mir die krone!
wizze daz ich dir lone
der triwen der du gein mir pfligest.
wol mich wie gar du nû gesigest
mit dîner grozen krefte
an der starken heidenshefte!
Rennewart, tuo her dine hant!
Porte baliart daz lânt
wil ich dir nur wan halbes geben;
unde solt du mich ueber leben,
sô habe dir alles daz ich hân .>-
 <hêrre, ir habt mir wol getân.
mich dunket der gnaden vil,
doch wizzet daz ich hin daz zil
wil stecken daz ez stecken muoz.
woelt ich, ich enliez iu einen vuoz
niht, hêrre, swaz daz rîche hât.
ungerne taet ich die tat
diu niht iwer wille waere.
wizzet, ê daz ich enbaere
iwerr hulde, künec loys,
ich woelte ê manlichen prîs
iemer mere lazen varn.
hêrre, ich wil iu enbarn
mins herzen gernden muot.
dar nach iwer gnade tuot
als iuch daz herze wise.
ich unde mîn wîp alyse
woellen gein portebaliart.
dar nach pruevent unser vart
daz ez wol dem rîche stande!>
 <ich shaffe iuch dar zu lânde
daz ez gepriset ist mîn prîs,>
sô antwurte im der künec loys.
dô sprach der kuene rennewart:
 <sô gach mir nie zu verte wart
als mir nû zu dirre ist:
ez muoz in vil kuertzer vrist,
lieber hêrre mîn, geshehen.
wizzet daz ich wil besehen
wie ich lânde kuenne pflegen.
mîn ellen daz hât sich verlegen.
ich sol etlichen heiden
gar von dem sinne sheiden.
ob ez jhesus geruochet,
mîn lîp ez sô versuochet
daz er ez haben mac vür prîs .>
dâ sprach aber künec loys:
 <ich sihe wol, dir ist ernst gar.
mînen muot ich dir enbar:
daz ich dir gab niht gar daz lânt,
dez hât ein vorhte mich erwant
unde wil dich der besheiden:
daz lânt get an die heiden;
unde gewinnest du ir minne,
sô vuerhte ich, dine sinne
beginnen lihte wenken
unde hin zu der arte gedenken
dannen du geborn bist .>-
 <
Loys, alyse unde krist
die sint mir lieber danne dir;
du solt des wol gelauben mir.
daz du velshes mînen muot,
vil we daz mînem herzen tuot.
liez ich ez niht durch alysen,
ich woelte dich bewisen
daz mîn gelaube ist staete.
vil lihte ich ettewas taete
daz dir zu shaden kaeme
unde niht der kronen zaeme.
disen zorn ich durch sie laze.
shaffet uns ûf die straze,
sô daz erste wesen muege!
von kriste ich mich ungerne zuege,
daz wizzet, hêrre künec loys.
ich getruwe wol daz paradys
verdienen umme den suezen got
danne ir, wan ich wil sin gebot
leisten, swa ich iemer kan .>-
 <
Rennewart, vil saelig man,
waz ich gein dir gesprochen hân,
durch triwe habe ich daz getân.
du unde mîn vil liebes kint
mit andern gliche liebe bint;
daz erkennet got unde nieman baz.
Rennewart, nû la dînen haz,
des dîn herze gein mir pfligt!
dîn muot hât an mir gesiget.
ich tuon alles daz du wilt.
nihtes mich gein dir bevilt.
du solt lân dins zornes site;
dâ erest du uns bede mite .>-
 <
künec loys, iuch hât mîn zorn
alda her vil gar verborn
unde sol iuch iemer hin verbern.
einr bet suelt ir mich gewern
unde iwer tohter alysen.
daz kan iwer wirde prisen
unde vil lâng an lobe sterken,
iwer laster vil gar verderken.
shaffet ir uns von dem lânde
mit êren âne shande,
daz hoehet iwer lob vil gar.
hêrre, komen wir swache dar,
sô ist unser lob verblasen
unde gewinne ich die lasters masen
diu mir nimmer mê zergat .>-
 <
Rennewart, an allen rat
wil ich dir des antwuerten,
mînen muot gein dir enguerten:
ich hân dich wol verstanden,
vor lasterlichen shanden
wil ich uns bede wol bewarn.
swanne du solt von mir varn,
ich laze dich alsô shone
daz ez gepriset ist mîn krone
unde mirz dîn dienst danken muoz,
oder daz ich dins mundes gruoz
nimmer mê hin gewinne.
sam tuot diu küneginne:
Alysen sie von ir shicket
daz niht ir prises ershricket,
swa man daz maer bevindet;
der tat sie niht erwindet,
Rennewart, des zwivel niht .>-
 <hêrre künec, swenne ez geshiht,
sô lob ihz vür die warheit.
ich bin zu enpfahen bereit
swelhe êre ir uns tuot.
hêrre, lat sich iwern muot
vereinen des in kurtzer zît
dar an gar mîn wille lit,
daz ich gerne waer dâ heime.
wizzt ir wie ich daz meine?
des wil ich iuch besheiden.
ez vrumt iu unde uns beiden,
bliben wir niht lânger.
ir wizzt wol, ez ist swanger
Alyse daz vil reine wîp,
unde muoz vil sanfte ir lîp
varn ûf der straze hin.
ez git an êren iu gewin,
ob ir der volge mich gewert,
als ich hân an iuch gegert .>-
 <
Rennewart, diz wil ich enden,
zuhant die boten senden
ueber al vrancrîche in daz lânt,
daz mir komen sa zuhant
die rîter gar zu reche.
Rennewart, destwar, ich zeche
dich hin zu portebaliart,
dâ shande muoz lân unzerzart
mînen prîs, der ist ungeshant .>
Swar die boten warn gesant,
die rîter kamen alle dar.
manic wol gemachet shar
kamen zu munleune:
Tshampfonoyse unde brittune
unde manic werder vranze.
Rennewart gewan vröude ganze,
dô er die rittershaft ersach.
Loys zu rennewarte sprach:
 <
Rennewart, vraewet sich iht dîn muot?>-
 <hêrre künec, mich dunket guot
swa von iwer prîs sich gemeret.
iwer saelikeit nû eret:
lat uns niht lânger beiten!>-
 <ich wil dich vruo bereiten
in gotes namen ûf die vart.
du kumest zu portebaliart
mit alysen dînem wibe,
daz ich shandelos belibe .>-
 <gnade, hêrre, ir sprechet wol.
mîn ding ich dâ sô bringen sol
daz got behaget unde der welt.
ich wil der heidenshaft ir gelt
gelten unde sô wider geben
daz ir etliches leben
ûf der wage belibet dâ .>
Nû kam diu küneginne sa
gegangen dâ sie wâren.
sie bede niht verbaren,
sie giengen gein der reinen.
sie sprach unde begunde weinen:
 <herzelieber rennewart,
mahtu noch lân dine vart
biz daz mîn tohter gebaere
daz kint, vil nôt ir waere
daz ich ir selbe pflaege.
ob dîn muot sich des bewaege,
daz woelt ich iemer minnen
an dich; unde vert sie hinnen,
ich weiz wol daz sie stirbet
unde uns ir tôt erwirbet
ein leit daz nimmer mê zergat .>-
 <liebiu vrouwe, die bete lat!
ich enmac iuch niht gewern.
swes ir anders geruochet gern,
dâ wil ich der volge jehen,
sit daz enkan niht geshehen .>-
 <sol ich danne niht bitten mê,
awe iemer unde awe!
waz sol mîn danne werden?
diz leit mich in die erden
lihte vil lânger vor der zît
dâ hin mîn tôt gesprochen lit,
daz ich solde sterben gan.
sit nit mîn bet mich sol vervan,
ich wil doch tuon daz mine gar,
ê daz mîn tohter von mir var.
ich sol sie alsô von mir lân
daz ich iht shamelos bestan.
swer wil, der mac daz wol shawen
von guote unde von vrouwen.
ich wil sie von mir shicken
daz ihz niemer darf ershricken
von deheinr slahte shande
in al der kristen lânde .>
swaz diu künegin gesprach,
endelichen daz geshach;
niht beleip sin underwegen.
Die rîter kunden des nû pflegen
daz sie zu hove giengen gar.
dô die ritterlichen shar
Loys der künec komen sach,
vil sueze er hin zu in allen sprach:
 <sit alle gote willekomen!
iwer deheinen hân ich ûz genomen:
ich gruez iuch mit ein ander.
der eine unde der ander
hât gedienet mir sô vil
daz mîn dang ist âne zil:
ich wil ez iu danken iemer mer.
unde swenne ir tuet den widerker,
mit guote ich iuch sô handel
daz ir ez niht naemet wandel .>
Dâ sprach ein groz man under in:
 <hêrre künec, wa süln wir hin?
des suelt ir uns besheiden.
süln wir aber die heiden
bestan mit einem strite,
der marcgrave nû des bite
biz daz wir geruowen baz.
sin tugent doch des niht vergaz,
ern gaebe uns vil des guotes.
wir sin gein im des muotes
unde wirt im unserr helfe nôt,
wir wagens mit im in den tôt,
wan er vil ganzer tugende pfligt.
sin prîs der hât vil noch gesigt
an al der vürsten prise.
ich jehe dem markyse
daz nieman wart baz bedaht.
sin ellen hât in dar zu braht:
ob ich die warheit sagen sol,
sô stuende im ein krone wol.
er getoerste wol daz rîche wern
unde guot gewinnen unde zern.
ich klage daz er der krone enbirt .>
 <mîn krone im vil spate wirt,>
alsô sprach der künec loys,
 <
Willehalm der werde markys
mînen kronen niht enwolte,
ob er eine nemen solde:
daz ist mir an im wol bekant.
der markys hât ein liebes lânt;
dehein lânt er dafuer naeme.
ob im ein krone kaeme
zu enpfahen mit rehter kuere,
Orense er drumme niht verluere.
die hât ervohten sô sin lîp,
dar zu kyburg daz reine wîp
hât drûfe erliten soelhe nôt,
die ir ir vater dicke bot
mit vil manegem grozen her.
umme sus ich diu wort verzer .>
alsus sprach des rîches voget:
 <war sich iwer reise zoget,
des wil ich iuch besheiden:
sie engat niht an die heiden,
sie gat gein portebaliart.
Alyse unde rennewart
die woellent heim zu lânde varn
unde niht die reise lânger sparn.
dar suelt ir mit in keren hin.
gein iu ich in dem willen bin
daz ich ez sô wil vershulden,
daz ich blibe in den hulden
die iwer dienst bringen mac .>
Nû was ez komen an den tac
daz man solde von dannen.
von wiben unde von mannen
wil ich bewisen iuch der zal.
dâ was kleiner vröuden shal,
dâ ez gieng an ein sheiden
von den werden namen beiden,
daz sint rîter unde vrouwen.
man muoste dâ jamer shawen
an der vil reinen künegin.
sie sprach: < liebe tohter mîn,
alle vröude du mir werst.
als du nû von mir hinnen verst,
sô wil ich niht vröuden pflegen:
ez muezen mine augen regen
von jamers lere giezzen.
wizze, mich kan verdriezzen
des lebens ûf der erde.
got helfe mir daz ich werde,
tohter, noch an dir gevraeut.
von jamer nû mîn herze daeut
swaz vröuden ie mîn lîp genoz.
vil selten mich der zît verdroz
als ich sach, tohter, dînen lîp.
owe, ich vröudeloses wîp!
was geshiht mir armen, waz!
ich waene, got wil sinen haz
hin zu mir vil armen keren.
tohter, ich wil dich nach êren
senden in daz ellende .>
diu künegin want ir hende,
daz sie lute muosten krachen.
vil weinens âne lachen
man dâ zu munleune sach.
in leide diu küneginne sprach:
 <trag her silber unde gold!
mîner tohter bin ich wol sô holt,
ich gebe ir sô vil guotes,
hât sie iht miltes muotes,
sie gebe alsô sie daz behage.
er ist gein êren gar ein zage,
swer niht git vergeben guot.
tohter, stelle dînen muot
 (daz du den gerenden guotes gebest)
al die wile unde du nû lebest,
sô wirstu saelig hie unde dort.
du vindest dort sô grozen hort
den nieman geahten kan.
sich, swanne von dir sheiden dan
die rîter die dâ mit dir varn,
vor den soltu des niht sparn
swaz du hin von mir vuerest.
ob du dîn art ruerest,
sô gistu gerne swas du hast.
ob du mins vater arte bestast,
sô gip og dar, sô gip og dar,
swannen her der gernde var!>
Des antwurte ir alyse:
 <vrouwe muoter, dîner wise
ich vil gerne volgen sol.
du hast dir selber alsô wol
geraten alle dine tage.
wizze daz ich niht verzage,
swaz sich geziuhet zu êren.
nû muoz ich von dir keren,
vrouwe, mit mime libe.
wizze daz bî dir blibe
daz herze, sô ich sheide hin .>-
 <tohter, sô ich âne dich bin,
sô ist mîn wunne harte krang.
dehein leit mich alsô twang
als mich daz sheiden twinget.
dîn vart mich dar zu bringet
daz ich den sin verliese
unde vröude gar verkiese.
an dem herzen kiese ich daz .>-
 <muoter, nû gehabe dich baz
danne dîn leit dich twinge.
hin zu gote des gedinge
daz wir ein ander noch gesehen .>-
 <tohter, des enmac niht geshehen:
mîn herze mir git die lere,
ich engesihe dich nimmer mere.
als du nû von mir kerest,
mîn herze du sô verserest
daz ez geheilt nimmer mê.
awe iemer unde awe!
was sol mîn armen werden?
wan soelt ich in die erden
morne werden tôt geleit,
sô het ich mê dehein herzeleit
dâ ich mit bin beladen.
mir tuot niht sô grozen shaden
sô der jamer des ich pflige.
ich weiz wol daz ich tôt gelige;
sô we mir daz sheiden tuot .>
Manegen saumer man dâ luot,
die von dannen solden tragen
soelch guot des ich niht kan gesagen
wie vil des guotes waere
oder die zal der saumaere;
dâ von die sage ich laze.
nû zoch man ûf die straze
die wol geladenne saume.
man nam ir guote gaume
daz man ir deheinen verluere.
nû het erhaben sich hin vuere
vil maneger hande gesinde.
diu künegin gab ir kinde
sehzeg vrouwen an die vart
an kueshe shone wol bewart.
der vrouwen zweintzec wâren
vil gar von vierzec jaren.
dâ heten zweintzec drizzec jar;
die warn edel unde klar.
zehen von vuenf unde zweintzec jaren.
dâ begunden zehene sharen
beide hie, dort unde dâ;
ir wizzet wol wie unde wa.
Ich enwil niht sprechen vuerbaz;
ich vuerhte guoter wibe haz,
die wil ich niht beswaeren
mit taugenlichen maeren,
wan guotiu wîp diu sint sô guot
daz nimmer deheine missetuot.
swaz guot wîp tuot oder guot man,
dâ missetuot dewederz an.
des krieges wil ich in gestan
unde nimmer dienstes in abe gan.
guotem wibe ist niht gelich:
sie machent herzen vröuden rich
daz aller vröude enbaere,
ob niht guoter wibe waere.
man sol die wipheit kroenen
unde ir lob mit worten shoenen.
ob ir deheine missetaete,
sô daz sie die tat getaete
die man ir gar verkerte
unde ir wipheit mit unerte,
daz sol man bergen under.
ich seite iu michel wunder
von ir guete, ob ich wolte.
Leit unde vil jamers dolte
diu reine küneginne.
daz sie behielt die sinne,
dâ lag an ein wunder groz.
ir augen vil der zaeher goz
daz ir wangen wurden naz.
die reine sueze niht vergaz
in allem ir unmuote,
sie enshueffe den vrouwen huote:
zwene rîter ie der vrouwen.
man mohte wol an ir shawen
besheiden unde groze witze.
nû was gar daz unde ditze
mit grozer rîcheit wol bereit.
Alyse dô daz niht vermeit,
sie engesegente daz gesinde.
die künegin mit ir kinde
gienc dâ sie ûf ein pfaert saz.
nie pfaert wart bereitet baz
von vil kostlichem gereite.
ob ich gar die kost seite,
des duehte iuch mer danne gnuoc.
einen zaum daz pfaert truoc
der was von golde harte rich.
der satel alsô kostlich
was daz nie bezzer satel wart
gefueret ûf deheine vart.
ir gewant man harte hohe galt:
ez was ein vil guot plialt.
die kappe dâ sie inne reit,
wizzet, ez was ein ander kleit
von varwe maneger slahte,
ir kleider joch der ahte,
sie gulten manege goldes marg.
Nû hup sich ein jamer starg
von den gelieben beiden,
dô ez gieng an ein sheiden.
diu künegin vil lute shre:
 <we mir vil armen, we!
waz sol nû geshehen mir,
sô ich, tohter, dîn enbir?
owe daz ich ie wart geborn!
ich hân nû iemer mê verlorn
vröude unde hoch gemuete.
hêrre got, durch dine guete
nû gib mir armen wibe trost,
wan ich bin leides unerlost,
swaz ich mer nû gelebe!
dîn guete, hêrre got, mir gebe
daz shier kome mir der tôt;
sô zerget mîn sendiu nôt,
ob der tôt mich nimet hin.
des todes eigen ich doch bin,
tohter, als daz geshiht
daz dich mîn lîp niht mere siht .>-
 <herze liebiu muoter mîn,
du solt dîn truren lazen sin
unde dîn jaemerliches klagen.
wilt du dâ von gar verzagen
daz ich, muoter, var von dir,
ein ding solt du glauben mir,
mînen willen dar an shawe:
ich bin gerner eins lândes vrouwe
danne ich dîner gnaden warte.
trure niht sô harte!
mir geshiht dran niht leide.
swan ich von dir sheide,
mueterlin, sô var ich dar
dâ ich bin gewaeltig gar
unde michel êre gewinne.
wende wider dine sinne
an vröuden unde an hohen muot!
wizze daz mir unsanfte tuot
dîn klaegeliches truren.
unde sol ez an dir turen,
mîn lîp dâ von verdirbet .>-
 <tohter, dîn vart diu erwirbet
mir ein lânge werndes leit.
mîn leit niht mê trostes heit
wan daz diu sele mac genesen.
Alyse, ich muoz iemer wesen
in klage bernder riwe.
mîn leit ist iemer niwe,
daz hât mîn herze besezzen.
doch wil ich niht vergezzen,
ich enbevelhe dich vil shone
von leune dem byschove symone
unde dem vil getriwen wisen,
dem appet von sante dyonisen.
der leben ist vil reine:
ich weiz vürsten mê deheine
die leben in sô shoener zuht.
Alyse, herze liebiu vruht,
nû wise mine sinne
der pflege dîner meisterinne,
der reinen geerten mundanen,
die sich kunde entanen
swaz gein valshe sich gezoch.
ir herze ie missewende vloch
unde gahte hin gein dem prise.
tohter, unde ist dîn herze wise
an wol gelobter tugende,
Alyse, in der jugende
Mundane dich daz lerte.
got mich ir libes werte.
tohter, sie hât dich erzogen
sit daz du hattes volle sogen.
nû lon ir sô du erste muegest.
dine triwe du gar betruegest,
ob sie niht vil rîche wirt .>-
 <muoter, sie ist unverirt,
swa ich sie mac gerîchen.
ich wil ir nimmer geswichen,
sie muoz pflegen swaz ich hân.
ich bin ir hiute alsô undertan
als dô ich was ein maget,
daz sie vür war dir gesaget .>-
 <nieman ir sô shone pfliget,
ob er zu tuonne sich bewigt,
als mîn neve rubuval,
der noch nie zu deheinem mal
begie daz in unerte.
er hât mit spern unde mit swerte
begangen manege tat.
tohter, dar zu ist mîn rat
daz von vranzole pfylippe
 (der ist mundanen sippe)
an der pflege sie sin geselle .>-
 <ob sie daz alsô welle,
muoter, des solt du vragen sie .>
Diu künegin dô des niht enlie,
sie envraegte sie der maere,
ob ez ir wille waere,
daz ir die hêrren pflaegen
unde zu dienne sich ir bewaegen.
sie sprach: < vrouwe, ez ist vil guot .>
dâ mit geshach ir aller muot.
die künegin ir triwe hiez
daz diu reine niht enliez,
sie gieng dâ hielt der vrouwen shar.
die kuste sie vil gar
unde bat ir pflegen die trinitat,
diu manege erbaermunge hât,
daz die ir libes ruohte pflegen.
suezer munt git reinen segen.
diu künegin tete reht alsam.
wider sie zu ir tohter kam.
dâ huop sich erste jamer groz:
manic liehtes wange sich begoz
mit wazzerlichen guezzen.
dâ sie begunden kuezzen
ein ander ûf ein sheiden,
dô sach man an in beiden
sô jaemerliches gebaren
daz alle die dâ wâren
mit in dolten leides pfliht.
vröuden pflege der was dâ niht.
Alyse hin zu ir muoter sprach:
 <muoter, la dîn ungemach
unde dîn herzen swaere.
der ein menshe durch uns waere,
dem muezes du sin ergeben,
unde bewar dir sel unde leben .>
dâ mit vuor sie ûf die vart.
Nû kam der kuene rennewart
gegangen zu der künegin
unde sprach: < vil liebiu vrouwe mîn,
ich wil iuch bevelhen got.
mir sol iemer iwer gebot
vil eigenlich gebieten.
dâ mit suelt ir mich mieten,
iwer weinen durch mich lazen
unde gar iwer truren mazen.
dâ mit wil ich von iu varn.
got mueze iuch vil wol bewarn
unde senftern iwer herzeleit .>
Rennewarte was bereit
ein vil harte starker wagen,
der sin harnash solde tragen
unde sine swaere stange
vil groz unde vil lânge.
man zoch rennewarte mite
zehen oersh: sô er eins gerite
unde daz gar muede wuerde
von der vil swaeren buerde,
daz er danne niht vergaeze
unde ûf ein anders saeze.
Rennewart des niht vermeit.
Loys mit alysen reit
mê danne eine raste.
mit vil leideclichem laste
was sin herze beladen.
des vesten wange muosten baden
in augen wazzer vluzze.
ich waene, vil dicke shuzze
groz leit im in daz herze.
swen getwang ie leides smerze,
der mac erkennen sine dol.
er sprach: < dîn lîp, tohter, sol
den lueten geben guoten gruoz
unde swa du muegest, dâ tuo buoz
dem guoten swes er an dich ger,
unde sich daz gar dîn lîp verber
vluochen unde dar zu allen zorn.
dîn reine kueshe ist verlorn,
ob du den zorn minnest,
vraun saelden du entrinnest.
tohter, stelle dînen muot
daz du tuest swaz si guot,
sô erwirbest du der luete gunst.
wizze, ez ist ein reiniu kunst
swer uebel unde guot erkennet gar.
dinr gebaerde nimt man war;
swaz in danne missehaget
an dir, daz wirt gesaget.
dâ von mac dîn rîcher prîs
werden des prises tshetis.
dâ von solt du dich hueten,
daz uebel vil gerne gueten,
swa sich dir daz vuegen kan,
sô wirt dir wîp unde man
vil holt mit herzen sinne.
got vor allen dingen minne,
sô enkan dir nimmer missegan.
swaz ich dir hie geraten hân,
daz solt du wol behalten.
den jungen unde den alten,
den armen unde den rîchen,
die solt du vil guetlichen
enpfahen unde dar zu gruezen,
âne zal vil kummers buezen,
daz got zem unde den êren.
ich enkan dich niht baz geleren:
tohter, tuo swaz heize guot.
dar an nieman missetuot,
jehent die besheidenn wisen.
la nieman dich gewisen
daz du bejagest der luete haz.
dîn gepriset prîs der wirt laz,
ob dich die luete nident
unde dich mit lobe mident.
Dâ mit, tohter, pflege dîn der
den longinus mit dem sper
in sine reine siten stach,
dâ von uns saelden vil geshach.
sin tôt was uns gebende
daz wir wurden lebende:
wir warn tôt von suenden nôt,
von der nôt shiet uns sin tôt.
wol uns daz er ie erstarp,
daz vröuden uns sin tôt erwarp,
die urstende dannoch mê.
nû tuon wir sînem lebne we,
als ich iuch wil besheiden:
wir tragen haz den heiden,
uns selben unde der juedishen diet.
daz jhesum judas verriet,
dâ von wart unser saelde groz.
vil manec sele des genoz.
nû sin wir den juden gehaz
unde muegen uns selben hazzen baz.
dâ die juden jhesum toten
unde in des todes noten,
daz was vil shier ergangen.
nû riten wir unde gangen,
nû sprechen wir unde gedenken,
wie wir gotes leben gekrenken.
mit uebelr tat zu allen stunden
vrishen wir sine wunden.
tohter, des solt du hueten
daz sie von dir iht blueten,
sô wuerdes du sin gesinde.
nie vater gegunde kinde
baz guotes unde vil êren.
nû wil ich von dir keren
wider gein munleune hin.
du gist an jamer mir gewin .>
dâ mit er sich von ir shiet.
sin herze sang des jamers liet
nach sîner vil lieben tohter.
von leide vil kume mocht er
urlaup genemen zu den hêrren.
den vordern unde den verren
gab er allen sinen segen
unde bat ir got mit vlize pflegen.
dem shoenen rennewarte,
getriweliche unde harte
bevalh er im alysen,
die vil reinen unde die wisen,
die shoenen unde die wol geerten.
dâ sie von ein ander kerten,
sich huop dâ jamer unde leit.
Loys gein munleune reit.
dâ vant er die küneginne
mit grozem jamers gewinne
unde mit herzelichem sere.
Ich seite der klage wol mere,
ob ich ez gerne taete,
die ir ietwederz haete,
der künec unde diu künegin.
nû wil ihz lazen sin
unde ir jamers lazen pflegen.
sie begunden sihz bewegen.
ein ding ist âne laugen:
swaz kumet ûz den augen,
daz kumet lihte ûz dem muote.
Alyse diu reine guote
unde ir herzeliep rennewart
vuorn gein portebaliart.
die rîter pflagen vröude pflege.
ez wart geseit ûf dem wege
vil manic suezez maere.
wer dirre unde jenr waere
die sagten die aventuere,
die gewizzen ist mir tuere.
ir deheinen ich erkennen kan.
ez vuorn vrouwen unde man
mit vil maneger kuertzwile.
ez machet manege mile
kurtz ein vil guot geverte.
got alysen gar besherte
vil guot weter, biz daz sie kam
dâ ir reise ein ende nam.
Nû was daz maer vernomen
daz rennewart solde komen
unde pflegen dâ der lânde gar.
vil manic ritterlichiu shar
vuor gein im vil shone zuo.
was rennewart dâ geine tuo?
daz wil ich iu vil rehte sagen.
er hiez halten sinen wagen
unde leite sinen harnash an.
dâ begunde vil manic man
nach sime harnash sprechen.
den balden unde den vil vrechen
hiez er daz harnash lazen ligen,
wand, wes sie sich selben zigen,
er truwet ein soelhes her
wol eine slahen ûz der wer.
swaz er gebot, daz was getân.
doch enwolt er des niht lân,
ern sante sinen boten dar,
daz der mit vrage naeme war
was ir geverte waere:
ob ungetaufet waere,
sie muesten doln ungemach.
von grozem zorne er daz sprach.
dâ die boten dar kamen
unde disiu maer vernamen
dâ ershraken sie vil harte
unde enbuten rennewarte,
sie waern durch in dar geriten
unde heten kume des erbiten
daz er ir hêrre soelte sin.
 <die heiden kummerlichen pin
tuont uns, die sin verfluochet.
sine gnade wir hân gesuochet,
daz er uns zu staten geste.
uns tuont die heiden alsô we
daz wir kume muegen genesen.
wir süln sin zu rehte wesen.
got der hât in uns gesant.
wir süln hân von sîner hant
swaz wir ûf der erde hân.
wir süln tuon unde dar zu lân
als uns sin wille leret.
vil balde wider keret
unde sagt im als wir hân gereit .>
der bote balde wider reit
unde sagte rennewarte daz
daz nie luete geriten baz.
Nû was verlazen der zorn.
die edeln hêrren hoch geborn
ungerne heten dô vermiten,
sie enwaern alle dar geriten.
Rennewart enpfiengen sie shone.
dri künege mit ir krone
giengen vür den vil werden.
 <swaz wir hân ûf der erden,
daz hân wir gar von iwerr hant:
rîche luete unde witiu lânt,
daz woelle wir hie enpfahen.
wir süln iu niht versmahen:
wir sin von kueniges vruehte
mit vollekomner zuehte .>
diz sprach ein künec besheiden:
 <ez muezen nû die heiden
uns gelten swaz sie uns hant genomen .>
 <hêrre, sit gote willekomen!>
sprachen die rîchen unde die armen.
 <hêrre, iuch sol gar erbarmen
daz uns die vervluohten heiden
von vröuden hant gar gesheiden
unde tuont noch mer, ob sie muegen.
nû suelt ir, hêrre, des gehuegen
daz wir iuch horten zellen
daz iwer vil manlich ellen
in dem strite ûf alytshantz
truog vor uns des prises krantz.
ir zefuortet daz gedrenge;
an der breite unde an der lenge
hiewet ir ein vil tiefes pfat
unde sprachet maneges lebne mat.
iwer kraft sol erste shinen
unde gelten den sarrazinen
daz sie iwer lânt hant gar verhert.
got uns die saelde hât beshert
mit vil helflichem troste,
der vil manege sele loste
ûz dem helleclichen stricke
niewan mit eime blicke
den er dar in geblicte.
der tiuvel dâ von ershricte,
dâ er die zesewen ersach
die gar die helle zerbrach.
wir sehen iuch alsô gerne
als sach den liehten sterne
Adam, dâ er in der helle saz.
hêrre, ir suelt gelauben daz
daz iu die heiden muezen
gar iwern shaden buezen .>
 <nû suelt ir, hêrre, uns lihen
unser lehen, des niht verzihen,>
sprach der künec von beazar.
 <mîn geslaehte ist vil manic jar
künec zu beazar gewesen.
heizet iu die kronich lesen,
dâ sten wir alle geshriben an .>-
 <künec, reine saelic man,
ich tuon alles des ir gert.
ir sit vil maneger êren wert.
iwer zuht die kure mich lert
daz wirt von mir gemert
iwer guot, unde sol ich leben.
ich wil lihen unde geben
swers geruochet in dem rîche.
nimmer ich dem geswiche
die sint gein mir getruewe.
mîn alter site ist nuewe
gar hie ueber disiu lânt.
swann er iu nû wirt bekant,
sô sit ir mir mit herzen holt.
mîn dienst daz umme iuch versholt
daz ir mir guennet guotes.
unde vinde ich iuch des muotes
daz ir mich mit triwen meinet,
habt ir iuch des vereinet,
sô tuon ich alles daz ir welt .>
dâ sprach vil manic werder helt:
 <wir dienen iu alle gerne .>
Dri künege von yberne
vür rennewarten giengen,
die alle ir krone enpfiengen
shone von rennewartes hant.
wie die künege sint genant?
daz wirt iu von mir gesaget,
ob ez zu hoern iu behaget.
ein werder künec dar naher gieng,
der sin lânt vil shone enpfieng
mit zwelf vanen, die warn brun.
daz was der künec koniun,
der was hêrre zu beazar.
sin lîp der was niht zu klar.
von valfeste der künec gorgor,
der was von arte ein edel mor.
sin lânt daz lag an dem mer;
er muste sin mit staeter wer
gein den heiden nacht unde tac.
an dem vil hohes prises lac,
der enpfienc sins lândes krone
mit vuenfzehen vanen shone,
die warn allesamet rot.
sin manlich ellen im gebot
daz er manegen sig erstreit.
Eraclius des niht vermeit,
er enpfienge sine krone dâ.
sin lânt hiez samaria
unde was von wazzer veste.
im kamen dicke die geste
die im vuogten manege pine.
manic man der sarrazine
was von im tôt gelegen.
er was des libes ein degen:
swa er an die heiden kam,
der deheines sicherheit er nam,
was er zagehaft oder kuene.
nuen vanen, die warn gruene,
dâ mit er sin lânt enpfie.
Rennewart dô niht enlie,
ern hieze sie zogen ûf die vart
hin gein portebaliart.
Die geste von im vuorn.
alle sie im ê swuoren
zu gestênne gein den heiden.
rîter unde vrouwen beiden
was liep daz sie sô nahen
warn komen daz sie sahen
Portebaliart daz lânt,
dâ inne alyse vant
vil maneger hande rîcheit.
dô sie gein dem lânde reit,
die sueze wart enpfangen sô
daz sie was von herzen vro.
Der palas was behangen
mit vil rîchen ummehangen.
vil goldes drabe glaste;
dem heymlichen unde dem gaste
tete ez an den augen shaden.
ez enwas dar ûfe niender gaden,
ez enwaer von golde gemal.
unde ob dâ solde sin der gral,
dem man vil heilikeite giht,
ern hete sich ez geshemet niht.
dâ alyse komen was,
sie erbeizte vor dem palas
unde kam dar ûf gegangen.
dâ wart sie wol enpfangen
von maneger vrouwen klaren,
die gein ir komen wâren,
als ez in geboten was.
vil kurtz, klein, gruenes gras
was ûf den estrich gestraeut.
Alysen lîp sich sere vraeut
daz sie gemaches solde pflegen.
nigens unde vil manic segen
wart alysen dâ getân.
die rîter kunden des niht lân,
sie enfueren an ir gemach.
nach hiu ir deheines bote sprach;
daz was im vil unverseit:
des der pfleger niht vermeit,
ern gaebe in mere danne vil.
diz maer ich niht lengen wil.
nieman nihtes dâ gebrast,
er waer heimlich oder gast.
Die vranzoyser niht verbaren,
zu portebaliart sie wâren
dri tage unde niht mere,
sie baten der dane kere
Rennewarten al gemeine.
dô sprach der getriwe reine
mit vil wol gemuoten siten:
 <getoerst ich iuch nû wol gebiten
daz ir bî mir blibet hie,
biz ir besaehet rehte wie
mîn ding mir gar gestuende,
nû sit ir ez niht gerne tuende,
dâ von die bete ich laze.
ich wil iuch iwer straze
vil gueteliche lazen varn.
doch sol alyse daz bewarn,
hât sie noch ir herzen sin,
daz ir von ir iht sheidet hin,
sie engrueze iuch mit ir gabe sô
daz ir der gabe werdet vro .>
Nû sante sie nach den gesten,
den nidern unde den besten,
daz sie hin zu ir alle kaemen
unde den segen von ir naemen,
dâ von sie ir iemer waeren holt.
sie gab in silber unde golt,
als was des mannes wirde wert.
diu rittershaft wart gewert
daz grozer her dehein nie baz.
diu reine alyse niht vergaz,
sie entaete den vrouwen sam.
als an wirde was ir nam,
dar nach tete sie die gabe shin.
manic vuerspan unde vingerlin
unde wol geworht zinture
gab alyse die gehuere
den reinen vrouwen klaren,
die durch irn willen wâren
komen zu portebaliart.
niht lânger dâ gebiten wart.
die vrouwen unde die werden man
vuorn vil vroeliche dan
gein vrancrîche dem lânde.
mit êren âne shande
het gelazn sie alyse.
ir lop noch drumme ich prise
daz sie sô reiner tugende pflac.
ir lop ich niht geloben mac
sô wol als ez gepriset was.
nie man deheines wibes lop gelas
die lobes werder waere.
Nû muoz ich sagen diu maere
diu mînem herzen tuont vil we.
nû wil ich daz gedingen ê
hin zu den guoten wiben reinen
daz sie lazen ir weinen
unde ir herzeliche klage,
sô ich nû disen jamer sage,
daz ich ez niht ensagte.
awe! daz ie ertagte
der tag der brahte soelhes leit,
dâ von grozen kummer leit
Alyse unde ir vil lieber amis!
ir leit daz was in manege wis:
Rennewarten twang diu groze nôt
daz er wol weste alysen tôt;
den sagte im diu gotes stimme.
des was sin muot vil grimme,
swann er vröuden solde pflegen;
sin hoher muot der was gelegen,
als er gedahte an daz gebote
daz im enboten was von gote
unde ez alsô verborgen truog
daz erz niemanne zuo gewuog
daz er kante al besunder.
ist daz niht ein wunder,
wie er daz ie verbaere
daz er die herzen swaere
truog sô lânge al eine
unde nieman mit im gemeine?
ez ist wunder, daz er nit verdarp.
Wie nû rennewart gewarp?
des wil ich iuch besheiden.
ez kamen vil der heiden
gevarn in rennewartes lânt.
als im daz maer wart bekant,
dô erwurben sie ein michel her.
dâ mit kamen sie ueber mer,
daz ez dehein kristen innen wart,
in daz lânt zu portebaliart.
dâ der vil kuene rennewart
vernam der heiden hervart,
daz was im harte swaere.
er enbot daz selbe maere
in daz lânt zu yberne.
diu maer sie vil ungerne
horten; des lândes hêrren,
den nahen unde den verren,
was ir vröude versniten,
dâ bî sie doch niht vermiten,
sie entaeten swas ir prise zam:
der junge mit dem alten kam
zu helfe rennewarte.
der was beladen harte
mit vil leitlichem laste.
er begunde truren vaste,
als im der engel hatte entspart,
dâ alyse swanger wart,
daz sie dâ von gelaege tôt.
daz vuogte rennewarte die nôt,
daz dem wol gepristen man
al sin manheit gar entran:
daz shuof sin staetiu triwe.
sin herze pflac der riwe,
daz sin vröude was verzert
unde sin hoher muot vil gar erwert.
Dâ er was mit disem unmuote,
Alyse diu reine guote
sprach: < saget mir, lieber hêrre mîn,
waz tuetet iwers leides pin,
der iuch an vröuden letzet
unde ellens hât entsetzet?>-
 <
Alyse, ich sage dirz niht.
ez ist ein sô getane geshiht
daz ich dirs niht mac gesagen,
wan mîn herzecliches klagen
mich an vröuden toetet.
mîn manheit nû ist geloetet
mit eins zagen muote .>-
 <jo, hêrre got der vil guote,
wa von mac diz komen sin?
Rennewart, vil lieber hêrre mîn,
ich waen, du an mir verzagen wilt:
ich sihe dort vil manegen shilt
unde vil manege banier shin.
wilt du ob ez heiden sin?
ir her hât breite sich geshart.
herze lieber rennewart,
gein vester wer dich rihte .>-
 <
Alyse, ich entauge zu nihte
gein strite, rein saelig wîp.
wizze vür war, daz mîn lîp
nimmer prises mê gegert,
noch daz mîn stange, noch mîn swert
getuot den heyden nimmer slac,
der maneger vor mir tôt gelac
in dem strite ûf alytshanz.
wart mîn prîs von wirde ie gantz,
daz hât sich gar verkeret.
mîn manheit diu ist geleret,
daz ich mich niemans getar gewern
der wil des libes mich behern;
alsô gar bin ich verzaget.
swem daz aber niht behaget,
daz wil ich alsô lazen sin.
disen kummerlichen pin
dol ich durch staete triwe.
mîn nahe gende riwe
mich sô sere an den vröuden muewet
daz mir dâ von der kummer bluewet,
daz leit nie kummers mê gebar.
daz ich der ritterlichen shar
nit zu staten mac gestan,
daz muoz mir an daz herze gan:
die dort komen her geriten
mit wol verdahten siten,
daz sich daz wol geflorte her
hât geshart gein maenlicher wer.
sie sint alle wol zu gereche
unde geturren wol ir zeche
gestriten nach dem prise .>
Des antwurte im alyse.
sie sprach: < lieber hêrre guot,
wes hastu danne dînen muot
gewent daz dich unpriset?
swaz dich des lasters wiset,
daz gelaubet nit an got.
daz du nû wirst der welte spot,
daz tuot mir an dem herzen we.
Rennewart, swaz dir misseste,
daz la durch dine hohen art.
wart ich dir ie durch liebe zart,
des soltu mich geniezzen lân,
unde nû mit triwen mir bî gestan
unde geben dîner helfe trost,
biz daz ich, hêrre, werde erlost
von dînes samen buerde.
gedenke, ob du ie wuerde
gepriset von vil reiner zuht,
unde ner die wol gereinten vruht
die mir dîn minne hât gegeben.
were dins kindelines leben!
hilf im, hêrre, daz ez genese,
ob joch ich des todes wese:
mîn sterben daz aht ich kleine .>-
 <
Alyse, vrouwe vil reine,
swige unde merke was ich sage!
ich wil niht lânger sin ein zage.
wizze daz dine klagenden wort
pruevent einen micheln mort,
daz muoz geshehen den heiden.
vür war ich wil sie sheiden
von guote unde von den êren.
swelhe aber sich woellent bekeren,
alsô daz sie sich taufent
unde dâ mit ir leben kaufent,
den wil ich ir leben lân;
daz si, vrouwe, durch dich getân.
ich hete got entheizen daz
daz ich getruege nimmer haz
deheiner sîner hantgetat.
nû mac des niht wesen rat,
ich enmueze sin ir todes wer.
trage balde mir daz harnash her!
ich muoz aber dragen wafen.
mîn manheit was entslafen;
ich wil nû daz die wache
den heiden zu ungemache:
mîn lânt sie muezen rumen.
etlicher sich mac versumen
daz in geriwet gar diu vart .>
Dâ er wol gewapent wart
den alle zageheit ie vloch,
dar zu riten man im zoch
einen vil grozen helfant;
den hete der markys im gesant.
Terramer sin dâ vergaz,
dô er anderstunt orense besaz
unde in dannen treip der vrost
âne slag unde âne tyost.
der helfant truog ein ysen dach;
sô michelz auge nie gesach.
ez was an koste vil tuere.
Rennewart der vil gehuere,
des name von arte was vil her,
tete dem helfant nit mer
wan daz er an den satel greif
unde saz druf âne stegereif.
der was vil maneges lobes wert,
vuort umme sich ein michel swert
unde eine stange vil swaere.
wie lâng diu stange waere?
des hân ich niht gemezzen.
manic rîter vil vermezzen
sach vil gerne rennewarten.
vil glich sie dem gebarten
daz sie im helfen wolden.
sie taten als sie solden:
sie enpfiengen in, sam tete er sie.
 <wir engesahen soelich wunder nie,>
sprachen sie zu ein ander.
 <der wunderliche alexander
sô getân wunder nie gesach,
swie vil im wunders dô geshach,>
des jahen sie alle gemeine.
 <got hêrre, nû ersheine
dîn helfe an uns beiden,
den getauften unde den heiden!>
sô sprach der kuene rennewart;
 <wer wiset rehte uns ûf die vart
dâ sie ligen die sarrazine?
sie muezen kummers pine
dulden swa ich sie vinde.
ich wil der maegde kinde
huete bevelhen unsern vanen.
lat iwern prîs daz ellen manen!
wir süln entwichen nimmer vuoz.
die heidenshaft uns lazen muoz
den lîp unde dar zuo daz guot.
got danne uns die gnade tuot,
swer lit in dem strite tôt,
daz nimmer hellecliche nôt
iwer deheines sele gerueret.
unsern vanen hiute vueret
got selbe mit sîner hant.
nû wert êre unde dar zuo daz lânt!
wol hin, ez wirt nit mê gebiten!>
sprach rennewart unde begunde biten
von beazar kuniunen,
daz er sinen vanen den brunen
selbe vuorte in den strit.
ûf dem wol brunen samit
ein engel was von golde rot.
Kuniun tete swas im gebot
der dâ saz ûf dem helfande.
sinen muot er wol erkande:
er vorhte daz in bestuende ein zorn,
daz sin leben waer verlorn.
er sprach: < hêrre, was ir welt
daz si, wan ich hân iu verselt
beide daz guot unde ouch mîn leben .>
er hiez im dar den vanen geben.
dâ mit kerte er ûf die vart.
dâ sprach aber rennewart:
 <wol dan, swaz hie rîter si!
unde sit dem vanen alsô bî
daz ez iuch iht geriwe.
Kuniun, enpfahe mine triwe,
swer hiute niht den vanen wert,
daz im der tôt ist beshert .>
diu rittershaft dô niht liez:
als sie rennewart varn hiez,
alsô vuorn sie alle gemeine.
der groze unde der kleine
gahten gein der heidenshaft.
Nû hatte der sarrazine kraft
hin ûz gesant ir wartman.
die begunden vaste dan
gahen gein der heiden her.
 <wol hin, ez hilfet niht diu wer!>
sprachen sie alle mit vorhte,
 <des lib uns dâ entworhte,
der gahet gein uns vaste
mit manegem werden gaste;
sie woellent wern uns daz lânt.
er ritet einen helfant,
der uns den sig anervaht;
gein im taugt niht unser maht,
unde ob wir heten hers mer
danne der künec terramer,
dâ er ûf alytshantze was
unde im vil wenig genas
sin her, daz er brahte dar.
daz verlos er alles gar
niwan von des selben hant
der dâ ist rennewart genant .>
diu heidenshaft pflac sorgen:
 <bliben wir hie untze morgen,
des muegen komen wir in nôt.
ez ist benamen unser tôt,
ob wir sin hie beiten.
maenneglich sol sich bereiten
vil balde gein den shiffen.
unde werden wir begriffen
hie uze an dem lânde,
wir muezen lân zu pfande
den lîp gar zu dem guote.
sin staeheline ruote
unser deheinen genesen lat.
swer ûf der erden gestat,
dem wirt der tôt bekant,>
sus reit der künec melachant,
Selasye hiez sin rîche.
des antwurte im zornliche
der künec von partanise.
der hatte vil der prise
bejaget in sîner jugende.
er pflag vil ganzer tugende:
durch werdiu wîp was er stoltz.
er sprach: < ich wil sin ein boltz,
zu wer mich selbe shiezzen.
iuch soelte vil gar verdriezzen
dâ von wir alle sin geshant.
vil werder künec melachant,
wir süln rihten uns zu wer .>
 <diu wer muoz wesen ûf dem mer,>
der künec von selasyen sprach,
 <ir sahet niht ( daz ich dâ sach)
waz er ûf alytshantz begie:
den dritten er niht genesen lie,
der dâ heizzet rennewart .>
 <unde tuot ir niht die wider vart,>
sprach der künec von partanise,
 <irn dunket iuch niht sô wise
ir gewinnet ez den shaden,
der ûf iuch kan daz laster laden,
daz iuch iemer druecken muoz.
unde sol ich leben, ich tuon iuch buoz
iwers kuenclichen namen.
iwer wirde muoz sich shamen,
daz ir sô gar sit verzaget;
der vliuht ê man in jaget,
des herze ist gar âne ellen.
ich horte iuch doch ie zellen
daz ir ellens kundet pflegen,
swie gar daz an iu si gelegen .>
Zu pantanyse melachant
sprach: < ich behabe wol mîn lânt
vor allen mînen genozen.
ir mueget mich niht verstozen
von mînes lândes krone.
ich wil nach des prises lone
hiute werben baz danne ir.
wol dan die hie sint mit mir!
ich pflege der ersten tyoste
ûf beider lones koste,
des libes unde der êren.
swer mich wil striten leren,
der sol vil prises hân erstriten.
unpris der hât mich noch vermiten,
swie ich nû hie gewirbe.
vür war ich hiut erstirbe,
oder ich gerite iu sô vor
daz mîn prîs vil hohe enbor
muoz vor iwerm prise sweben.
ich will iu die lere geben
unde nach dem prise zeigen:
ez sterbent nit wan die veigen .>
die heiden gein dem strite riten.
vil maneges verch wart dâ versniten.
die heiden warn ungeshart.
Nû was ouch komen rennewart
daz er wol die heiden sach.
hin zu den sinen er dô sprach:
 <wol dan, balde hin gein in!
unde habet iu allen den gewin
den wir süln hie gewinnen!
daz sie uns iht entrinnen,
daz süln mit vlize wir bewarn.
ir sol genesen nimmer barn,
bestent sie an dem lânde.
ich pfende sie mit dem pfande
daz iemer mê ist unerlost.
ich wil iu geben einen trost,
daz ich sie alle ertoete
unde die erde alsô geroete
daz sie von bluote ist iemer rot.
ir suelt gedenken an den tôt
den got durch uns hât erliten,
unde daz wart sin lîp versniten
an dem kruece mit eime sper.
sin tôt was unser vröuden wer.
daz kruece gar sin bluot begoz.
vil manic sele des genoz.
sinen tôt den süln wir rechen,
in dem strite ez alsô zechen
daz wir sie alle toeten
oder des gelauben noeten.
diu trinitat sol unser pflegen.
wir süln verdienen den segen
der die helle versperren kan.
in gotes namen nû wol dan!>
sprach der vil kuene rennewart.
dô was lânger niht gespart:
gein dem strite sie gahten.
dô sie den heiden nachten,
Rennewart der werde
erbeizte ûf die erde
mit sîner stange die er truoc:
dâ mit er eine straze sluoc
durch die heidnishen diet.
swen er mit der stange geriet,
der muost ein sterben kunnen.
gnuoge die entrunnen
von grozer vorhte ûf daz mer.
swelhe hatten dâ die wer,
die muosten alle ligen tôt
oder sich loesen von der nôt,
daz sie sich muosten taufen
unde dâ mit ir leben kaufen.
dâ die rotte sich gevlahten
unde bede glauben vahten
nach hochgelobtem prise,
dem künege pantanyse
ersluoc man gar die sine.
dem vil werden sarrazine
begunde daz leben leiden,
daz er sô manegen heiden
hete dem tode gegeben,
er sprach: < ez muoz hie mîn leben
den tôt durch rache kiesen:
ich wil den lîp verliesen,
daz rennewart mit mir sterbe .>
dâ er was in dem gewerbe
wie er sinen lîp verluere,
dô ervaht sin ritterliche kuere
daz gevolget wart von in beiden,
den getauften unde den heiden,
daz man in prisen solde.
der werde vil dicke dolte
von den kristen ungemach.
die sine er sô mit slegen rach
daz vil der kristen stuerben,
die doch mit strite erwuerben
daz in diu sele gar genas.
swaz dannoch der heiden was,
der wer sie alsô pflagen
daz sie sich gar bewagen,
swaz in geshehen mohte.
ir wer vil kleine tohte
swa sie rennewart ergreif.
er reit vil manegen umme sweif
nach den werden sarrazinen.
Nû liezen die heiden shinen
daz sie vil ellens pflagen,
biz daz sie tôt gelagen.
Kuniun den vanen vuorte.
nach prise den lîp er ruorte,
daz vil maneger von im starp.
zu beiden siten er erwarp
daz man im gap prises vil.
swer daz in strite erwerben wil,
der muoz die rotte brechen
vil geslahen unde gestechen
muoz er ûf der vinde shar
unde bewegen sich vil gar
des libes unde des guotes.
Kuniun der was des muotes
daz er sich des gar bewag
swar an der prîs gelag.
Nû kam ûf pantanises vart
der vil starke rennewart,
dâ der streit nach dem prise.
er sprach zu pantanyse:
 <saget an, rîter unverzaget,
wie habt ir sô verre gejaget
die kristen mit gewalte?
iwer hant vil manegen valte,
dâ erste sich huob der puneiz.
von der warheit ich daz weiz
daz iwer ritterlichiu tat
vil prises hie erworben hât.
mins hers ist vil geletzet,
mîn herze in leit gesetzet.
dâ von muezt ir mir geben
zu gelte iwer werdes leben.
hêrre, ir muezet sterben,
oder iu muoz daz leben erwerben
daz ir nemt der kristen tauf.
iuch nert nit anders wan der kauf,
oder wizzet daz ir tôt geliget,
ob niht mîn bet an iu gesiget .>
 <ich wil mich lazen toeten
ê sunder dankes noeten,
daz ich mich durch iuch taufe
unde gar mîn heil verkaufe.
ich getruwe vor iu wol genesen,
unde wil doch ein heiden wesen,>
alsô sprach der künec pantanys.
 <mînen lib unde mînen prîs
hilft mir mîn ellen wern .>-
 <nû kan nieman iuch ernern,
ir enmuezet geligen tôt.
nû wert iuch vaste, des ist iu nôt!
ir muezt sterben an dirre stat!>
Rennewart gein pantanyse trat,
Pantanys gein rennewarte.
sie begunden bede harte
hie nach dem prise striten.
ir deweder wolte biten,
ern woelte den andern letzen
unde von dem prise entsetzen.
Rennewart die stange zoch
ueber daz haubet vil hoch,
nach pantanyse er swancte.
dem swanke er kume entwancte.
vil grozer snelheit er pflac.
Pantanys sluog einen slac
ûf den künec sô harte
daz ein vil tieffe sharte
Rennewarte in den helm gienc,
unde daz er struchte an diu knie,
unde gevallen was vil nach.
Rennewarte wart vil gach:
vil shier er wider ûf kam.
die stange er zornliche nam
in bede sine hende
unde sprach: < ez wirt dîn ende
daz du dich getarst mîn gewern,
dâ von dîn leben du muost verzern .>-
 <lat die drawe unde tuet diu werg!
ich bin wider iuch ein getwerg
unde truwe doch genesen wol .>-
 <daz ist daz ich besehen sol!>
unde sluog gein im vil vaste
mit dem staehelinen aste.
het er in dâ mit troffen,
im waer daz leben entloffen.
dâ sprang er von im einen sprung.
der edel reine rîter jung
vil balde wider gein im sprang.
sin baldes ellen in des twang
daz er in dem herzen truoc.
ûf rennewarten er dô sluoc
daz wart daz swert von bluote naz.
Rennewarten muote daz
daz er rot wart von dem bluote.
mit der staehelinen ruote
gab er dem heiden einen slag,
daz er vor im ûf der erden lag
gar der sinne vil unversunnen.
gnuoge heiden dâ entrunnen
unde gahten vaste gein dem mer.
ez wart erslagen gar ir her
âne die sich dâ tauften
unde dâ mit ir leben kauften;
nieman anders dô genas.
der selben doch vil luetzel was.
Rennewart der kerte dan
unde die gevangenen man,
die wolten werden kristen
unde dâ mit ir leben vristen.
er gienc ueber den künec wider,
den er hete geslagen nider,
unde wolt im volle tuon den tôt.
Pantanys die hende ûf bot
unde sprach: < hêrre, la mich leben!
ich wil dir zu gelte geben
bî dem mer ein michel lânt
unde globe, hêrre, dir in dine hant
daz ich gar leiste dîn gebot .>-
 <sô muostu glauben an got
unde den tauf an dich nemen.
kan dîn herze daz gezemen,
sô wil ich dir lazen den lîp.
die wal in dîn herze shrip
oder du bist ungenern.
noch wil ich mer an dich gern:
sage vil balde mir dîn art
oder du verst des todes vart
alles an von mime swerte .>
swez rennewart an im gerte,
nach sînem willen daz geshach.
Pantanys mit worten sprach:
 <ich wil gerne leben noch.
mîn vater ist künec zu marroch
unde ob allen künegen her
âne einen der heizzet terramer;
vil hoeher ist des selben name.
mins vater bin ich âne shame:
swa man sinen namen nennet,
sin wirde ist baz erkennet
danne tremuntane der sterne.
ez lit hin vür yeberne
ein kuencrîche, daz was mîn.
dâ ich hiez ein sarrazin,
des namen muoz ich mich begen,
ob ich lebendig wil besten,>
sprach pantanys der vil werde.
 <swie breit nû ist diu erde,
mins vater ist der dritte teil.
nie baz wart dehein leben veil
danne daz mîn, sit ihs vinde.
des kaufes ich niht erwinde.
hêrre, lat mich ûf stan!
ich wil mîn gelubde war lân .>
als er was ufgestanden
unde in die heiden erkanden,
vil michel weinen dô dâ wart.
 <waz wirret iu?> sprach rennewart,
 <des suelt ir mich besheiden!
erkennet ir disen heiden,
der pfliget sô grozer trure?>-
 <unser vröude hât die shure
verslagen iemer mere.
mit vil herzelichem sere
sin wir nû gar bestricket.
unser hoher prîs ist genicket,
vrau saelde ist uns entrunnen.
ob wir ie guot gewunnen,
daz ist uns tuere worden.
unser herze daz muoz horden
sô grozes leit daz iemer wert.
nû muoz der shilt, dar zuo daz swert
iemer mer uns sin ein gast.
uns ist von leide ein swaerer last
ûf die vröude nû geladen.
unser herze muoz in jamer baden
unde doln vil manege pine .>
sus klagten die sarrazine
ir vil groz leit rennewarte.
 <woelt ir vernemen des arte
den ir hie habet genoetet
unde an vröuden gar getoetet?>
dô sprach ein wiser heiden,
 <nû wil ich iuch gar besheiden .>
Rennewart des antwuerte bot
unde sprach: < ez ist dehein nôt.
mir endarf nieman zellen
des werden mannes ellen;
vür war daz ist mir wol bekant.
hie hât sin manlichiu hant
vil manegen man vershroten.
der wunden noch der toten
nieman hie dehein ahte weiz.
mit vil grozem vlize er sich vleiz
wie er prises vil bejagte.
swer mir dâ von iht sagte,
daz waer ein verlornes maere.
sin lîp was mir gevaere:
sin swert mir mîn haubt brach,
baz nieman sin geverte sach.
nû wol dan!> sprach rennewart,
 <wir suln zu portebaliart
sô werde kristen machen
daz got muoz sueze lachen.
sit vro unde gehabet iuch wol!
got im selben danken sol,
daz ir sine kint sit worden
unde gar komen ûz dem orden
den gar der tiuvel minnet.
wol im swer dem entrinnet!
er buwet die tieffen helle.
vil saelig ich iuch zelle
daz ir gote worden sint.
al die heidenshaft ist blint
mit wol gesehenden augen.
wizzet, ez ist âne laugen:
ich waz etteswanne ein sarrazin,
unde ist noch hiute der vater mîn
von kordes der künec terramer,
dem ich vil manege herze ser
hân getân bî mînen tagen.
von mîner hant wart erslagen
ein mîn bruoder ûf alytshantz.
nû ist daz paradys sô glântz
unde ist sô reine unde sô guot
daz mir niht we sin sterben tuot.
dâ von suelt ir iuch wol gehaben!>
die heiden bliben unbegraben.
swaz der kristen lac dâ tôt,
den lebenden rennewart gebot
daz man sie alle vuorte dan.
dâ man sie suochen began,
dô was der toten deheine,
ern laege in eime steine
von marmel shoene unde wis.
got der hatte sinen vliz
erzeiget harte wol dar an.
nû was dâ niender heidensh man,
ern mueste daz selbe zeichen sehen
daz an den sinen was geshehen,
des wunderte sie vil harte.
ez vuor mit rennewarte
heim diu heidenshaft vil gar.
Rennewart der kristen shar
gap gar daz guot der heiden,
dâ sie warn von gesheiden,
umme ir dienst dâ zu solde,
swie vil ieglicher wolde,
silbers unde goldes vil.
dâ was spise âne zil
von korne, vleishe unde wine.
Rennewart der hiez die sine
mit vlizze daz behalten,
des lândes al walten
iustiere potestaten.
mit willen sie daz taten.
vil kleine sie dâ liezen
swes sie mohten geniezen:
daz heimten sie vil gerne.
Die künege von yberne
wolten heim varn zu lânde.
sie hatten dâ gelazen zu pfande
vil manegen wol gepristen man,
den der saelden ich wol gan
daz sie tôt warn gelegen,
daz got der sele kunde pflegen.
künec kuniun von beazar
der het verlorn ûz sîner shar
wol tusent rîter oder baz.
 <von des bluote wart daz kruece naz,
der mueze uns geben sin rîche.
nû sprechet alle geliche
mit reinem herzen armen!>
Kuniun der kunde ramen
in strite wol des prises tat.
sin vane vil des prises hât.
dar âne stuont ein engel.
drunder was vil groz getengel
von vil swerten, diu dâ klungen.
ietweder nach prise rungen
die kristen unde die heiden.
vil maneger dâ wart gesheiden
von sines verches libe.
gote unde guotem wibe
dâ vil wol gedienet wart.
der reine sueze rennewart
begunde die rîter alle biten
daz sie mit im zu huse riten.
ungerne sie daz taten.
mit vlize sie in baten
daz er sie ez erlieze.
swanne er sie komen hieze,
des waern danne sie gereht.
 <ez muoz der rîter unde der kneht
diz vil reine taufen sehen,
daz pantanyse sol geshehen
unde vil gar den sinen,
den werden sarrazinen .>
swaz er gebot, daz geshach.
Rennewart mit vröuden sprach:
 <uns ist vil wol gelungen:
wir hân vil heiles errungen.
swaz wir luete hân verlorn,
die hât im selbe got erkorn;
des ich im vil wol gan.
wir hân gevangen einen man
der got iemer dienen sol.
ich weiz von rehter warheit wol,
der noch von arte ist alsô her
sô mîn vater terramer.
sô hân wir manegen sarrazin
der wol von arte hoch mac sin.
die dienent nû der trinitat.
daz er ir dienstes gefuere hât,
dâ von süln wir wesen vro,
daz got den sinen tuot alsô
daz er in git sin paradyse .>
Er ist getriwe unde vil wise
der ez bringen kan dahin
daz in leret daz sin sin,
daz er an dem jungsten tage
genesen ist vor aller klage.
swer sô sine jar verzert
daz im diu helle ist beshert,
der hât sich selben betrogen
unde von gote gar gezogen.
wir süln mit vlize daz bewarn
daz wir iht sô missevarn
daz wir sten zur winstern hant,
sô muoz diu sele wesen ein pfant
vür alle unser missetat.
swer sich in suenden vinden lat,
âne zwivel der ist verlorn.
Rennewart der hochgeborn
zu portebaliarte kam.
dô alyse daz vernam
wie ez im was ergangen,
er wart von ir enpfangen
mit vil getriwem gruoze:
diu sueze kuste in vil suoze.
vil reine was er enpfangen:
sie dructe in an die wangen
unde kuste in dicke an den munt.
dâ von wart sînem herzen kunt
aber sin lânge werndes leit,
daz er durch sin triwe leit.
daz leit was alysen tôt.
diu angest vröude im verbot,
die er hete gein der stunt
daz ir sterben wuerde kunt.
der tôt ir nahete vaste:
mit des leides laste
wolt er iemer sin beladen.
wir süln klagen noch den shaden
der an alysen geshach.
wirtshaft unde vil guot gemach
shuf man den werden gesten
von erste biz hin zu den lesten.
Nû besante der reine rennewart
den byshof von portebaliart,
den reinen unde den wisen,
daz er taufte pantanysen.
der byshof kam vil shiere
unde ander byshove viere
mit den pfaffen harte vil.
 <wizzet, hêrre, was ich wil,>
sprach der getriwe rennewart,
 <ez ist wol gewendet iwer vart:
disen künec den suelt ir taufen.
sin lîp der wil sich slaufen
ûz suendehafter shulde
unde werben umme des hulde
der des paradyses pfliget
unde allen kriegen an gesiget .>
die byshoeve sprachen: < demarzi!>-
 <swer werden woelle suenden vri,
dem staete got den reinen muot.
ich bin der daz vil gerne tuot
der machet einen kristen hie.
lieber getat getet ich nie,
sit ich von ersten byshof wart .>
zu dem byshove sprach rennewart:
 <dise heiden woellen gar taufen sich;
des vraewe ich mit herzen mich,
swa gotes hantgetat ir reht
machet von der kruemme sleht.
gip her den brunnen unde ein buoch!
la waeshen mich von in den vluoch
der der sele vueget shaden!>
er hiez dar die pfaffen laden.
bî ir ammet er in gebot
daz sie von des ungelauben nôt
die heiden balde heilten
unde under sich sie teilten,
als ez gezuge ie den man.
der byshof huop daz taufen an.
dô der tauf gesegent wart,
dô sprach der getriwe rennewart:
 <nû suelt ir werden sin tote
unde behalten daz gebote
daz diu kristenheite hât .>
 <ich bin der daz niht enlat,>
der byshof guetlichen sprach.
dâ diu volge dâ geshach,
dâ bat er kuniunen
offenliche âne runen,
daz der getriwe staete
al daz selbe durch got taete.
 <sô wil ich der dritte wesen.
sin lîp der mac vil wol genesen
in kristenlichem lebne,
unde wil er leiten ebne
den tauf nach gotes lone,
swer si under sîner krone,
die heize werden kristen!>
 <wir süln niht lânger vristen,>
sprach der byshof vil reine,
 <im werde der tauf gemeine
unde tuo dar nach daz si guot.
got gebe im kristenlichen muot .>
in den tauf er in dâ stiez.
nihtesniht er bliben liez:
swaz der tauf sol rehtes hân,
daz wart im alles getân
unde wart von sin selbes bet
in dem taufe genamet bonfet.
disen namen wolt er haben
unde jenen namen abe shaben.
dô bonfet den tauf enpfie,
der reine werde niht enlie,
ern spraeche: < ich wil mîn leben
gote unde sîner muoter geben
unde alles mîn guot,
daz got staete mînen muot,
daz im mîn dienst si wert.
hêrre, ich opfer dir mîn swert
dar zu mîn lânt zu epheie.
der kristenheit ich zeie
daz ich nimmer gote gewenke,
unde mînen got ich niht enkrenke
an deheiner slahte sachen.
got hêrre, ich wil dir machen
ein vil rîches hospitale.
dar inne süln zu allem male
wol vuenf hundert rîter sin,
ob uns iht tuon die sarrazin,
daz wir daz vil vaste wern
unde mit der wer die sele nern.
 «zu dem swerte » sol ez sin genant.
ich wil dâ dienen der gotes hant,
daz sie mir vil gnaedic wirt.
der rîter deheiner daz verbirt,>
die den tauf dâ enpfiengen,
zu rennewarte sie giengen
unde taten gar die selben tat
die vil wol dem taufe stat.
vuenfzehen tusent ir wâren
die dô daz niht verbaren,
sie enhielten den gelauben gar.
Nû vuor mit der selben shar
der künec bonfet von dan.
mit im vil manic werder man.
dâ er kam hin zu epheie,
an der sele niht der veie,
sin geluebde er war liez
daz er gote dort enthiez:
in dirre welte er sô gewarp,
dô der lîp im hie starp,
daz diu sele ist dort genesen.
Ich soelte diz maer lazen wesen
unde vuerbaz niht jagen.
ez seit sô jaemerliches klagen
daz ez iuch machet lihte unvro.
 <war zu hoeret disiu dro?>
beginnet maneger sprechen,
 <wil erz nû abe brechen?>
des beginnent jehen gnuoge,
daz si gar ein unfuoge.
durch daz ich niht sprîche vuerbaz,
wan ez ist mins herzen haz,
ob ez dehein valsher vernimet,
niht zu hoern ez dem gezimet.
nû wil ich ez aber wagen
unde lazen varn mîn bagen,
unde aber mere tihten,
diz buoch an daz ende rihten
durch die vil reinen guoten.
den bosen valsh gemuoten
wil ich kleine dienen dran.
vil kume ich doch gesagen kan
die vil grozlichen dol.
diu vröude wart des leides zol.
diu vröude muoste gar geligen.
daz truren kunde ir angesigen,
daz sie wart gesheiden
von den gelieben beiden.
Nû was komen der selbe tac
dâ hin diu zît gesprochen lac,
daz waz alysen zal dâ hin.
nû riet daz ir reiner sin
daz sie einen appet besante,
als got sie des mante.
sin kleit was ein kutte gra
unde lag sin kloster nahen dâ.
dô der appet zu ir kam,
Alyse in sunderbare nam
unde tete wider in ir bihte.
ir angest warn niht lihte,
die sie hatte umme den tôt.
ir reines herze ir gebot
daz sie vil gar daz seite
swaz sie gesuendet heite,
ez waer diz oder daz.
einer shulde sie niht vergaz:
gedaenke, werke oder wort,
swaz sie gesehen oder gehort
hatte, des sie gar verjach.
dô diu reine bihte geshach,
dô iesh diu reine alyse
suoze der sele spise,
daz vil here gotes bluot,
daz der sele vil sanfte tuot,
wan ez dem helle viure wert.
wol im wart swem ez ist beshert
daz vil reine paradyse.
 <owe mir!> sprach alyse,
 <daz ich ie gesach die welt!
ir lon git vil swaches gelt,
sô sie den dienst shiltet.
diu sele des engiltet,
swanne sie den lîp rumet .>
sprach alyse, < des mich id sumet,
gebt mir her daz reine brot!>
der appet tete swaz sie gebot.
dô sie daz here bluot enpfieng,
der appet von der vrouwen gieng.
er bat ir got mit vlize pflegen
unde gab ir sinen reinen segen.
Nû kam rennewart zuhant;
als dem reinen wart bekant,
daz alyse diu vil guote
bewart was mit dem bluote
daz gotes vleish ist unde lîp,
er sprach: < reine saelic wîp,
ist dir id worden baz?
der staeter triwen nie vergaz,
der troeste, vrouwe, mich an dir .>-
 <
Rennewart, der bete enbir!
got mueze der sele pflegen!
ich hân des libes mich bewegen.
ez ist zu groz mîn buerde.
ich waen, kein wîp ie wuerde
bevangen mit soelhen noeten.
mîn kint daz wil mich toeten,
daz wizze, lieber hêrre.
nû getruwe ich dir vil verre
ueber die armen sele mîn,
die la dir, hêrre, bevolhen sin.
herze lieber rennewart,
nie man wibe lieber wart,
sô du mir mit triwen bist.
wir muezen uns in kurtzer vrist
von ein ander sheiden.
der sheit der git uns beiden
vil sender herze sere.
ich engesihe dich nimmer mere,
swenne ich genise des kindes.
die warheit du bevindes
ê danne morgen daz ez tage .>
dâ was sô jaemerlichiu klage
daz iuch noch erbarmen sol
ir vil kummerlicher dol.
Rennewart sprach vil dicke awe,
diu reine alyse michels mê.
ir vröude was vershuret,
ir sueze minne ersuret,
alliu wunne in was verspart.
 <vil herzelieber rennewart,>
diu vil reine alyse sprach,
 <awe! daz ich dich ie gesach!
was leides mir daz bringet!
mîn nôt diu wirt geringet
als nû mîn lîp erstirbet .>
 <nû wizze daz mir erwirbet
dîn tôt werndes ungemach;>
Rennewart hin zu alysen sprach.
 <got helfe mir, sô du sterbest,
daz du ê hie erwerbest,
vil reine liebe alyse,
daz hymelishe paradyse.
ich weiz wol daz diu reine maget
an dir helfe ist unverzaget,
beide dort unde ouch hie.
got den sinen nie verlie,
diz weiz ich vür die warheit wol.
daz dich angestliche dol
an der sele gar vergat,
des getruwe ich der trinitat.
ich weiz wol, swanne dîn reines leben
dem tode wirt gegeben,
daz dîn sel ist erlost .>
 <
Rennewart, dîn guoter trost,>
sprach alyse diu vil reine,
 <der hilfet mich kleine,
âne die mit dem worte
des todes durch mich bekorte,
der troste mich vil armen.
nû kan in doch erbarmen,
swer mit kummer ringet.
mîn herze an sie gedinget
diu swanger wart von worte,
daz sie der helle porte
heize vor mir sliezen.
ich sol ir guete geniezen,
der pfliget diu reine vrouwe,
daz ich die wunne shawe
diu in dem paradyse ist.
du ensolt niht lânger vrist,
hêrre, bî mir hie bestan.
ez muoz an ein sheiden gan,
daz âne zwivel iemer wert.
mîn lîp an dich mit triwen gert,
daz du die armen sele mîn
dir bevolhen lazest sin.
gang her unde kuesse mich!
ich gesihe nimmer mere dich,
als ich nû von dir sheide .>
hie was dem herzeleide
komen sin osterlicher tac:
ir ietwederz herze pflac
leides mer danne zu vil.
Alyse spilte des todes spil
mit wewe die inz herze gienc.
grozern jamer vriesh ich nie
danne under den gelieben wart.
der wol gereinte rennewart
begunde alysen kuessen.
mit wazzerlichen guessen
ir wange sie dô natzten.
ir herze sie entsatzten
von allem hohen muote.
Alyse diu vil guote
sus shiet von rennewarte.
Alysen begunden harte
die wewen rueren den lîp.
er sprach: < vil reine saelic wîp,
got mueze dîn mit helfe pflegen.
ich wil mich vröuden gar bewegen,
als ich dich, vrouwe, verluese:
die welt ich sô verkuese
daz ich iemer truric bin .>
dâ mit gieng er von ir hin
unde gesach sie nimmer mê.
Alysen der wart alsô we
daz ein michel wunder was
daz dehein wile sie genas.
die reinen, werden, jungen
solden klagen alle zungen.
ez enwart wiplicher leben
reinem wibe nie gegeben.
awe! daz iemer stirbet wîp,
diu nimmer gelat ir reinen lîp
getuon daz den êrn entrinnen mac!
Alyse gar der dinge pflac
daz wol zam wibes êren.
nû rang mit herze seren
Alyse, die ir taten we.
die reine dicke lute shre
hin zu der maget vil suezen,
diu wol kan kummer buezen,
daz sie zu troste ir kaeme
unde ir lîp von kummer naeme.
dô sie dise reine bet
mit herzen innenclichen tete,
got enwolte niht enbern,
sie enmueste daz kint gebern.
daz geshach mit vil grozer nôt.
von der geburte lac sie tôt.
Soelch groeze an dem kinde lac
daz ihz wol baltlichen mac
sagen, als saget daz maere,
daz ez wol grozer waere
danne eins daz jaerig was.
Alysen lîp dâ von zerbras,
ê sie daz kint gebaere.
awe der herzen swaere,
die rennewart dâ von leit!
daz leit im vröude sô versneit
daz ym diu welt unmaere wart.
mich erbarmet noch daz rennewart
wart gar der vröuden weise.
Alysen toetlich reise
von vröuden shiet sin herze.
dâ begunde sins leides smerze
an herzen riwe sich enthaben,
dâ er ersach den shoenen knaben.
der geviel im alsô wol
daz sin kummerlichiu dol
sich begunde mazen.
Rennewart niht wolte lazen,
ern naeme ez in sine hant
unde sprach: < dîn lîp wirt genant
in dem taufe malefer.
Kerubym, der engel her,
disen namen mir gebot
unde kunte mir alysen tôt:
swanne sie dich gebaere,
daz ez ir ende waere.
vil ungerne glaubt ich daz.
der warheit wart ich sô gehaz
daz nieman glauben kunde.
daz uns zwein got niht gunde,
sun, der lieben muoter dîn.
des muoz mîn herze jamers pin
doln mine lebende tage.
daz ich des lebens niht verzage,
des wendes du mich, reiniu vruht.
dîner muoter wol gerndiu zuht
hât vil leides mir beshert
unde vröuden leben vil gar erwert.
wol mich, sun, dins libes,
sit ich eins reinen wibes
niht solde haben lânger vrist,
daz doch du genesen bist,
mîn vil herze liebes kint!
ir hêrren alle die hie sint,
vraeut iuch dirre geburte!
vil vintliche hurte
tuot er noch in den striten,
sô daz im zu beiden siten
der prîs muoz gar beliben:
gote unde guoten wiben
sol er noch zu dienste werden.
we mir der reinen werden,
hêrre got, vil reiner guoter!
dises kleinen kindes muoter,
daz du im die hast genomen,
deste baz soltu im zu helfe komen
unde in dine gnade nemen.
hêrre, daz mueze dir gezemen.
Maria, vil sueze vrouwe,
tu dine vil reine shawe
an disem weisen kleine!
dine genade im besheine
gein im den dîn lîp gebar!
swer dir ie klagte swaz im war,
dîn helfe im ershein zuhant.
ich weiz doch wol, du bist genant
muoter der erbarmunge.
wistes du, wie mich twunge
von leide herze swaere,
dîn gnade trost mir bere.
mîn leit wil ich dir nennen:
vrouwe, ruoche wol erkennen
mine herzeliche nôt.
vrouwe reine, mir ist tôt
ein wîp, daz nie reiner wîp
wart geborn . ir reiner lîp,
waz der durch iuch hât erliten!
des ich dich, vrouwe, woelle biten,
des sol ich von dir sin gewert.
Alysen sele ist wol wert
daz sie sitze an der stat
dâ die rehten sint gesat.
an dine gnade ich mere ger,
daz der weise malefer
mir hie belibe lebende.
die gnade wis mir gebende,
daz ich dâ hin mueze leben,
biz daz ich daz reine leben
verdiene daz niht endes hât.
swa ich getet ie missetat,
die hân ich gebuezet wol
mit der vil leitlichen dol
daz alyse ist tôt gelegen.
ich muoz iemer jamers pflegen
biz mir got die gnade tuot.
sich senet iemer doch mîn muot
nach alysen suezen minne.
hymelischiu küneginne,
nû tu mir dîner gnaden shin
unde kum zu trost uns allen drin:
mir unde alysen unde malefern!
vrouwe, des ruoche mich gewern,
als ich dich gebeten hân .>
Nû kam ein vrouwe gegan,
dô er stuont in dirre klage.
 <hêrre, hoeret was ich sage,>
sprach sie unde nam in sunder,
 <uns ist geshehen ein wunder:
dô mîn vrouwe alsô gewarp
daz ir reiner lîp erstarp,
dô kam ein alsô suzer smac,
der smac sô grozer krefte pflag,
ob dô waern gar gewesen
die wuertze dâ von hant gelesen
Galienus unde sin undertan,
niht groezer kraft moeht er gehan.
dar zu wir horten singen
die engel, des wir gedingen,
sie habent geanfanget sie .>
Rennewart dô niht enlie,
er engaebe von im daz kint.
 <wizzet daz ir saelig sint,>
hin zu der ammen er sprach,
 <shaffet dem kinde guot gemach!
darumme gibe ich iu genuoc .>
daz kindelin diu amme truoc
dâ sin wol gepflegen wart.
 <wir süln gen,> sprach rennewart,
 <unde die gnade besehen
die an alysen ist geshehen.
got hât ein zeichen dâ getân;
dâ von ich gedingen hân,
daz diu vil reine alyse
si in dem paradyse .>
Dâ er bevant die warheit,
als im dâ vor was geseit,
dâ huob sich ein niwes klagen.
er wolte an vröuden verzagen:
dâ er sie ûf der bare sach,
harte jaemerliche er sprach:
 <awe iemer, awe mir!
daz ich, alyse, dîn enbir,
des muoz mîn sende klage
wesen mine lebende tage.
der gedanc mir vröude krenket,
als des mîn herze gedenket,
wie geliep wir ein ander wâren,
unde wie gar wir verbaren
gein ein ander allen haz,
unde taten bede gerne daz
swaz gein liepshaft sich gezoch.
Alysen lop daz was sô hoch
daz ez mir vröude nidert.
mîn herze gar verwidert
swaz git hoch gemuete.
daz gezam wol wibes guete,
daz was vil gar ir herzen pflege.
ob ich ir leben iht anders wege
nur wan als diu warheit saget,
sô si got an mir verzaget,
swes ich iemer in gebite.
ir lîp der was sô wol gesite
daz mich ir sterben muewet
unde iemer sende swaere bluewet;
die swaere birt vil leide.
we mir der hine sheide
die ich, alyse, von dir tuo!
alrerst gent mir sorge zuo,
sô du, vrouwe, wirst begraben.
ich wil iemer staete haben
ein leit daz in dem herzen lige.
ich enweiz wes ich mich selben zige,
wuerde ich iemer mere vro;
mîn leben muoz beliben sô
daz ich iemer sende riwe
von tage zu tage niwe.
vil grozen kummer mir daz git
daz hie ûf dirre bare lit.
nie sô liebes mir niht wart .>
Nû gang hin, armer rennewart,
 (du enmaht leide niht entlaufen)
unde heiz den knaben taufen
des muoter von im liget tôt!
Rennewart in der grozen nôt
den byshof dô besante.
nach dem vil boten rante,
der bishof dâ vil shiere kam.
den jungen weisen man dâ nam,
hin zu dem taufe man in truoc.
dâ was mere danne genuoc
der pfaffen unde der rittershaft.
daz leit gewan nie grozer kraft
danne dâ an dem gesinde.
der bishof tete dem kinde
swaz zu dem taufe horte:
mit manegem guoten worte
segent er tauf unde den knaben.
ûz dem taufe wart er erhaben
von des reinen bishoves hant
unde wart malafer genant.
ez hatte ouch ander werde toten,
den daz mit bete was geboten
daz gevatern wurden sie.
groezer kint dâ wart nie
geborn als diz was,
dâ von diu muoter niht genas.
ez jahen die dâ wâren,
ein kint von vuenf jaren
daz enwaer niht alsô groz.
sin muoter kleine des genoz,
ob ir welt der warheit jehen.
dô der tauf was geshehen,
dô wart jamers dâ genuoc.
Alysen man zu muenster truoc,
dâ man ir singen solde.
daz got von hymel wolde,
swanne erstuerbe mir der lîp,
daz ich als daz reine wîp
der erden bevolhen wuerde
unde daz mîner suenden buerde
danne waer alsô eine!
Alyse diu vil reine
wart getragen zu dem grabe.
von jamer michel ungehabe
wart, dô man sie leite drin.
ez endorft nie herzelicher pin
an deheim gesinde werden,
dô man die reinen werden
mit der erde gar bewarf.
niht mer ich dâ von sagen darf:
daz liut was trurig ueber al.
In dem leide man verstal
daz kint daz in der wiegen lac.
die amme die des kindes pflac
wider die kaufluete ez verriet,
mit den sie von dannen shiet.
dâ sie daz kint genamen
unde zu dem mer wider kamen,
sie satzten an ir seitiez.
der meister sie vil balde hiez
von der habe ziehen.
sie begunden vaste vliehen
mit dem kleinen marnaere.
dô rennewart diu maere
umme sin liebes kint vernam,
deheinr vröuden in dô gezam:
er begunde ez klagen sere.
sîner klage der was mere
danne ir ie man gewuenne.
 <ist ieman der mir kuenne
die rehten warheit gesagen,
wer mir mîn kint habe entragen
oder war sie sint komen,
die mir daz kint hant genomen?
nû la dich, hêrre, mîn ungemach,>
in grozem leide er daz sprach,
 <erbarmen unde mine nôt:
mîn liebes wîp die ist tôt,
mîn liebes kint ist mir verstoln.
mîn herze daz muoz kummer doln
von disen leiden beiden.
got hêrre, ob ich ein heiden
noch mit dem glauben waere,
sô herzeliche swaere
du mir niht beshertest.
dâ du, hêrre, mich behertest
mins wibes, was des niht genuoc?
in dime dienste ich doch sluoc
manegen werden sarrazin.
hân ich dâ mit herzen pin
verdienet, lieber hêrre?
ich waene wol, ez ist merre
mîn kummer unde mîn ungemach
danne dîner muoter, dô sie dich sach
an dem heren kruece toeten.
ich waen, du wilt mich noeten
daz von leide ich tôt gelige.
vür war ich laze dir den sige
vil gerne an mir erwerben.
unde solde ich ietzunt sterben,
mîn wille guot daz waere.
mir ist daz leben unmaere:
ich hân verlorn kint unde wîp.
dâ von muoz mîn leidig lîp
sich sheiden von der welte.
kanstu mit leides gelte
dienstes lonen, suezer got,
mir hât der tôt von dime gebot
getân an liebe grozen shaden.
ich bin von jamer ueber laden
den ich hân nach mime kinde.
ob ich daz niht, hêrre, vinde,
sô wilt du helf an mir verzagen.
nû hoer ich doch daz von dir sagen
daz du sist bezzer danne guot.
swaz mir dîn guete leides tuot,
des muoz dîn goetlicher name
komen in vil groze shame.
mînen shaden du mir gelten muost
oder vür war du missetuost
unde shrie ich ueber dich wafen.
sol gein dir helfen strafen,
sô hân ich dirs genuoc getân.
daz machet, hêrre, daz ich hân
von leide verlorn mînen sin.
got hêrre, wizze daz ich bin
dir zu dienste vil bereit.
mich riwet swaz ich hân geseit
in dem herzen vil sere.
nû wil ich nach dîner lere
gar der welte mich begeben
unde gar nach dînem willen leben.
hêrre, gib mir dînen rat!
mîn mut sich des vereinet hât
daz nimmer mê durch keine nôt
gelit kein menshe von mir tôt
âne die, swer die noch sint,
die mir verstoln hant mîn kint;
die muezen iemer mînen haz
tragen, hêrre, umme daz
daz sie mir vuogten dise nôt,
dô mir mîn liebes wîp was tôt,
daz sie mir staln dô den knaben.
mit dem ich vröude solde haben,
des hant sie mich erwendet
unde mîn herze gar gepfendet
iemer an hohem muote.
got hêrre, in dîner huote
habe mîn kint swa daz ist,
unde daz ich gelebe noch die vrist
daz ich sinen lîp gesehe,
unde daz in kurtzem zil geshehe,
sô zergat mîn ungemach .>
Hin zu den rittern er dô sprach:
 <ir hêrren, ist ez iwer rat,
mîn muot mir daz geraten hât
daz ich einen boten vil drate
nach iwer aller rate
sende nach dem künege loyse
unde im enbiete, daz alyse
an dem kinde si tôt,
unde daz ich lebe in grozer nôt,
unde die iemer mueze doln,
unde daz mir si daz kint verstoln,
unde von herzeleiden
die ich hân von in beiden
habe ich mich der welte glaubet,
sit daz mich got beraubet
wibes unde mins kindes hât.
zu sime gebote ez alles stat.
nû tue mir swaz er welle.
nimmer ich daz gezelle
wan vil gar zu guote.
er hât mit sînem bluote
her zuo mir daz gekaufet
daz ich mich hân getaufet.
tuo mir swaz sin gnade si.
ir suelt enbieten im dâ bî
unde mit triwen heizen sagen,
daz er bî vil kurtzen tagen
kome her zu lânde,
daz er laster oder shande
von ieman hie gewinne.
ich wil in der reinen minne
allez mîn harnash an mir tragen.
ich hân vil manegen erslagen
des mage mir sint unbekant.
swar ich kere in diu lânt,
als man mich gewapent siht,
sô entuot mir nieman niht.
dar zuo sol diu stange mîn
ûf dem wege mîn romstap sin.
dar zuo suelt ir in kurtzer stunt
tuon dem vil getriwen kunt
Willehalme dem markyse:
enbietet im, in welher wise
ich von dem lânde gesheiden bin.
hât er sinen alten sin,
sô kumet er in kurtzer vrist.
nû wil ich lânger keine wist
hie in disem lânde hân.
habe ich hie ieman iht getân,
der sol durch got daz lazen varn.
iuch mueze alle wol bewarn
diu reine maget unde ir kint,
die pflegen aller die hie sint .>
Nû mohte man an den vrouwen
vil grozen jamer shawen,
an grozen unde an kleinen.
die begunden alle weinen
von herzeleide daz sie twang.
Rennewart vil grozen dang
ir dienstes in allen sagte.
in leide der unverzagte
sprach: < ich wil iuch gote ergeben;
der beware iu sele unde leben
durch sine reine namen dri.
unde swaz iu guot unde êre si,
daz gebe iu gar sin guete
durch reinen suezen muete .>
dô der tugenthafte man
von in shiet sô suoze dan,
er sprach: < ich wil des niht enlân,
ich enwelle ûf mine straze gan
unde niht lânger wesen hie .>
der hoch geborne dâ niht enlie,
er enshiede von dannen.
den wiben unde den mannen
wart herzelichen leide
umme sin dannen sheide.
dô er dannen geshiet,
war des reinen vart geriet?
daz sage ich, sô des zît wirt;
biz daz ez mîn munt verbirt.
Ob von leide ieman stirbet
unde ob leit den tôt erwirbet,
dô mohte loys wol sterben
unde sin leit den tôt erwerben.
dô er vriesh disiu maere
unde die kummerlichen swaere,
unde der luterliche smertze
im niht sin leidig herze
in dem libe gar zerbrach,
vür war ein wunder dran geshach.
er sprach dicke: < we mir we!
sol ich dich, tohter, nimmer mê
gesehen? wie daz mîn herze muet
ein leit, dar inne kummer bluet,
der vil jamers mir kan gebern.
daz ich dîn, tohter, sol enbern,
darumme ich iemer trurig bin.
mîn verlust an beiden hât gewin.
awe! vürste vil hoch geborn,
unde enhete ich niht wan dich verlorn,
von dem ungefuegen shaden
waer ich dannoch ueberladen
mit vil manicvalten noeten.
nû beginnet die küneginne toeten
diz leit, als siz bevindet.
an klage sie niht erwindet,
sie klage biz an die selben zît
dar ir der tôt gesprochen lit.
weder mac ihz der reinen sagen
oder sol ihz vuerbaz verdagen,
herze, des gib mir den rat!
ich wil genenden, swie ez ergat,
unde sagen ir diu maere.
ob ich die sage verbaere,
daz vuogte lihte mir ir haz.
mir kumet ein sagen verre baz .>
Er gienc zuo der küneginne;
mit vil wol verdahtem sinne
des herzeleides er verjach.
diu künegin groz ungemach
dâ von muoste gar liden
unde alle vröude miden.
von der jaemerlichen nôt
lag sie, als sie waere tôt,
ein alsô lânge wile
daz ein man wol eine mile
gegangen waer an shoenem wege.
daz ich ir leit zu rehte wege,
des duehte liht iuch zu lâng.
irn lîp doch der kummer twang,
daz ir der lîp mit nôt beleip.
dô diu vrouwe des vil getreip,
sie begunde siz begeben;
dâ bleib ir daz leben.
erste wart ir klage niwe.
sie sprach: < mîn klagende riwe
muoz mir biz an daz ende wern.
Loys, nû ruoche mich gewern
des ich, hêrre, an dich muote!
daz kumet uns gar zu guote .>-
 <la horn wes du woelles biten!
ein gewern wirt hie niht vermiten,
daz wizze, reine saelig wîp.
swaz ich nit tuon durch dînen lîp,
vuerbaz endarf des nieman gern.
sprich an! ich wil dich gewern .>-
 <dâ var gein portebaliart!
daz lânt ist, hêrre, unbewart,
unde huete daz uns die heiden,
hêrre, dâ von iht sheiden,
unde besende den markys,
der ist manhaft unde wis,
daz er gein dir kome dar,
unde daz er werlichen var,
sô enkan dir gewerren niht.
swie ez gahes dir geshiht,
nieman sol sins leides klagen
sô nahen in dem herzen tragen
daz er dâ von iht uebersehe
swa von im laster geshehe.
ich enmac niht gahens volle klagen:
mîn leit daz wil ich iemer tragen
versigelt in mins herzen shrin .>-
 <herzeliebe vrouwe mîn,
swaz dar an dîn wille ist,
daz geshiht in kurtzer vrist .>
dâ mit bereite er sich dâ hin.
Nû vuerhte ich sere, daz mîn sin
niht zu rehte kuenne sagen
daz vil herzecliche klagen
daz der markys begie,
dâ man in daz wizzen lie
daz alyse daz reine wîp
was tôt, unde daz des kindes lîp
Rennewarte was genomen,
unde er enweste war was komen
Rennewart, der swager sin,
des wuohs im kummerlicher pin
in sins herzen grunde.
nieman in getroesten kunde
von seneclicher swaere.
ob sin herze eins wibes waere
von rehter arte gewesen,
ez waer von leide baz genesen.
Willehalm vil jaemerlichen sprach,
dô er an kyburge sach:
 <kyburc, vil sueze amie,
hoere grozer noete drie,
die uns wider varn sint:
dô alyse gebar ir kint,
von der geburte lac sie tôt.
sô ist diz diu ander nôt,
daz der knabe ist verlorn.
awe daz ich ie wart geborn!
des leides des uns ist geshehen,
ich ensoelt ez nimmer dir verjehen,
getoerste ihz wol vermiden!
dîn lîp dâ von muoz liden
die swaere die dich iemer swirt,
ob dich ein sterben niht verbirt .>-
 <nû tuo des ich dich bitte.
welch nôt ist nû diu dritte?
daz sage mir, lieber hêrre.
ob rennewart iht werre?>-
 <liebe vrouwe, daz ist daz leit
daz mir vröude gar entseit,
ich waene wol, vil lânge.
nû enweiz ich wie ez uns ergange,
sit dîn bruoder ist verlorn:
begrifet uns dins vater zorn,
daz er kumet aber mit her,
sô vindet er uns âne wer.
er ist muenech worden,
ich enweiz in welhem orden.
dô alyse den tôt erkos
unde er dar nach daz kint verlos,
dô gienc der tugenthafte man
ie sa von dem lânde dan,
daz nieman rehte weiz wa hin .>
 <
Alrerst ich nû verderbet bin,>
sprach kyburc diu vil sueze.
 <got daz erbarmen mueze
daz ich ie geborn wart!
awe! lieber rennewart,
awe mir! war bistu komen?
awe! wie bistu mir genomen?
wer sol nû mînes todes pin,
awe, vil lieber bruoder mîn,
wenden, als du vil dicke taete?
vor manegem tage mich haete
mîn vater terramer erslagen,
wan du; ich wil iemer klagen
daz ich, bruoder, dîn enbir.
diu verlust kan vuegen mir
daz gegihte mich sol brechen .>
sie enmohte sehen noch sprechen:
Kyburc unversunnen lac.
ir was der vil liehte tac
worden gar ein vinster nacht.
sie hatte verlorn gar ir maht.
got lob daz sie genas,
wan sie vil nah des todes was
von dem herzeleide groz.
ein wazzer man der vrouwen goz
in ir wol geroeten munt.
dô vant der markys einen vunt
daz er nie mê sô lieben vant,
daz ein sterben waz erwant
an kyburge shoenem libe
 (dem wol gereinten wibe
was der tôt vil nahe geshehen):
diu vrouwe ûf begunde sehen
mit ir vil klaren augen gar
unde wart wider wol gevar.
ir varwe was verblichen,
die maht von leide entwichen.
sie hete erliten ungemach.
hin zu dem markyse sie sprach:
 <ich lebe in kummerlicher wise.
mich hatte nah braht alyse
unde ir kint ûf des todes vart,
unde mîn bruoder rennewart,
der vil hât durch mich getân.
soelt ich doch den gedingen hân
daz ich in noch mueste gesehen,
sô kuende mir lieber niht geshehen
an deheinr slahte sachen.
mir ist verboten lachen
unde erlaubet daz ich weine.
mîn kummer ist niht kleine
daz ich mînen bruoder hân verlorn.
gote ist etteswaz an mich zorn,
des ich leider niht enweiz.
sin lîp sich vil gerne vleiz
swaz gein tugent sich gezoch.
sin herze missewende vloch,
unde was im gein dem prise gach.
zwivel hât mir gesprochen shach;
trostes hân ich mich bewegen.
hêrre got, gib im den segen,
der kan lib unde sele nern
unde daz paradys beshern!
nû wil ich lazen gar mîn klagen
lute in dem herzen tragen;
dâ manet ez mich zu aller zît.
des leides daz mir nahen lit,
nimmer ich des vergezzen mac .>
Kyburc sô gantzer triwen pflac
daz sie von herzeleiden
niht mohte sich gesheiden:
ir herze truog des leides last,
dâ von ir vröude was ein gast
unde truren gar ein ingesinde.
Nû hoert von dem kinde,
wie daz gefuor unde war ez kam,
dâ sin nôt ein ende nam
unde kam abe des meres se.
was im wol oder we?
des kunde ez sich niht verstan.
got hatte im gnade vil getân.
dô der vil kleine weise
in der aengestlichen reise
vor dem tode gar genas,
von gotes krefte daz was.
er swebete ûf dem wage,
daz ez des todes wage
wag vaste zu aller stunde,
biz der marner begunde
vaste shrien < ala terre>.
ich waene, got unser hêrre
durch daz kint ir leben liez.
ich enruohte ob sie des meres griez
alle hete ertrenket
waer og daz kint entwenket.
die daz kint dem vater namen
in eine habe dô kamen.
der marner sinen anker stiez;
dô anckerte daz seitiez.
Nû was gelegen bî dem mer
künec terramer mit einem her.
daz shif er anckern sach.
hin zu eim boten er dô sprach:
 <dâ solt du diu maere balde ervarn,
warumme daz shif si her gevarn .>
der bote tete als er in hiez.
niht er des beliben liez:
er begunde vaste gahen,
unde dô er kam sô nahen,
er rief lute: < hoert ir?
ir suelt vil balde sagen mir
wannen ir sit komen her!
daz suelt ir sagen, daz ist mîn ger!>
dô sprach einer wider in:
 <hêrre, wir vuern durch gewin
veile maneger hande ding
unde haben manegen pfenning
gekaufet unde verkaufet.
wizzet, wir sin getaufet
unde enwellen den niht brechen.
wir süln den künec gesprechen
von eim vil hohen manne .>
 <wes sumet ir iuch danne?>
sprach der heidenishe man.
 <hebt iuch balde mit mir dan,
die den künec gesprechen wellen!>
die zwelf diep gesellen,
die den mort dâ stiften,
in einer barken shiften
biz hin ueber an daz lânt.
den künec suohten sie zuhant
als lânge biz sie in vunden.
ir rede sie vil wol kunden:
mit vuoge viengen sie die an.
under in sprach ein wiser man:
 <hân ich urlaup daz ich iu sage
swaz ich in dem herzen trage
unde des iwer lîp gefuere hât?
ob ir iuch uns gesprechen lat,
ez kan wol vraewen iu den muot,
ob ir ez heymlichen tuot>.
 <nû saget mir ê diu maere
die uns wol sin sagebaere!
mit urlaube ich des vragen wil,
ez si luetzel oder vil,
saget mir doch etteswas,
ez si diz oder daz,
unde wannen ir komen sit .>
sie sprachen: < in vil kurtzer zît
vuorn wir von yberne .>
der künec sprach: < sô wil ich gerne
iuch gesprechen swa ir welt .>-
 <sô wirt daz ding iu vür gezelt,
daz iu vröude bringen kan .>
Der künec unde die zwelf man
samet besunder giengen.
wie sie an ir rede viengen?
des wil ich iuch besheiden.
sie begunden sagen dem heiden
gar ir diepliche tat:
 <hêrre, ob ir nû triwe hât,
die ruochet an uns behalten!
daz wir iu ê dâ zalten,
daz süln wir iu bewaeren
mit herzelieben maeren.
hêrre, ich hân hie ein kint,
unde die mine gesellen sint,
daz ist von küneges kuenne erborn.
hêrre, wie ez wart verlorn,
daz süln wir iu rehte sagen.
woelt ir dar âne niht verzagen
irn gebt uns des vianze,
unde daz ir die vil ganze
behaltet mit der staetekeit,
des suelt ir swern einen eit,
daz ir uns niht gewaltes tuot.
wir wellen mit vuoge iwer guot
nemen umme den selben knaben
den wir her gefueret haben .>
der künec sprach zuhant:
 <mîn triwe si des iwer pfand.
dar zu wil ich iu swern einen eit,
daz ich iu nimmer dehein leit
getuon an deheiner sache,
daz iu kome zu ungemache .>
Der künec mit der rede volle vuor:
er gap sin triwe unde swuor
den eit lazen vil staeten.
was die kristen dô taeten?
dem künege rehte wart geseit
Malafern edelkeit,
unde vil gar sin art,
unde daz sin vater rennewart
unde alyse sin muoter was,
unde dô des kindes sie genas,
daz sie gelac der geburte tôt.
 <unde dô die jaemerlichen nôt
Rennewart unde die sinen liten,
dâ wurben wir mit wisen siten,
daz wir den knaben verstaln.
mit vlize wir daz haln
vor der ammen diu sin pflac.
daz kint in der wiegen lac.
wir namen daz kint mit der wagen.
dô wirz begunden dannen tragen,
die amme ez dô innen wart,
unde huob sich nah uns ûf die vart,
unde ergahten uns an den shiffen.
die ammen wir begriffen
unde twungen sie zu dem kinde.
des wart ir muot vil swinde,
doch muoste sie mit uns dan .>
Nû hoeret wie die kaufman
lugen durch ein valshes wîp.
swer hât ungetriwen lîp,
der minnet die valshen sere.
ez ist ein alte lere
daz sich der man gesellet
als sin leben ist gestellet.
Der künec sprach: < ich wil den knaben
niewan nach iwerm willen haben.
get hin! lat mich in gesehen!
daz sol heymliche geshehen.
ich kiese wol an sîner art
ob sin vater ist rennewart.
unde ist er rennewartes kint,
sô wizzet, daz ir saelic pint:
ich mache iuch des guotes rich,
unde ist er rennewarte glich .>
Die kristen warn des maers vro.
von dannen giengen sie dô.
sie sazen an ir barke
unde begunden gahen starke
dâ sie daz kint wol wisten.
niht lânger sie daz vristen,
sie hiezen kint unde wagen
mit in an die barke tragen.
diu amme mit dem kinde gienc.
der künec dô des niht enlie,
ern waer eine dar geriten.
die ammen er begunde biten
daz sie daz kint in lieze sehen.
er wolte an dem kinde spehen,
ob ez waer von sîner art.
daz was dâ vil ungespart:
man huob ûf den shoenen knaben.
der künec hiez in vür sich haben
unde begunde in shawen harte
unde sprach: < ez ist rennewarte
glich niender umme ein har.
saget mir rehte wie manic jar
haben muege wol daz kint!>-
 <hêrre künec, hiut ez sint
ahte wochen unde dri tage
daz vil herzecliche klage,
dâ zu portebaliarte was,
unde daz des kindes dô genas
Alyse, die an im erstarp.
daz sie von tode noch verdarp,
daz shadet vil dem lânde.
swer rehte ir tugende erkande,
den muoz riwen gar ir tôt.
Rennewart iesa gebot
dem byshove von der stat
daz er des reinen taufes bat
gebe dem shoenen knaben,
unde daz er wuerde von im erhabn,
unde in nante malafern;
des begunde er an den byshof gern.
der engel den namen im kunte.
der tiuvel dar nach uns shunte,
daz wir in her haben braht.
nû huetet iuch, hêrre, vor der aht
die iwer triwe unde iwern eit
tue gar in unwerdekeit.
die künege süln war sagen.
nieman sol die krone tragen
des herze si entreinet .>-
 <wie ir daz habet gemeinet,
daz hân ich vil wol verstanden.
gein shaden unde gein shanden
suelt ir kein angest haben:
ich envergelte iu den knaben
daz ir mir iemer sit holt.
ich gibe iu silber unde golt,
swederz zu nemen iu behaget;
iwern willen mir des saget.
sit mit guotem muote geil.
saget an, nemt ir glichen teil,
als ir hie vor mir stat?>-
 <swaz ir gnaden an uns begat,
daz teiln wir geliche .>
Terramer der vil rîche
sprach: < nû vart mit mir dan,
unde enpfahe ie der man
von golde hundert marke.
daz wil ich iu an die barke
antwuerten mit geleite.
als ich iuch wol bereite,
sô vart swar iu gevalle!>
tieffe nigen sie alle
dem künege terramere
unde sprachen: < iwer êre
hât ir an uns behalten .>
groze gnade sie im zalten,
daz er sie der niht verstiez
unde sie sô guetlichen hiez
sinen kamerer wern.
 <ir suelt niht an sie gern
daz sie muege beswaern!>
sprach der künec zu den kameraern.
die kamerer daz taten.
die kristen sie nihtes baten.
dô sie ir golt enpfiengen,
vür den künec sie giengen
unde begunden urlaubes gern:
 <noch suelt ir uns guotes gewern,
als iwer gnade uns gehiez!>
der künec dô des niht enliez,
ern leiste ir willen gar.
er sprach: < ich wil selbe dar
unde den knaben behalden.
ich wil den künec tybalden
den knaben lazen sehen
unde wil rehte im verjehen,
wannen der knabe ist geborn
unde wanne er wart verlorn.
daz wil ich nieman mere sagen.
ouch suelt ir vil wol verdagen
swaz wir mit ein ander geworben hân .>
Die kaufluete begunden gan
gein den shiffen dâ die warn.
die künege niht verbaren,
nach den kauflueten sie riten.
Terramer mit guoten siten
Tybalde bevalch daz kint.
den duhte alles daz ein wint
swaz er von kinden ie gesach.
hin zu terramere er sprach:
 <der vil here got mahmet
an menshen nie sô wol getet
als an dirre persone.
ez ist aller kinde ein krone
die ie wurden in der welte.
ez ist zu einem gelte
iu, hêrre, hie bestanden.
in al der welte lânden
wart nie kein kint sin genoz.
wie mohte ez werden ie sô groz
mit alsô jungem libe?
awe! was geshach dem wibe
die ez brahte an die welt?>
 <dâ wart ir leben des todes gelt,>
sprach der künec terramer.
 <diz kint daz muoz die herzeser
rechen die uns sint getân.
Willehalm der muoz im lân,
des ich gedinge, noch sin leben
unde dir arabeln wider geben.
Tybalt heiz ez ziehen sô.
sîner kraft wir werden vro:
des süln wir dar gedingen.
ez beginnet noch betwingen
die kristenheit ueber al.
der diz kint mime kinde stal,
dem süln wir wuenshen heiles .>-
 <
Terramer, du erteiles
uns harte wol zuo dem kinde.
swanne ich die warheit vinde,
sô wil ihz erste glauben:
mir wart nie mer kein rauben
sô liep daz in der welte geshach.
man sprîchet: « wen der wolf errach,
der ist als wol errochen . »>-
 <wie hastu daz gesprochen?
des soltu mich besheiden baz!>-
 <hêrre, dâ glaube ich kume daz,
daz ez si rennewartes vruht .>-
 <
Tybalt, du brîches dine zuht
an dem kinde unde an mir.
saget bî iwern triwen ir
unde als ir kristen luete bint,
ob diz wol getane kint
si geborn von rennewarte .>
die kaufluete swuorn harte
bî ir kristenlichem taufe
unde bî dem tueren kaufe
den mit den juden tete judas,
daz alyse erstorben was
an dem kinde, dô siez genas,
unde, hêrre, daz ez des samen was
den rennewart ûz sime libe
sate sînem reinen wibe.
 <si malafer niht diu selbe sat,
sô enmueze diu trinitat
nimmer mer uns werden holt.
hêrre künec, welt ir daz golt
die wile hie behalten,
unde lat den künec tybalten
mit uns tuon die heimvart
unde bevinden daz, ob rennewart
des shoenen kindes vater si,
unde senden mit im unser dri;
wir andern bliben hie bî iu .>-
 <guote luete, saget mir, zwiu
solt ich iuch hie gevangen haben?
ich sehe wol an dem knaben
daz er ist von mîner art.
vart mit saelden iwer vart!
iu mueze vil wol gelingen
an allen iwern dingen .>
Die kaufluete sich niht sumten:
die heidenshaft sie rumten.
war deheinr ie bekam?
ich bin der daz nie vernam.
ich enruoche ob sie ertrunken
oder in dem mer versunken:
des hân ich kleine riwe.
daz sie die grozen untriwe
an rennewarte begiengen,
ob sie darumme hiengen,
vil lihte ich daz verclagte.
Terramer der unverzagte
hiez den künec tybalden
daz kint alsô behalden
daz erz im dankte iemer mê.
er sprach: < tuot iu daz laster we
daz iu hât getân der markys,
sô pfleget des kindes in der wis
daz im gar kome zuo guote.
Tybalt, an dich ich muote,
daz du des swerst einen eit,
daz ez blibe ungeseit
iemer von dînem munde.
vür war ich nieman gunde
dem ez mit uns waere kunt.
wir süln ez heln biz an die stunt
daz ez kumet zu sinen tagen.
ez wirt von sîner hant erslagen
der kristen vil, als ist mîn wan.
sin bilde daz ist gar getân
als mîn sun rennewart,
der mir alsam verstoln wart
unde gefueret in die kristenheit.
was ob uns daz gluecke heit
dâ gein mahmet beshert
daz mîn vröude wart verzert,
dô rennewarten ich verlos?
mîn herze manegen jamer kos
leider sit von sinen handen:
in kristenlichen lânden
hât er mir leides vil getân.
daz wil ich alles varn lân
biz daz ich ez gerechen mac.
er sluoc mir selber einen slac,
daz ich was nahe gelegen tôt.
nû wil ich gar mins leides nôt
ueberwinden mit dem knaben.
die wile süln die kristen haben
vride unde mit gemache leben .>-
 <swer uns danne habe gegeben
daz kint, der mueze missevarn.
wir süln mit groz gesharten sharn
Orense ê erstriten.
soelten wir dâ heime erbiten
biz daz gewuehse daz kint,
sô waern wir an êren blint.
wir süln ez alsô zechen
daz wir den shaden rechen
unde die herzelichen leit,
die uns tete die kristenheit
in dem jungsten strite.
vil kume ich, hêrre, erbite,
daz ich gerne aber versuoche,
ob mahmet noch geruoche
daz er uns helfe gesigen.
uns ist sin helfe noch verzigen.
was ob in daz kan riwen?
wir süln unser rache niwen
unde aber varn ueber mer .>-
 <sô vertribet uns gar âne wer
der der kristenheite pfliget.
ich waene daz sin kraft gesiget,
swa sie wil ûf der erde breit.
Tybalt, daz si dir geseit,>
sprach der künec terramer,
 <dô ich tete den wider ker
nû jungest von der kelte,
die jhesus dô erwelte
im zu shirme unde zu wer
unde treip mich wider ueber mer,
dâ von wil ich nû biten
biz hin zu den selben ziten
daz der knabe gewahsen ist,
sô enkan ir jesus noch ir krist
sie nimmer danne behueten.
Mahmet wolle danne wueten
unde der sinen gar vergezzen,
sô wirt orense besezzen
zuo einem gantzen jare
mit sô vintlichem vare
des kyburc nimt ir ende,
ê daz ich dannen wende.
dâ mit solt du gein kordes varn
unde daz kint alsô bewarn
daz ich dirz iemer sage dang.
dich ensol dunken niht zu lâng
biz der knabe gewahsen si.
du solt im dicke wesen bî,
sô pfliget man sin deste baz.
du solt vür war wizzen daz,
vil hoch gelobter tybalt,
daz ez nie in dine gewalt
zu disen ziten waere komen,
wan daz ich dich hân ûz genomen,
daz ich getruwe nieman alsô wol.
dâ von dîn reines herze sol
daz kint haben in shoener pflege.
swanne ich mins shaden mich bewege,
den mir hât getân der markys,
sô mueze ich verliesen den prîs
den ich von maneger krone trage.
mir ist mîn shaedelichiu klage
niwer danne dô sie geshach.
ein varnlân ich nie gesprach.
biz der man niht varn lat
swaz man im getân hât,
sin laster ist deste kleiner.
suezer rîter vil reiner,
als ich dich gebeten hân,
daz soltu vil staete lân,
unde swaz ich dir bevolhen haben
huete vil wol daz uns den knaben
ieman verstoln enpfuere.
du weist wol daz du swuere
einen eit, den solt du wol bewarn.
dâ mit wil ich dich lazen varn
gein kordes unde daz reine kint.
ob unser gote getriwe sint,
sô süln sie mich minnen
mit goetlichen sinnen.
den hân ich den kauf gekaufet.
mîn saelde balde laufet.
daz ich den kauf ie getet,
des bistu geeret, mahmet,
an dem kinde wol gestalt .>
des antwurte im dô tybalt:
 <swaz ir gebietet, daz sol sin .>
Dâ mit vuorte er daz kindelin
mit im hin gein kordes.
er hete vil jamer hordes
mê zu vil danne gnuog.
daz kint man vil sanfte truog,
vier man, in sîner wagen;
zwene mohtenz niht getragen.
dâ lag iedoch ein wunder an
daz ez die groeze ie gewan
von alsô jungen tagen.
was sol ich iu mer sagen?
dô tybalt hin zu kordes kam,
daz kint er an den arm nam
unde sprach: < du bist vil swaere;
eins daz sehs jaeric waere
daz truege ich sanfter danne dich.
wiltu sus wahsen vür sich,
du maht betwingen gar die welt.
du muost gelten noch daz gelt
daz ich dem markyse lech,
dô ich vil prises mich verzech
ûf dem velde ze alytshantz.
sin prîs der ist worden gantz,
der was ê von shanden shart.
diz hât gemachet rennewart:
sin ellen nû den prîs ervaht.
du solt gewinnen noch die maht,
des ich gedinge, liebes kint,
daz rennewartes sterke ein wint
wider der dînen dunken muoz.
mir getuot dîn ellen buoz,
swaz man mir zelt zu shanden,
daz diu in mînen lânden
von dir noch gerochen wirt.
ich waz dâ zu orense wirt,
biz daz arable mir entran
mit dem wol gepristen man
den man dâ nennet markis.
daz er sô wol getar den prîs
in herten striten bejagen,
des muoz mir iemer werndes klagen
ligen nahen dem herzen.
die selben herze smertzen
rîchet noch dîn kleiner lîp .>
Tybalt besante zehen wîp
zu ammen dem werden kinde.
daz kint begunde swinde
weinen nach eines wibes brust.
nû buozte man im den gelust:
sugen ez vaste begunde.
ê ez des sugens erwunde,
ez het die brust gelaeret gar.
ein ander wîp hiez man dar
gen, daz ez suge baz.
daz kint sin selbes niht vergaz:
ez saug biz daz ir geswant.
ein ander wîp ez sa zuhant
saugte biz daz ir niht beleip
der spuene . daz kint ez treip
biz daz ez sie alle gesaug.
dem kinde niht kleine spise taug,
swanne ez wirt zwelf jar alt.
dô sprach der künec tybalt:
 <ir vrouwen, pfleget des kindes wol!
mit guote ich iu danken sol,
daz ez iuch niht geriwet.
daz wirt von mir vertriwet
in iwer hant mit staete .>
waz tybalt dar nach taete?
daz wil ich iu machen kunt.
er gap sterlinge zehen pfunt
ieslicher ammen dar
darumme daz sie naemen war
des kindes mit guoter pflege.
 <ich wil selbe alle wege
sehen wie ez sich gehabe.
ê daz verduerbe der knabe,
Terramer der vil rîche
der gaebe sicherliche
zehen krone unde diu lânt .>
Vil shier tuon ich iu bekant
waz wunders sit daz kint begie.
daz maer wil ich lazen hie
eine wile ligen stille.
ez ist mîn vil guot wille,
daz ich iuch von klagender klage
enbinde gar, als ich iu sage.
swer hât daz vorder leit gelesen
dizz buoches, der mueste wesen
in klage, als er ez gelas.
als sin danne niht mere was,
sô begunde er sprechen: < awe!
daz er uns niht des buoches mê
in tuetshe hât gesprochen!
er hât ez abe gebrochen
dâ ez was aller beste .>
nû wil ich ez biz zu leste
durch guote luete machen,
an kuenste niht verswachen,
des die meister muezen jehen,
daz kuende nimmer sin geshehen,
nur wan ein vil gefueger man,
der uns ein welshes buoch gewan
unde daz her zu lânde brahte.
daz er des ie gedachte,
des wil ich in iemer minnen
mit vil dienstlichen sinnen.
wie sin name ist genant?
daz wil ich iu tuon bekant:
Otte der bogenaere.
vil ungerne ich verbaere,
ich enseite wa er saeze:
ob ich des hie vergaeze,
sô waer mîner vuoge mat:
er sitzet zu ausburg in der stat,
unde daz er vil gerne tuot
swaz dunket guote luete guot
 (der ungefuegen hât er haz),
vil wol hât er erzeiget daz
an disem selben buoche hie.
Dâ ich ê daz maere lie,
dâ wil ihz grifen wider an
unde sagen wie der kuene man,
der hoch gelobte rennewart,
shiet von portebaliart.
dô er von dannen kerte,
den weg in nieman lerte.
er gieng vür sich nach wane
gein sante juliane
unde kam in daz lânt zu prides.
ey, hêrre, was du nû lides
arbeite von vil gedanken!
herze, du ensolt niht wanken!
wende gein kuenste dînen sin,
biz daz du rennewarten hin
bringest dâ er bliben sol.
unde tuost du daz, sô tuost du wol.
dô rennewart kam zuo der stat,
sin muede in einer ruowe bat
bî einem shoenen brunnen.
von der vil heizen sunnen
waz er von sweize worden naz.
zu dem brunnen er gesaz
unde wande haben guot gemach.
zwene muenche er komen sach
von prides zu im riten dar.
dô er ir rehte wart gewar
unde sie im begunden nahen,
dô wolt er sie enpfahen.
er stuont ûf unde gieng gein in.
dô ershrag in sere der sin,
daz in diu varwe wart vil bleich
unde in gar diu maht entweich,
dô sie sahen in sô lângen
mit sîner vil grozen stangen,
unde er truoc daz harnash an.
nû sprach der wallende man:
 <sit ir, hêrren, kloster luete
sô bin ich komen huete
vil saelicliche an dise stat.
got ich vil innenclichen bat,
dô ich der welte mich enzoch
unde alle hohe wirde vloch,
daz mich got dar wiste
dâ man die welt niht priste.
nû hât iuch got zu mir gesant.
ir habt ein wol gestalt gewant
an iu . wer hât ez iu gegeben?
in iwerm orden wil ich leben.
nimmer ich des erwinde:
swa ich iwer kloster vinde,
dâ wil ich iemer bliben,
mine lebende zît vertriben .>
Die muenche begunden switzen,
Rennewarten harte entsitzen.
der gliche sie gebarten.
mit gedanken sie des varten
wie sie entrinnen moehten,
daz sie dem tode iht tohten.
Rennewart an die muenche sach.
harte guetliche er sprach:
 <ich wil iuch in der minne biten,
iwer kappe ist sô wol gesniten,
daz ir mir die âne lihet.
sit ir zu prister gewihet,
sô suelt ir die minne minnen
die dâ nimmer kan errinnen,
unde mir die kappen geben an.
swie ir sit ein kloster man,
ir traget doch wol mîn kursit.
unde vart ir in keinen strit,
sô wirt ez iu ein guot gemach .>
der muench vorhteclichen sprach:
 <hêrre, des suelt ir mich erlân.
soelt ich in dem kursit stan
sô ich suenge dâ zu kore,
sô waer ich gar ein tore
unde waer der samenunge spot.
ich bite iuch durch den suezen got
daz ir mir die kutten lat.
ir sehet wol daz daz kloster stat
bî uns harte nahen.
dâ suelt ir, hêrre, enpfahen
die heiligen gehorsamin,
ob ir ein muench woellet sin .>-
 <ich enweiz, bruoder, was ir saget.
ich wil die kappen die ir traget
ietzunt an mînen lîp legen
oder brechen iu mit grozen slegen
iwer vil breite blatten.
wizzet daz ir ûf der matten
nie enpfienget groezer slege,
danne ich iu ûf den ruggen lege .>
Von vorhten der muench begunde
ie sa an der selben stunde
vil vaste vor im vliehen,
Rennewart hin nah im ziehen.
harte shier er in erlief.
Rennewart vil lute rief:
 <mir blibet hie diu kutte!>
die stangen er vaste shutte,
der muench in vil sere entsaz
unde begunde daz pfaert rueren baz
in die siten mit den sporn.
er wande hân den lîp verlorn
unde sprach: < lieber hêrre guot,
senftet iwers zornes muot
unde ruochet mir lân daz leben.
ich wil iu die kutten geben
daz ir mich lazet unbenot .>
die kutten er von im bot.
Rennewart leit die kutten an.
 <sô guot gewant ich nie gewan,>
sprach rennewart unde was vro.
den muench betwang er dô
daz er daz kursit leite an sich.
 <got hêrre, diz unbilde rich
daz an mir begangen ist .>
ie sa an der selben vrist
die muenche von im gahten.
dâ sie der stat genahten,
sie huoben ein vil lut geshrei.
 <diz lândes êre diu ist enzwei,>
sprach der daz kursit vuorte an.
Nû begunde wîp unde man
vaste vragen was in waere.
 <wir sagen groze maere,>
sprachen die muenche beide.
 <sô sure augelweide
gesach ich nie bî mîner zît
als an im des dâ was daz kursit
unde mir die kutten hât genomen.
ich waene wol, er si komen
zu shaden disem lânde.
swie drate ich von im rande,
er hatte mich shier ergahet.
ob iu mîn rat niht versmahet,
sô heizet sliezen diu tor.
ir mueget in gerne lân dâ vor:
swie er kumet her in die stat,
sô ist iwerm lebne mat.
er hât erzeiget mir den shach,
daz mir was von im vil gach
unde in gerne nimmer mê gesihe.
wizzet daz ich der warheit gihe.
er gihet, er si ein bruoder;
dem tiuvel zu eime luoder
zel ich den selben pilgerin.
in swelhem kloster er solde sin,
dâ waer ich ungerne inne.
er sluege mir in der minne
einen slag der mich muete.
iwer ieglicher der huete
der kinde unde des wibes
unde dar zuo sin selbes libes.
ich bin entrunnen kume.
daz ich mich iht versume,
daz sol ich vil wol bewarn.
ich wil gein mime kloster varn
unde sagen der samenunge
daz sich alte unde junge
hueten, ob er kome dar.
got si der iuch wol bewar
unde der den sinen nie verlie.
ich enwil niht lânger haben hie .>
dô der muench enweg gereit,
niht lânger daz commune beit,
sie hiezen zu sturme lueten.
dâ mit kunten sie den lueten
daz sie angste pflaegen
unde gein wer ir ding waegen
unde alle harnash leiten an,
nach sinen staten ie der man.
harte snelle daz geshach.
der rihter zuo in allen sprach:
 <swer hât armbrust oder bogen,
die süln wesen in gezogen.
ist ez als ich mich versihe,
bî mîner triwe ich danne gihe
daz luetzel hilfet unser wer.
ich sah in slahen ein michel her .>
des antwurten die jungen:
 <wir sin noch unbetwungen.
unser keinr mit im nie gevaht.
het er nû tusent manne maht,
sô suelle wir in doch gesehen.
was mac uns dâ von geshehen?>
dâ mit sie dô genanten:
hin vür die stat sie ranten
unde daz sie sich niht ensharten.
nû sahen sie rennewarten
in sîner swartzen kappen.
rîter, burger unde knappen
vil vrech ûf in dâ wâren.
Rennewarten sie doch verbaren,
dô sie an in bekamen
unde vil rehte war genamen
sîner groeze unde sîner lenge:
die vil wite welt gar zu enge
vor vorhte dâ genuogen wart.
Nû begunde rennewart
zornlichen sehen umme:
 <waz werbet ir, vil tumme,
mit iwerm dro geshirre?
ich waen, ir varet irre,
wer iu nemen sol daz leben.
sol ich iu den tôt nû geben,
daz tuon ich vil ungerne.
ich verlobte daz zu yberne
daz ich nimmer man getote,
wan der mich sins todes note.
ich weiz wol, sit ir mir gehaz,
daz tut ir doch umme ettewaz,
daz suelt ir mich wizzen lân.
hân ich danne iht getân,
des gewinne ich iwer hulde.
welt aber ir vremde shulde
an mir nû hie gar rechen,
sô wizzet, ich muoz brechen
mine geluebde unde mich wern.
swer mich des libes wil behern,
dâ gein setze ich mich zu wer.
etteslichem ich den tôt besher,
der waent daz im niht werre.
unde ist got iwer hêrre,
des wil ich gein iu geniezen.
iuch sol des wol verdriezen
swaz mir mac zu shaden komen.
unde hân ich iu iht genomen,
daz wil ich iu vil gerne gelten .>
 <hêrre, ir muezet engelten
daz ir beraubet hât die straze.
swer iuch darumme laze
an dem libe genesen,
des lîp mueze unsaelig wesen,>
sprach under in ein tummer man
unde rante rennewarten an
unde wolt in nider tretten.
 <nû muoz mîn leben ich retten,>
sprach rennewart der lânge
unde begunde mit der stange
umme sich slahen vil sere.
 <nû enwolt ich nimmer mere
kein menshe mê ertoeten.
nû woellen mich dise noeten
daz ich zubreche mînen eit.
daz wirt etteslichem leit .>
Dâ mit er den selben sluog
der dâ hete getân den unfuog,
daz er in tretten wolte.
der lag ûf der molte
tôt . gnuoge dô niht liezen,
sie begunden ûf in shiezen
mit vil harte grozen pfilen.
gein den begunde er ylen
unde sluog der ich enweiz wie vil,
unde sprach: < sit mich got niht wil
dirre arbeit erlân,
sô muezet ir vil gar hân
den tôt von mime libe.
die slege ich ûf iuch tribe
die iuch legent in daz grab,
mir engebreste danne mîn walle stab,
den ich trage in den handen .>
vluehtecliche sie dô randen
vil vaste hin gein der porte.
dô daz her die vluht erhorte,
sie zogten gein der porten dan.
sô kuene was dô niender man
der dâ getorste biten
dâ wurden rosses siten
mit sporn verhawen vaste.
sie duht ein velt ein raste:
sô groezlich was ir vorhte;
daz er sie des lebens entworhte,
darumme sie vil angest liten.
vil wenic sie ein ander biten,
die minren unde die merren.
der man beite niht des hêrren
noch der hêrre des man.
sie riten alle den wol dan,
der arme unde der rîche;
dâ vluhen alle geliche.
dâ vuor der kneht dem hêrren vor.
swelher dâ ergreif daz tor,
den duhte, er hete wol gevarn.
si enkunde rennewart niht sparn:
swaz er ir traf, die warn tôt.
dâ sie dô kamen von der nôt,
die porten sie besluzzen.
sie envahten noch enshuzzen,
sie hiezzen wol der porten pflegen.
die veigen warn tôt gelegen,
dâ von der strit erhaben wart.
Nû gieng bruoder rennewart
dâ er daz kloster ligen sach.
wider sich selben er dô sprach:
 <
Rennewart, wa wilt du hin?
got mueze wisen mir den sin
daz ich kom etteswar
dâ mir gemach wider var.
du tuost wol, got, unde tuost du daz.
ich enbedorft nie gemaches baz
danne ich bedoerfte hinaht.
swaz ich zu dirre zît gevaht,
daz tete ich sunder mînen dang.
der mich zu disem strite twang,
harte kleine er des genoz.
ich warp daz lebens in verdroz
unde dannoch etteslichen mê.
mînem herzen tuot vil we
daz ich worden bin meineide.
mich muewent die suende beide:
meiner eit unde valshe triwe.
ez ist mîn wernde riwe
swaz ich hie luete ertote.
der mich der suenden note,
dem werde daz paradys bespart.
awe! vil armer rennewart,
daz dir got heiles guenne!
daz al dîn heidenish kuenne
von arte sô wol gehoehet ist,
unde du daz gelazen hast durch krist:
des soelt er dir gedenken
unde niht sine guete krenken.
ob dîn guete iht uebels tuot,
nimmer glaubet daz mîn muot.
dîn guete kan niht missevarn.
got hêrre, ruoche mich bewarn.
ich enweiz war ich nû kere,
ez enlere mich dîn lere,
anders ist mîn leben enwiht.
ich enweiz wa man mich gerne siht,
ich enweiz wa ich bin willekomen.
ich hân daz von dir vernomen
daz dîn gnade helfe pfliget.
ich bin der nimmer sich bewiget
dîner helfe, vil suezer krist.
nû ruoche zeigen mir die list,
hêrre, dâ ich beliben muege.
die guete des wol gehuege
waz ich durch dich hân getân.
ûf dine gnade wil ich gan,
swa du mich nû wisest hin,
des ist gevoelgic dir mîn sin.
nû gebiut, hêrre, daz ich ge
unde niht lânger hie beste.
diz wil ich tuon in dime namen.
nû wer daz sich iht suelle shamen
gein mir dîner gnade guete,
unde mich dîn gnade behuete
daz ich iht mere var irre.
wil mich jenr unde dirre,
er si jung oder alt,
wil mir der zeigen sinen gewalt
unde des lebens mich behern,
sol ich mich, hêrre, des niht wern,
sô wuerde ich gar der welte spot.
ûf dine gnade, suezer got,
wil ich wern mînen lîp.
dô mir der tôt mîn liebes wîp,
hêrre, von dime gebote nam,
als dime gewalte wol gezam,
unde hete âne dich der tôt
Alysen getân des todes nôt,
sie waer noch unertoetet:
ich hete den tôt benoetet,
mit strite im vil gar erwert,
daz ir leben waer unverzert.
awe mir! alyse, awe!
daz dich mîn auge nimmer mê
hinnen vür gesehen sol!
suezer got, nû tuo sô wol:
nym sie zuo dem paradyse!
awe mir! liebe alyse,
daz vulet noch dîn sueze jugent!
ich weiz wol daz groezerr tugent
ûf erde nie kein wîp gewielt.
vil suezer got, waz mir behielt
dîn guete herzen swaere!
vil zornig du gein mir waere.
dô alysen lîp erstarp,
ir tôt mir leides vil erwarp.
wanne wilt du trostes mich gewern?
an dine gnade wil ich gern
daz die mich etteswar wise,
daz ich vinde sô vil spise
daz ich hungers mich erwer .>
Dâ mit gieng er gein dem mer.
daz mer zu berge er kerte.
sin gedang daz herze lerte
daz er gein eime kloster gienc.
daz kloster lag, ich sage iu wie:
ez was an dem mer gelegen
unde kunde grozer rîcheit pflegen
unde was erbuwen vaste.
dem hochgebornen gaste
was diu porte vor bespart.
dar kam gegangen rennewart.
er bozte an die porte.
dâ der portner daz erhorte,
er sprach: < wer bozet dâ? wer?>
Rennewart sprach: < nû gang her
unde tuo mir balde ûf daz tor!>-
 <ir muezet beiten mir dâ vor:
den appet muoz ich gesprechen .>-
 <muoz ich nû die porte brechen,
sô hastu niht wol gevarn.
in dem kloster ist niender barn,
er mueze des todes sin,
kume ich zorniger drin:
ez si muench oder bruoder,
ich slahe in ûf der kutten muoder,
daz der rugge im muoz erswern.
wilt du inlazens mich entwern,
sô muost du doln ungemach .>
dâ gein der portenere sprach:
 <swaz nû mir dâ von geshiht,
sô mueget ir des erwerben niht
daz ich iuch iht in laze.
unde vueret ir iwer straze,
daz waer iu daz beste.
diu porte ist wol sô veste
daz ich vil gar âne angest bin.
ich waene, ir sit âne sin
daz ir uns draewet sô harte .>
diu rede wart rennewarte
von dem portenere zorn.
er sprach: < du soltes hân verborn
dînen vil shalclichen doz .>
dâ mit stiez er einen stoz
der porte daz sie gar zerbrast,
unde daz der ungefuege last
ersluoc den portenaere.
dâ der appet vriesh daz maere
unde gar diu samenunge,
der alte unde der junge
vil sere in dâ entsazen.
dâ die muenche sazen unde azen,
Rennewart kam gegangen
unde wart wenig enpfangen
von den muenchen allen zwir.
Nû begunde hungerlichiu gir
Rennewarten wisen dâ daz brot
lag . er sprach: < mir ist vil nôt
daz ich dich hân vunden.
mîn nôt wirt ueberwunden
die ich hân von dem hunger .>
kein muench was dâ sô junger
noch dar zuo kein sô alter,
kuendiger oder einvalter,
des brotes sie enbaren betalle.
die muenche warn alle
bevangen mit grozer nôt.
dâ rennewarte wart daz brot,
er begunde vaste umme sehen,
ueber al under den muenchen spehen.
er sprach: < welhes ist der appet?
ir sit sô glich gekappet
daz niht mîn sin gekennet
wen man hie appet nennet.
alle die sitzent hinne,
die bite ich in der minne
daz sie mir den appet zeigen,
dâ mit mîn vrage sweigen .>
Der appet sprach: < was woelt ir?
sie sprechent meister gar zuo mir,
ez si dirre oder der .>-
 <hêrre, her appet, sô ist daz mîn ger
daz ir mir gebt die pfruende.
unde sit ir daz niht tuende,
sô tuet ir mir gar unrehte,
wan ich wil iu sin gerehte,
swaz saget diu gehorsam mîn .>
 <awe! lieber bruoder mîn,>
der appet vorhteclichen sprach,
 <ein gebaerde ich von iu sach,
die ist boese kloster wise.
ir hât gezzen gar die spise
die wir alle solden ezzen,
unde sin wir sus gesezzen:
daz reht hât niht diu kutte.
unsers kornes eine mutte
gaezzet ir an brote wol .>-
 <hêrre, ich was in hungers dol.
daz hân ich nû gebuezzet.
der hunger die spise suezet,
die niht sô sueze waere,
sô der buch niht stuende laere.
der groze hunger mir gebot
daz ich hân gezzen iwer brot.
daz tuon ich nimmer mere .>-
 <bruoder, nû vuerhte ich sere
daz iwer zorn uns vuege pin.
dâ iuch der portener niht in
balde dâ zuo der porten liez,
iwer zorn in gar sterben hiez.
wir muegen iuch niht enpfahen.
mîn augen nie gesahen
keinen man den ich sô voerhte.
iwer zorn mich entwoerhte,
swanne wir iuch niht vulten.
ir moehtet niht gedulten
unser arme pfruende krang
unde dar zuo vruo den metten gang.
dâ mit vart gote ergeben!
iu entaugt zu nihte unser leben .>
Rennewart willeclichen sach.
hin zu dem apte er dô sprach:
 <hêrre, ich wil beliben hie,
unde swaz ich suenden ie begie,
die werdent hie gebuezet.
unde wizzet daz ir mich muezet
bî iu hie beliben lân.
mir gan wol sante julian,
daz ich sin guot hie mit iu zer.
daz mir daz hie ieman wer,
des bin ich âne angest gar.
mine gehorsame gib ich iu dar.
hêrre, die ruochet enpfahen.
unde kan iu daz versmahen,
sô wil ich unshuldig wesen.
heizt daz privileie lesen;
unde swaz dar an geshriben ste,
daz tuet unde nihtes mê.
des wil ich niht enbern:
ich wil in der minne gern
daz ir mich niht versprechet.
daz hellefuer sô bechet
daz ich im gern entruenne.
ich hân vil hohes kuenne
verlazen durch den suezen krist.
ich waen, iu niht bekant ist
von welher art ich bin geborn
unde wes ich hân die welt verkorn .>
Der appet sprach: < mir ist unbekant
iwer geslaehte unde daz lânt
dâ sitzent iwer mage.
mit urlaube ich iuch vrage,
daz ir mir saget daz maere
wer iwer geslaehte waere.
mir ist vil kunt der lânde.
waz ob ich in erkande?
swie ich ein kloster man nû si,
etteswanne ich was des muotes vri
unde minnete vil gar die welte.
nach hohes prises gelte
arbeite ich mich zu aller zît.
ich was ein rîter als ir sit,
unde vuor manege ritterliche vart,
swie ich si unlide shart;
unde wart nie manslecke,
swie si mins swertes ecke
vil dicke bluotic worden
in kristenlichem orden.
ein lieber bruoder mir erstarp
 (sin tôt mir werndes leit erwarp):
in ritters prise lag er tôt.
sin tôt die vröude mir verbot
daz ich die welte vil gar vloch;
in dise zelle ich mich zoch
unde wil iemer bliben hie.
wizzet, bruoder, daz ich lie
werde vriunde unde wites lânt
durch in der dâ ist genant
ueber alle hohe altissimus.
durch uns enpfieng er einen kus
der uns von aerbeiten nam
unde im zu arbeiten kam.
den kus tete im dô judas.
wir gnasen, unde er genas.
durch des selben gotes minne
wil ich iemer wesen hinne
unde dienen umme in, swaz ich kan.
ein teil der buoche ich mich versan.
die bin ich vil wol geleret.
den edeln man ez wol eret,
swer der buoche sich versinnet.
ob er der welte entrinnet,
als ich ir bin entrunnen,
sô mac er vil gerne kunnen
beide singen unde lesen.
ich enmohte niht appet sin gewesen,
wan daz ich diu beide kunde.
ich wart in kurtzer stunde
appet . dâ ich kam her in,
der appet leit des todes pin.
die muenche dô an mich kamen,
daz sie mich zu appet namen.
nû muoz ich sô des klosters pflegen
daz ich den reinen gotes segen
verdiene mit der selben pflege,
sô der reine engel wege
gar mîner sunden schulde,
daz ich danne des habe hulde
der iemer ist unde was,
dô diu maget sin genas .>
 <
Was er vor der selben maget?
hêrre appet, mir daz saget .>-
 <er ist iemer unde was ie .>-
 <dô er die mensheit enpfie
unde dô er die marter durch uns leit,
wem bevalh er die gotheit?
wan bleip sie des todes vri
unde die genende alle dri,
der vater, der sun, der here geist?>-
 <krede michi, bruoder, du reist
zu tieffe von den buochen.
got kunde des geruochen
daz er die gotheit behielt.
dô die mensheit des todes wielt
unde vil gar wart zufueret,
diu gotheit nie gerueret
wart von der juden hende.
geben diser rede ein ende!
bruoder, daz ist guot getân.
ich waen, ich iuch besheiden hân
daz vil pfaffen ist verborgen .>-
 <hêrre appet, sô wil ich borgen
iu der vrage nû zu stunde.
vil wol ich vuerbaz kuende
iuch versuochen, ob ich wolte.
durch den got der durch uns dolte
den tôt, hêrre, mich gewert,
als ich habe an iuch gegert,
unde lat mich iu gehorsamen,
sit sich mîn herze kuenne shamen
vil maneger grozen missetat.
unde minnet ir die trinitat,
sô enpfahet mich sundaere.
mîner suenden buerde swaere
wil ich hie werden âne.
bî sante juliane
entwert mich oder lihet!
ob ir mir die bete verzihet,
sô wil ich doch hie bestan .>-
 <bruoder, sô welt ir beide hân
daz teiln unde daz weln.
sit ir got daz welt verseln,
sô suelt ir erste mir kuenden,
mit wie getanen suenden
iwer sele si gebunden.
als ich daz habe erfunden,
dar nach wil ich iu buoze geben .>-
 <hêrre, dâ hân ich al mîn leben
nach suenden ie geworben:
manic man ist erstorben,
daz wizzet, von mînen handen.
gnuoge den tauf niht erkanden.
ich hân ouch kristen vil erslagen.
mine shulde wil ich iu kurze sagen:
mîner suenden ist mere danne vil.
von erste ich, hêrre, iu sagen wil,
wa von ich lazen wil die welt
unde gelten wil der suenden gelt.
ich hatte ein harte liebes wîp,
der lac tôt ir reiner lîp,
dâ sie ein kindelin gebar.
ich wande daz daz kint mich gar
mins leides soelte ergetzen.
dâ kunde unheil mich setzen
in leit, daz ich muoz iemer doln:
mir wart daz selbe kint verstoln,
dâ ich mîn reines wîp verlos.
die welt sa zuhant ich verkos
unde wil ir iemer mer enbern .>-
 <bruoder, ich wil iuch gewern
des ir uns nû bittet lânge.
daz harnash unde die stange
die suelt ir beide von iu legen
unde nimmer mê den lîp geregen
daz dâ striten ist genant .>
der appet nam in bî der hant
unde sprach: < nû get dan mit mir,
welt ir leben als wir
unde halten gar der regeln reht:
ez si krum oder sleht,
daz sol iuch alles dunken guot .>
 <ein ding, lieber hêrre, tuot,>
sprach zu dem appet rennewart,
 <hêrre, mir ist noch verspart
was diu regel gebuetet mir .>
dô sprach der appet: < dâ suelt ir
vil gebeten unde vil gevasten,
ûf bette nimmer gerasten;
zu mitter nacht suelt ir ûf stan,
beten hin zur metten gan,
unde dâ sin biz zu none.
nach dem reinen gotes lone
sol man aerbeite liden.
lieber bruoder, ir suelt miden
allen zorn unde allen nit.
unde swaz man iu zu spise git,
daz suelt ir niht versmahen,
in der minne vil suoze enpfahen.
man tuot iu alles daz man mac.
bruoder, habt ir durch den tag
brotes gnuoc an zwelf broten?>-
 <meister, man vuende mich toten,
solde ich dâ mit hoeren.
hêrre appet, ir wollet uech toeren.
gebt mir der lipnar genuoc,
oder ich tuon den unfuoc
der iemer uech besweret .>-
 <nû wolde got daz ir weret
von hinne ueber tusen raste!
uns ist gesaczt ein vaste.
bruoder, wollet ir der iht pflegen?>-
 <meister, ich hân mich bewegen:
swie ir lebt, alsô wil ich leben,
woelt ir mir gnuog brotes geben
unde dar zu vleish unde kaese.
vil kume ich, hêrre, genaese
des tages mit zwelf leiben.
ich wolt ir wenig leiben,
ich engaeze sie betalle .>
der appet sprach: < wir alle
muesten daz kloster rumen,
vil gotes dienstes sumen.
groz suende iu daz waere .>-
 <hêrre appet, den saegeraere
mache ich von den kelchen bloz.
husen, hechte, salmen groz
kauft unde ander vishe!
anders swaz ich dinne erwishe,
daz ist alles samt verlorn .>
 <hêrre, ir suelt disen zorn,>
sprachen die muenche, < stillen
unde tuon gar sinen willen:
lihet im die pfruende dar.
wir süln im unser lipnar
gerner geben unde daz brot,
danne daz wir alle tôt
ligen . hêrre, ez ist unser ger,>
sprach dirre muench unde der.
Der appet dô ir willen tete
unde gewerte sie ir bet.
Rennewart die pfruende enpfieng.
der appet gein dem muenster gieng.
der bruoder volget im mite.
der appet sprach: < des klosters site
solt du lernen, daz ist guot .>-
 <ich hân gesetzet mînen muot
zu tuonne swaz iu wol behaget.
unde swaz mir ieman guotes saget,
des mueze im der got lonen,
den man tetragramatonen
nennet, unde der was ie .>
dâ mit er in daz muenster gienc.
In kirchen er nie gekam.
dô er des krueces war genam,
wan er nie keins dâ vor gesach,
hin zu dem appet er dô sprach:
 <waz ist jenes daz dort stat
unde mensliches bilde hât?
lebt ez, hêrre, oder ist ez tôt?>
der appet sich zu der venie bot
unde neig dem kruece here.
des wundert vil sere
den edeln rennewarten.
der begunde an daz kruece warten.
daz geviel im sô wol
daz nie auge suezer dol
gedolte von gesihte.
 <hêrre appet, mich berihte,>
sprach rennewart zu dem meister sin,
 <ez engesach nie mîner augen shin
kein ding sô rehte gerne mê
âne alysen, die ich zur ê
hatte, dô ir reiner lîp
lebte . awe! sie saelig wîp!
waz sie mir vröude enpfuorte,
dâ der tôt ir herze ruorte
alsô daz ir daz leben entran!
hêrre appet, saeliger man,
mîner vrage mich bewiset,
darumme mîn herze priset
iwer leben unde iwer witze.
hêrre, waz bezeichent ditze?
ez ist sô sueze den augen gar.
sô ich ie dicker sihe dar,
sô mich ez ie baz gezimet.
michel wunder mich des nimet
waz mir, hêrre, si geshehen .>-
 <bruoder, des wil ich dir verjehen:
ein zeichen ez der marter ist
die an dem kruece der sueze krist
durch uns armen enpfieng.
an daz kruece man in hieng,
dar nach man in erstarbte.
die mensheit man verdarbte.
sin tôt kam uns zu troste:
sin tôt von tode uns loste
manic sele die verlorn was .>-
 <
Meister, dô adam genas,
ob eva mit im genaese?
meister, ob du daz laese
an der lebenden buoche,
der gewizzen mich beruoche .>-
 <ich hân ez niht gelesen.
bruoder, la die vrage wesen;
vrage des daz dir si durf!>-
 <ez ist erste umme den wurf,
des ich wil, hêrre, vragen.
iuch ensol niht betragen,
swa ich den glauben lerne .>-
 <den lere ich dich vil gerne,
swa du mir des volgen wil.
die vrage ist ûz dem zil,
der du vragest umme evam.
got gar die in der helle nam
die dâ warn die sine.
vil lânge wernde pine
muezen jene iemer dulten
die ir missetat engulten:
daz ist diu verlorne shar .>-
 <meister, ja bekenne ich gar:
swaz got hât durch uns erliten,
daz ich sô lânge hân vermiten,
daz ich daz kruece nie gesach,
dar an unsaelde mir geshach;
daz wil ich iemer buezen.
mit gebete sueze gruezen
wil ich daz kruece vil here.
swer gotes lop mich lere,
dem mueze ez got vergelten.
ich hân dâ her vil selten
des krueces genomen gaume.
von suentlichem saume
entlade mich der sueze got,
wan ich wil iemer sin gebot
leisten als ich ez leisten sol.
hân ihz, hêrre, geleistet wol,
ob ich tuon als ir mich leret?
mîn saelde die ist verseret;
die wil ich gerne machen heil.
ich vuerhte die snellen urteil
die an dem jungsten tage wirt.
swen gotes gnade dâ verbirt,
der ist verlorn âne ende.
got hêrre, an mir wende
swa mit ich dich verliesen muege!
vil wol, hêrre, des gehuege
daz ich bin dîn hantgetat.
erkenne, daz mîn herze hât
vil manege wirde verkorn.
owe! mîn vater hochgeborn,
was sol des armen werden?
hât er den teil sîner erden
niht von der gnaden dîn,
ez si jude oder der sarrazin?
die hât geworht gar dîn hant.
suezer got, nû wis gemant
daz du mînen vater bekerest,
dich selben dar an erest.
von dir er vil der lânde pfliget.
ob sich dîn guete sin bewiget,
war zu ruohtes du in rîchen?
der lebet gar kristenlichen
dem hastu niht sô vil gegeben
awe! sin wol gehertes leben,
waer daz in dime namen,
sô mueste sich mîn vater shamen,
daz er lebte wider got.
nû muez im gebieten daz gebot,
daz der maegde der engel kunte,
daz sie der gebuerte enzunte,
daz sie dîn, hêrre, swanger wart.
erkenne mich! ich binz rennewart,
der verlorn hât die verlust,
dâ von mir iemer under brust
ein nahe gendes leit muoz ligen.
von leide ich, hêrre, bin gedigen
zu der kutten unde zu der blatten,
unde wil mich ûf die matten,
sô mîn meister gebiutet, legen
unde nimmer gezuernen von den slegen
die man mir von shulden tuot.
sit daz kruetz dîn reines bluot
hât gemachet durch uns naz,
dâ von wil ihz iemer baz
êren dann ich hân getân.
vür war ich des gedingen hân
daz mir daz got niht versage
swaz ich mit reiner bete im klage.
got hêrre, dîner marter zeichen
getoerste ich dar an gereichen
mit mîner verworhten hende,
dâ von manic man sin ende
hât genomen bî mînen tagen!
sol ich genenden oder verzagen,
hêrre, des gib mir dînen rat.
mîn muot daz vil kume lat,
ich kuesse an gotes vueze .>
 <dins glustes willen bueze!>
der appet vil guetliche sprach.
dâ der kus von im geshach,
Rennewart sprach: < suezer got,
ich waere mîner mage spot
unde wuerde gar von in geshant,
ob in waere daz bekant
daz ich gnaden an dich ger.
in herzeleide mich gewer,
vil suezer got, des ich dich bite.
dâ eres du dine guete mite.
nû sprich wider mich ein wort.
ich hân doch von dir daz gehort
daz du, reiner, suezer krist,
ie waere unde iemer bist,
unde sist hie unde anderswa.
ein kleines kint daz sprîchet ja.
dine jar sint ungezalt
unde bist vor allen dinge alt.
durch mine bet sprich etteswaz,
sô gelaube ich deste baz
dînen tauf, unde dine geburt,
gistu mir ein antwurt,
dine urstende, unde dînen tôt,
unde dine aengestliche nôt,
unde dine wunderliche ûfart .>
daz bilde sprach zu rennewart:
 <ich bin der marter zeichen.
swa du wilt an mich reichen,
des wil ich dir guennen wol.
grif die marterlichen dol,
die ich an dem kruece leit
durch dich unde durch die kristenheit!
von der marter sin gesheiden
die juden gar unde die heiden:
die muezen in ungnade wesen.
wizze vür war, du bist genesen,
ob du blibest staete.
swaz du suenden ie getaete,
die sint alle dir vergeben.
behalt an mir dîn reines leben!
unde swa du durch mich vihtest
unde zu der heiden shaden pflihtest
unde in den ungelauben werst.
swa du des libes sie beherst,
dar an lit gar mîn wille .>
dâ mit sweig ez dô stille,
daz bilde, unde sprach niht mer.
 <
Awe! reiner got vil her,
waz gnaden du mir hast getân,
daz ich daz urlaup von dir hân
daz ich sol der heiden varen!
bî mînen lebenden jaren
wil ich sie iemer toeten,
doch ê des glauben noeten.
ob ich den an in vinde,
des toetens ich erwinde.
der sich des glauben wert,
sin leben von mir ist verzert
durch daz kruece vil here.
ich wil ez iemer mere
zu eime zeichen an mir tragen.
an daz kruece wart geslagen
durch mich der vil sueze krist.
die heiden hilfet niht ir list,
ich enwoelle sin ir hagel,
an in rechen daz ein nagel
Jhesum durch die vueze stach .>
Der appet horte unde sach
von dem kruece daz wunder groz.
mit wazzer er den lîp begoz;
daz rerten sine augen.
er sprach: < die gotes taugen,
bruoder, ich hân wol vernomen.
sit mir von gote willekomen!
wol mich daz ir ie kamet her!
ez muoz nû dirre unde der
sancte juliane lân daz sine.
uns hant die sarrazine
des guotes dicke gar behert.
nû hât uns got daz heil beshert
daz du nû bist unser trost.
wir sin von aengsten gar erlost,
unde hât nû vride unser eigen .>-
 <wan komen nû die veigen
des libes unde an der sele?>-
 <ein künec der heizet mele,
der ist vil maehtic unde rich.
der tuot uns aller taegelich
grozen shaden vil unversholt,
des du nû uns beshirmen solt.
got dir daz bevolhen hât .>
 <hêrre, ich bin der daz niht lat,>
Rennewart vil suoze sprach.
 <swer iu tuot kein ungemach,
daz wil ich wenden swa ich kan .>-
 <des lone dir got, vil saelig man!
got dich drumme benediet
unde hât dich gevriet
baz vor suenden dan ein kint.
die kint vil nah bar suenden sint.
got dine suende hât verkorn .>-
 <nû sage ob ie wart geborn
kein menshe âne missetat .>
 <bruoder, der vrage mich erlat!>
der appet sprach zu rennewart:
 <ich waen, nie menshe geborn wart
daz âne suende waere gar
âne daz diu maget gebar:
daz ist ob allen dingen her .>-
 <war dâ ie kein menshe mer?>-
 <ja ez, zwei .>- < wer warn die?>-
 <bruoder, die wil ich nennen hie,
als mir der glaube saget.
ez engebar nie wîp noch maget
Evam noch dar zu adamen,
die suendelos zu der welte kamen,
wie sie doch sider wuerden
mit suendeclichen buerden
von ungehorsam beladen,
daz uns kam zuo grozem shaden:
wir sin noch mit bevangen .>-
 <wol dan, hêrre, unde gangen!
ir habt wol bewiset mich
dar nach hân gevraget ich.
iwer kunst ich drumme prise:
ir sit der buoche gar wise;
mir selber ich wol guende
daz ich ir als vil kuende .>
dâ mit sie dannen giengen.
Die muenche aneviengen
ir tagezit zu der none.
Rennewart der sang shone
mit den muenchen, er enweste waz.
het er ez gekuennet baz,
daz waer im vil liep gewesen.
der muenche singen unde ir lesen
daz waz im vil unbekant.
sine stange truog er in der hant.
die enwolt er niender lazen ligen.
er sweig sô die muenche swigen,
unde sang mit sô sie sungen.
die alten unde die jungen
begunden alle warten
an bruoder rennewarten,
dô er sang mit in sô helle.
swaz luete was in der zelle,
gelaufen die alle kamen,
dô sie sinen sang vernamen
unde der alsô ungefuoge klâng:
von in wart ein groz gedrang,
wan ez was ein vremde wise.
von alter ein muench grise
hin zu rennewarte gieng.
bî der kappen er in vieng
unde hiez in stille swigen
unde lazen gar sin shrigen.
Rennewart sprach mit unsite:
 <seht, wa kuemmert ir iuch mite?
zuo eim torn ich iuch zelle.
vil lihte ich iu ershelle
mit eime slage die blatten,
daz ir nie ûf der matten
wurdet geslagen sô harte .>
der appet zu rennewarte
vil harte suezeclichen sprach,
dô er in alsô zuernen sach:
 <bruoder, habet guoten muot!
biz daz kloster hât kein guot,
dar ueber sit ir hêrre hie .>
Rennewart der liez sich an diu knie
unde neig dem appet tieffe.
er sprach: < vil gerne ich slieffe,
lieber hêrre, eine wile.
ich hân vil manege mile
gegangen, daz ich niht enslief.
sit daz mir mîn vröude entlief
sô daz starp mîn reine ê,
sit bin ich, hêrre, iemer mê
gewesen gar ungeslafen .>
 <dâ solt du dich entwafen,>
der appet hin zuo dem bruoder sprach,
 <deste bezzer ist dîn gemach .>-
 <vil gerne ich daz taete,
ob ich eine kamer haete
dâ nieman mê waer inne.
die lihet mir in der minne:
ich hân luete vil erslagen,
des muoz ich daz harnash tragen,
daz ieman mich ermuerde.
dise yseninen buerde
trage ich niht durch gotes gebe:
wizzet daz ich gerne lebe.
got laze mich nimmer ersterben,
ich mueze sin hulde erwerben .>
Den appet sin tugent ruorte.
Rennewarten er dô vuorte
in ein gaden vil veste,
dâ der kunden noch der geste
nimmer keinr in gekam.
vier knappen der appet nam
unde hiez sie bette bringen dar.
 <ir hêrren, ir suelt sin nemen war
wol unde alsô shone
daz ihz mit guote iu lone,
unde wol mit dienste pflegen .>
der appet gab im sinen segen.
dâ mit er von dannen gienc.
Rennewart dô des niht lie,
ern shutte daz harnash abe.
ich sage, als ich vernomen habe,
daz antiquites ez worhte.
Rennewart gar âne vorhte
in sime gadem dâ beleip.
die knehte er alle von im treip,
dâ man in gemaches bewarte.
die tuere er vaste versparte
dâ mit sin selbes hende.
der hochgeborne ellende
mit slafe sins gemaches pflac.
er slief biz an den dritten tac
sô daz er nie erwachte.
dô er dô ûf sich machte,
wider sich selbe sprach er dô:
 <wie ist mir geshehen sô
daz ich hân sô vil geslafen?
ich soelte mich drumme strafen
daz ich nit was zu kore.
wer hât vür mich die hore
gesprochen, dâ ich sie sprechen solde?
ob ich darumme nû dolte
von dem apte grozen zorn,
daz waer reht . hette ihz verborn,
sô het ich keine shulde.
git er mir sine hulde,
sô bin ich ein saelic man.
ich wil legen mîn harnash an
unde danne der maere vragen.
wil der appet mit mir bagen,
in gotes namen ich daz dol:
ich hân ez vershuldet wol.
ich hân verslafen gar die zît
dar an der muenche reht gar lit:
metten, prime, messe, none.
ich hân nach gotes lone
geslafen dise stunde.
ich waen, mich ieman vunde
der mich suohte dâ zu kore,
dâ die muenche ir hore
sprachen unde sungen got.
ich hân gebrochen daz gebot
daz diu regel mir gebot.
nû was mir des slafes nôt.
nû wil ich zu dem appet gan,
in bitten daz er ruoche lân,
ob er gein mir zuernet iht.
nimmer mê ez mir geshiht:
ich wil im des vianze geben
daz ich iemer habe muenches leben .>
dâ mit er zu dem appet gienc.
Der appet sprach: < saget mir, wie
hât ir sô lânge geslafen?
ich soelt iuch drumme strafen.
nû si diz lazen gar vervarn,
welt ir ez baz her nach bewarn.
iuch twang ez lihte diu muede.
swaz iuch von muede entluede,
vil gar liep mir daz waere:
iwer stange diu ist vil swaere
unde iwer harnash veste;
swaz iu den lîp beleste,
dâ von suelt ir iuch entladen
 (iu tuot hie nieman keinen shaden),
daz ist mîn bete unde mîn gebot .>-
 <hêrre, ich bite iuch des durch got
daz ir mich in dem harnash lat.
mîn lîp ez sô gewonet hât
daz ez mich nit belestet.
ich wolte daz ir westet
daz ez mir sô sanfte tuot.
ob uns naemen unser guot
die verfluohten sarrazin,
biz ich danne geslueffe dar in,
sô waern sie enweg gevarn.
ich wil den lîp wenic sparn,
swa ich unser guot sol wern.
got sol die saelde mir beshern
daz ich gediene hie etteswaz,
daz ir mir guennet deste baz
sante julianes guotes.
hêrre, ich bin des muotes:
ê man uns naeme ein brot,
vür war ich wolte ê ligen tôt .>
Der appet sprach: < wol mich der zît
daz ir unser bruoder sit
unde daz ir her komen bint.
ja sit ir ein gotes kint!
dez weiz ich gar die warheit:
iwer saelde uns ueber treit
maneges ungefuegen shaden,
dâ mit wir sin ueber laden
von der heidenishen diet.
iwerr kunft uns got beriet,
wan wir vil kummers haten .>
die muenche got des baten
daz ern in vriste.
der appet vil wol wiste
die vil grozen saelikeit,
die got hete an in geleit.
daz was sin trost alle wege.
nû pflag man sin mit der pflege
des im vil gar genuogte.
Eins tages ez sich sô vuogte
daz aber die heiden kamen
unde vil dem kloster namen
guotes ûf der huoben habe.
nû was der alte unde der knabe
in manegem leides pine,
daz sich die sarrazine
satzten vor des klosters porte.
dô rennewart daz erhorte
daz man an die porten streit,
Rennewart nit lenger enbeit:
hin zu dem appet er dô lief,
der in weinende âne rief,
daz er daz kloster werte
unde von dem tode sie nerte
vor dem heidenishen her.
 <hêrre, ob ich in daz wer
daz sie uns iht rauben,
welt ir mir daz erlauben,
samir sante julian,
sô muezen sie uns daz unser lân .>
Dâ mit er von dem appet lief,
die porte er an den angel swief.
er begunde vaste umme sich slahen,
daz vieln in des meres ahen
die heiden von den grozen slegen,
die er dar begunde legen
mit beiden sinen handen.
die heiden dâ genanden:
an rennewarten sie kerten
mit spern unde mit swerten.
vil vaste sie sich werten,
die doch ir leben verzerten:
von rennewartes hende
nam maneger dâ sin ende,
der kurtz unde der vil lânge;
er sluog sie mit der stange
daz sie rumten dise welt.
alsô gulten sie daz gelt,
daz in diu kristenheit gelech.
der heiden were alsô gedech:
gnuoge dâ vil vaste striten.
Rennewart sie begunde biten
daz sie sich liezen taufen:
 <dâ mit suelt ir kaufen,
daz wizzet, zweir hande leben.
diu kan got iu beidiu geben.
nû volget mir, unde hât ir sin .>
dâ sprach einer under in:
 <wizzet, hêrre, wie lâng ir sit,
iwer lîp mit uns tôt gelit,
ê wir daz leben verenden.
wir woellen nit geshenden
Mahmeten unde appollen.
wir süln den lîp verzollen,
daz sie sint wol geeret .>
Dâ wart manic man geleret
sterben ders niht kunde.
Rennewart von ersten begunde
vehten als er woelte toben.
er bat mê ir keinen loben,
daz er verswuere sine gote.
Rennewart was des bote,
sie wurden alle von im erslagen.
was sol ich mer dâ von sagen?
tôt lag dâ der heiden shar
von rennewartes hende gar.
gein dem kloster er gienc.
mit anphange man in enpfie:
vil gar die samenunge,
der alte unde der vil junge,
dar von prides warn komen,
dô sie hatten daz vernomen
daz was der stift besezzen.
sie begunden alle mezzen
des shoenen rennewartes lîp,
beide die man unde diu wîp,
gar swaz ir was von der stat.
der appet sie vil suoze bat
daz sie vuern an ir gemach.
swaz er gebot, daz geshach.
dâ mit er shone rennewartes pflac
beide die nacht unde den tac
mit allen guoten dingen.
wolt er swigen oder singen,
oder sitzen oder stan,
den willen liezen sie in hân.
Rennewart al dâ beleip,
biz er vierzehen jar vertreip.
vil reine lebt er dâ die zît
unde vaht dô sô manegen strit
daz er die heiden brahte
daz keinr dem stifte genahte,
alsô daz er im taete shaden.
sus kunde kummers sie entladen
der getriwe unde der gewaere.
Nû wil ich diz maere
eine wile lazen hangen.
des enlat iuch niht belângen:
ich kume shier wider dran.
Rennewart der reine man
hatte ein herze liebes kint.
liep noch kint den lueten sint.
Rennewart was des ein wer:
vil liep was im malfer,
der im leider wart verstoln,
des ich niht her hân verholn:
wie er in leide in verlos,
dâ von er die welt verkos
unde was ein muench iemer mer.
daz kint kaufte terramer
unde bevalh ez künege tybalt.
als mir daz maer hât gezalt,
mit grozem vlize er daz zoch.
den knaben missewende vloch
unde gahte gein im diu tugende.
nie kint in kindes jugende
wart sô huebsh unde sô kluog;
ich waene, ez nach der arte sluog
dem keyser karle, sime anen,
der dicke wol des rîches vanen
nach prise vuorte hoch enbor.
Gnuoge wundert daz hie vor
geshach daz man doch saget,
unde dise tat sô gar verdaget
die geshiht unde ist geshehen.
der man wol mac zu prise jehen,
der tat was doch sô kleine
daz ein meister alters eine
von in sagte wol die tat
die ir keiner begangen hât,
dâ von er gesprechen muege.
ob ich an die künege luege,
vil lihte waere daz ir haz.
dâ von ist ez gelazen baz:
lazen ez ligen dâ ez lige!
Wie malfers leben gedige?
des wil ich iuch besheiden.
er wande sin ein heiden;
er wart doch ê getaufet
ê daz er wuerde gekaufet
von sime anen terramer.
ez wart kein kint nie mer
alsô shoene unde alsô starg.
Malfer an im truog daz marg
daz an sime vater lag.
Terramer die shoene wag
unde jach daz er shoener kuende sin
danne der shoene baldewin,
der künec von valfunde,
den nieman ueber shoenen kunde,
biz malfer ungewahsen was.
swaz man von shoene ie gelas,
daz was gein der shoene niht,
als man noch sîner shoene giht.
Terramer begunde gern
an den shoenen malfern,
daz den knaben des gezaeme
unde von sime libe naeme
ein krone unde ein lânt,
 (daz woelt im gerne geben sin hant)
unde an sich naem ritters namen.
 <des kan sich mîn kintheit shamen>,
sprach der shoene malfer,
 <ez ist reht daz ich enber
daz ich id hêrre werde
der krone oder lândes erde,
ê ich kome zu mînen tagen.
dem shilte zement niht die zagen;
daz hân ich vil wol gehoert,
daz ez sint wol gewaere wort,
von mime vater tybalt.
er hât dicke mir gezalt
wie vil er noete habe erliten.
ir suelt mich, hêrre, des nit biten
daz ich selbe mich betruege.
ich waen, vogel ie gefluege
ê im gewuehse daz gevidere.
mîn prîs der laege dâ nidere,
sô mir der kraft gebraeche
unde man mich sluege unde staeche.
waer âne wer ich danne,
daz zaeme niht werdem manne.
dâ von wil ich des biten
biz daz ich kume zuo den ziten
daz mîn lîp der krefte pfliget
daz ein strit mich ringe wiget .>
Dâ sprach der künec terramer:
 <malfer, du has krefte mer
danne dâ ich rîter wart .>
 <daz sol werden wol bewart
daz ich iemer gefuere swert,
ê ich bin der wirde wert,
daz mîn kraft geleisten mac
einen sô gepristen slac
dâ von daz leben dem tode wirt,
mîn lîp biz dar daz swert verbirt,>
sprach der shoene malfer,
 <unde daz ich mit einem starken sper
wol versniden mac den shilt.
swer hurtecliche die tyoste zilt,
des ellen mac wol werden balt.
saget mir, künec tybalt,
wie swiget ir sô stille?
ich waen, ez ist dîn wille
daz ich niht pflege der rittershaft,
ê daz gemannet wol mîn kraft .>-
 <malfer, mich dunket guot
swaz dîn lîp guotes tuot
unde swa dîn prîs sich meren kan;
daz wizze, reine saelig man,
daz sich des vraeut mins herzen sin.
gar mîn leit daz muoz dâ hin,
swanne dîn lîp gejaret,
der wol dem glich gebaret
daz gar dîn ellen rîchet
swelch leit mîn herze stichet
daz ez lânge vröude verbirt .>-
 <waz ist daz dich hât verirt,
daz dîn lîp niht vröuden pfliget?>-
 <ein leit daz mir angesiget
daz ist sô lâng gemezzen,
ez hât mir gar besezzen
daz herze unde die sinne:
Arabel diu küneginne
hât mir daz leit gefueget
daz ist mîn lîp gerueget
zu unsaelden unde zu shande.
ob reht dîn lîp erkande
was von ir wunders ist geshehen,
dîn lîp in leide wuerde gesehen
von der manicvalten nôt.
ez ist von ir gelegen tôt
ir bruoder unde vil ir mage.
ich vuerhte daz dich betrage,
Malfer, mîner senenden klage,
die ich vil gar zu herzen trage .>-
 <wizzet, hêrre künec tybalt,
daz ir von vröuden sit gezalt,
daz ist mir innencliche leit.
ich bin mit helfe iu bereit
zu rechen iwer herze ser,
swanne ich gewinne jare mer .>
bede liezen sie die bet.
Malfer vil sterke het:
dâ er ueber zwelf jar kam,
sehs man er ûf den rugge nam
unde truog sie alsô ringe dan
als ob ez waer ein einig man.
dô sie die sterke ersahen,
die künege bede jahen
daz er waere sterker wol
dan der in manegen kummers dol
vuogte ûf alytshanze,
dâ manic starke lânze
zu beder sit zubrochen wart.
unde enwaer niht rennewart
mit sîner stangen dâ gewesen,
der kristen keiner waer genesen.
daz mort gar von im geshach.
Malfer zu den künegen sprach:
 <ist iu beiden id bekant,
der rennewart dâ ist genant,
ob er noch lebende ershine?
ez werdent die sarrazine
gerochen von mînen handen.
swa er ist in den lânden,
ich wil suochen in vür war,
belibe ich lebende zwei jar .>
dô sprach der künec von kordes:
 <malfer, des grozen mordes
sol ich nû gewinnen gelt.
von dir muoz alytshantz daz velt
mit toten werden bestraewet,
daz sich arabel wenig vraewet
unde willehalm der markis,
der doch hât vil hohen prîs
in manegen lânden bejaget.
ein man der waer verzaget,
ob er gnade niht dâ vuende
dâ man sin herze buende
mit wol gelobter minne.
ez waern nit guote sinne,
ob er die minne verspraeche,
der minne ir reht er braeche.
vil wunne von den wiben bluet,
swa sich liep nach liebe muet,
die sint von edelm stamme.
vil saelig si diu amme
diu sô reine vruht uns zoch!
wîp die machent herze hoch
mit wol gemuotem muote.
Willehalm der reine guote
nach mîner tohter minne rang.
ich waen, in des ir shoene twang
daz er dem reinen wibe
gap daz mit dem libe
dâ gein ir guete sich beriet,
daz sie von manegen êren shiet
unde liez ein hohe krone varn.
Willehalm in vil grozen sharn
hât den prîs gefueret hin.
swie vint ich in beiden bin,
sô muoz ich doch der warheit jehen:
ich hân daz kristen wîp gesehen
die ich ir gnaden hân gebeten,
unde enliez daz niht durch mahmeten
noch dar zuo durch terviganden,
wann ich was mit ir minnen banden
gevangen unde gestricket.
unde hette ich ir minnen gelicket,
ich hete mich lihte getaufet,
dâ mit ir minne gekaufet.
Swer minnet minnen minne,
dar sinnen sine sinne,
diu minne muoz sin geminnet.
swar getriwes herze sinnet,
die minne sol man minnen,
die ist von staeten sinnen.
ich wil willehalm nit wizen,
kunde arabeln minne in bizen
daz im der biz daz herze bant.
getriwes herze ist minnen pfant:
daz süln wir loesen, ob wir muegen.
swa zwei herze ein ander tuegen,
die ein ander waern liep,
swederz wuerde dâ ein diep,
daz waer der minne entrunnen.
gnuoge hie ueber niht kuennen
reht urteil gesprechen.
swa diu minne sich wil rechen,
dar kan sie legen wol den strig.
vil sueze ist der augen blig
dâ liep sin liep erblicket.
Willehalm der wart bestricket
mit arabeln suezer minne:
sin manliche mannes sinne
ir shoene, ir kueshe gar betwang.
nie mannes dienst baz gelâng
danne willehalm dem markyse.
diu minne in gernder wise
sich hât zu in gepflihtet,
ir herze zu der liebe gerihtet.
ich solde mîn werndes hazzen
gein in beiden lazzen,
daz ratet uns die maze.
ob ich mîn zuernen laze
gein mînes verhes vruehte,
daz tuon ich wol mit zuehte.
Arabel hatte niht missetan,
ob sie die minne niht erlân
des marcgraven wolte,
der von ir minne dolte
kummer wol zweier hande.
loste sie in von dem bande,
daz lerte sie wiplich guete.
ich wil mîn zornlich gemuote
gar lân gein mime kinde.
nein, nimmer ich erwinde,
ich enkome zu provenzale wider,
unde daz orense werde dâ nider
von mime gebote geworfen.
in steten unde in dorfen
blibet niender shure:
ein boser nachgebure
wil ich dem lânde werden.
vil manegen rîter werden,
Malfer, solt du nû rechen,
sô wir daz muegen gezechen,
die durch mich sint gelegen tôt.
Willehalm in den tôt gebot
unde ander sin geslaehte.
vil kume ich dir maehte
in einer wochen gar gesagen
waz sie mir rîter hant erslagen,
Willehalm unde rennewart.
was diu verlust mir hât verspart
vröude, unde bin iemer saelde los,
daz ich den sig ie verlos!>
 <iwers leides hât ir gnuog gezalt,>
sô sprach der künec tybalt,
 <unde habt daz mine gar verswigen.
ich solde billicher ligen
bî arabeln danne der markys.
ir wipheit hât sin kleinen prîs
daz sie ir man hât ueber hueget.
swa ir ez vür die staeten zueget,
dâ wuerde ir wiplich êre smal.
Willehalm der diep sie mir verstal.
ob ir wille was dâ bî?
der gewizzen bin ich vri;
ich waen, ie wîp sô entruenne
ir goten unde ir kuenne,
ir kinde unde ir manne.
Mahmet in sînem banne
sol sie den goten behalten.
in shanden manicvalten
ist gar entreinet ir der lîp.
sie vil unwipliches wîp,
daz sie ir art geshendet hât
mit shanden siu nimmer zergat!
vür war daz muoz mich muewen
unde herzebernden kummer bluewen .>
Malfer sprach zuo in beiden:
 <sit ir mit herzeleiden
bevangen, daz suelt ir wenden
unde den an prise pfenden
der iuch iwerr êren hât entwert.
wer hât den vor iu ernert,
vil rîcher künec terramer?
wer ist sô gewaltic unde sô her
der nû lebet ûf der erde?
sô ich nimmer saelige werde,
ich wil iuch bede zellen
daz ir nie gewunnet ellen.
wie moehte er iu vor gewern,
swes iwer gewalt nit wolte enbern,
er enwaer shier verdorben?>
 <des hân wir vil geworben,>
sprach terramer von kordes.
 <mir ist des leides hordes
vil al dâ her gefueget.
ob ir daz ungerne trueget,
shier waert iur entladen.
Malfer, der mir den shaden
almeistig gefueget hât,
du enweist nit was dich der bestat;
sô duz her nach bevindest,
an vröude dâ von du erwindest.
dâ mit wil ihz lazen wesen.
im kunde nieman vor genesen,
swen sin lângiu stange ergreif.
ez was sô wit sin umme sweif
daz er vil nahe mîn her ersluog .>-
 <hêrre künec, ir habet gnuog
geclaget iwer herzeleit.
dar nach der rache sit bereit!
dâ wil ich gerne mit iu hin
swanne ich kampfbaere bin .>-
 <
Malfer, nû hastu wol gereit.
du wilt mir helfe sin bereit
sô dine tage sint getaget.
Malfer, ich bin unverzaget:
swa willehalm der markis
hât gekrenket mir den prîs,
daz muoz mir sin ein wernder hort.
vür war ich rîche noch daz mort
daz an mir begangen ist.
nû wil ihz lazen an die vrist
unde ûf dînen trost lazen ligen.
dâ mit der klage si geswigen!>
Terramer der sweig stille.
Nû ist ein ding mîn wille
daz ich des knaben malfern
zu disen ziten wil enbern
unde niht mê von im sagen.
swanne er nû kumet zu sinen tagen,
sô neme in wider diz maere.
der nû sô gefuege waere,
den liez ihz vür mich tihten:
kuende erz sô berihten
daz erz mit worten suezte baz,
daz woelte ich lazen âne haz
unde iemer an in minnen.
mac ich des sô niht gewinnen,
sô muoz ich aber sprechen mê.
Rennewart sins klosters ê
sô reine hete behalten
daz die jungen mit den alten
im gunden sîner pfruende wol,
wan er manegen kummers dol
durch sin kloster hete erliten
unde manegen grozen strit gestriten.
Nû hatte er ein gewonheit
daz er nimmer daz vermeit,
ern gienge shawen zuo dem mer
unde wol bereitet gein der wer.
Nû sah er eins morgens vruo
ein shif balde gahen zuo.
daz shif vil guotes vuorte.
gein der habe ez vaste ruorte.
dâ ez in die habe kam,
der marner den anker nam
unde warf in dar als sie noch tuont.
Rennewart an dem stade stuont
in sîner swarzen kappen.
der marner hiez vil knappen,
beide swache unde starke,
ûz varn in einer barke,
daz sie dem shiffe gewunnen
spise unde vrishen brunnen.
dô daz rennewart ersach,
wider sich selben er dô sprach:
 <ich wil des endes gahen
unde gein dem shiffe sô nahen,
ob ihz ergrifen mege.
mîn kunst ich dar an lege .>
Rennewart ergreif daz shif;
daz was ein saeliclicher grif.
snelle er in die barken sprang;
daz was âne der knappen dang.
vür die barken er sie stiez,
deheinen er dar inne liez:
daz mer ir leben kunde zern.
Rennewart begunde vern
vil vaste gein dem shiffe,
daz er daz dâ begriffe.
dâ er kam hin an daz shef,
sin stange diu gap manegen tref.
die in dem shiffe wâren,
ein sterben niht die verbaren
âne eine kleine parte,
die bot rennewarte
daz haubet ûf die vueze
unde sprachen: < nim zu bueze
von uns, hêrre, daz wir hân
unde ruoche uns daz leben lân .>
dannoch mê sie taten:
mit vlize sie in baten
daz er sie leben lieze.
swar er sie glauben hieze,
dar wolten sie gelauben.
er sprach: < ir woltent rauben
aber sante julianen
unde sins guotes anen.
daz hân ich nû undervarn.
iwer geniset nimmer barn:
ir muezet alle ligen tôt .>
Kruchan im die hende bot
 (er was des shiffes hêrre)
unde sprach: < wir hân vil verre
her gefueret diz golt,
daz du zu rehte haben solt.
ez waer anders her niht braht:
die gote hant ez dir gedaht,
Mahmet unde dar zu appolle.
ez lit manic guldin knolle
dort in jenen shrinen,
der solt du dich gesinen.
hêrre, nû laz uns den lîp!
êr an uns diu reinen wîp,
die man sol zu rehte êren.
wîp kuennen herze leren
hohen muot unde herze ger.
ir minne ist wernder triwe wer,
swa daz herze wirt ir pfant .>
 <ir habt zu verre mich gemant,>
sprach rennewart mit guoten siten,
 <iwer sterben wirt vermiten
nû vil gar von mînem libe.
ich wil mînem reinen wibe
dâ mit gnade hie kaufen.
welt ir iuch alle taufen,
des kumet balde ueber ein
unde sprechet ja oder nein!>
Kruchan sprach: < wir wellen leben
unde dem tode daz leben geben.
ez ist geteilt uns ein kauf:
der tôt oder der kristen tauf.
ob wir den tauf enpfahen,
sô kan sterben uns versmahen.
ob wir âne tauf beliben,
sô süln wir doch den wiben
unsers lebens vil wol danken.
kan iwer triwe niht wanken,
sô ist erwendet unser mort.
dâ zuo hât ir gar den hort,
den terramer dem atmirat
ein rîcher künec gesendet hât,
von alexandrie roier.
er ist an allen dingen vier.
sin staete noch nieman betrog.
sin prîs etteswanne hohe vlog,
unde hât ouch noch wol valken vluege,
sô sin ding nach saelden zuege.
sin wirde ist hie rehtes bar,
doch ist sin lîp in maneger shar
gezalt zuo den gepristen vür.
sin lob enstat niht vor der tuer
dâ die gepristen wol in gant
unde die enpristen stille stant.
hêrre, ich hân niht misesaget.
swaz nû dem prise wol behaget,
welt ir daz staete lazen wesen,
sô sin vor tode wir genesen .>
Rennewart sprach zu den heiden:
 <ich wil nimmer mich gesheiden
von muote der kan staete pflegen.
sô ir nit woelt des taûfes segen,
sô enwil ez iuch niht twingen.
ein ding wil ich gedingen,
ob ir mich des wellet entwern,
vür war sô sit ir ungenern:
ich verderbe iu gar den lîp.
unde waer daz mîn reines wîp
noch lebte in ir wirde,
unde daz mins herzen girde
an ger waer alsô veste
als dô ich was zu leste
bî kyburge mîner swester,
dô enwart nie girde vester
dan die trueg ich gein ir;
ob ir woelt gelauben mir,
des libes ir vür war enbert,
ob ir der bete mich entwert .>
dô sprach der rîter kruchan:
 <hêrre, nû ruochet uns wizzen lân
was ez si daz ir dâ welt.
swaz iwer munt uns vür gezelt,
daz leisten wir wa wir megen;
ir kuennet uns nit vür gelegen,
dâ mit wir den lîp ernern,
daz wir uns des iemer gewern .>-
 <sô hoeret wes ich welle gern:
ich enwil des niht enbern,
ir bringet die toten gente
von mir zu einer presente
dem künege terramere.
ez enwart künege nie êre
erboten als ich im habe getân,
dem ich sin guot genomen hân,
daz ich im die toten sende.
er sol noch von mîner hende
sô grozen slag enpfahen
daz gein im beginnet nahen
sins lebens totliche vart.
saget im: « er heizet rennewart »
der im die gabe habe gesant,
sô bin ich im sô bekant .>
des antwurte im dô kruchan:
 <swes ir ins niht welt erlân,
hêrre, daz muoz alles wesen,
wan wir mogen nit genesen,
ez ensi danne iwer wille guot.
iwer muot ist unser muot:
wir sin iu alsô verselt
daz wir leisten was ir welt .>-
 <
Kruchan, du bist vil wis.
witze unde ellen mac dîn prîs
bejagen, swa er ist veile.
nû varet mit guotem heile
gein dem voget von baldag,
dem nieman wider legen mac
an kuenclichem werde,
der nû lebet ûf der erde.
woelte got daz er erkande,
wem er sîner maneger lânde
soelte jehen unde wer er waere!
wie gar er danne verbaere
daz er mahamete unde hamone
nimmer keiner sîner krone
deheinen dang gesagete.
swanne jhesu daz behagete,
des wuerde er vil gar behert.
wer ist der die welt nert?
erkennes du den, kruchan?
nein du, alsô ist mîn wan;
ob ich dir in nû nante,
dîn lîp sin niht erkante.
des sol sich dîn wirde shamen.
wilt du hoeren sinen namen?
er ist ob allen dingen alt.
künec terramer unde sin tybalt
die werdent von im verblasen,
daz die vogel mit ir asen
vil wol werdent gespiset.
ist terramer hie gepriset,
daz vrumt im dort vil kleine
gein dem der ûf dem steine
vierzeg tage ungezzen was.
er starp, sich, kruchan, unde genas.
daz tete er durch die kristen.
daz die heiden rehte wisten
wie sueze er kan lonen,
Appollen unde hamonen
liezen sie der helle pflegen;
unde naemen sie den segen,
den des gnade kan geben
der uns dâ wil ueber leben!
nû var gein terramere!
er ist hie nit sô here,
ern mueze dort leben swache
unde in grozem ungemache
von jesu von nazaret,
sô er an daz gerihte get.
von gnaden gar gesheiden
sô werdent die armen heiden
unde diu juedishe diet.
wol dem engel der mir riet
daz ich den gelauben hân,
sô diu welt sol zergan,
daz ich danne bin genesen.
dâ mit wil ihs lazen wesen
unde heizen tragen ueber bort
die spise unde den goldes hort.
swaz dir spise gevalle,
Kruchan, die nim alle:
du bist wol wert vil guotes.
woelte got daz du des muotes
waeres daz du dich tauftes
unde dâ mit die gnade kauftes,
die sô wol ist gesuezet
daz sie vil kummers buezet.
westes du, wie daz paradys
gesuezet ist in manege wis!
du bist sô versunnen,
du gedaehtes, ich wil kunnen,
ob der muench mir war sage.
an dir selber niht verzage
unde gedenke daz dich hiez werden
der den hymel unde die erden
mit sîner krefte worhte.
Kruchan, er was âne vorhte,
dô er zu einem menshen wart.
wol uns der saeliclichen vart
daz in diu maget ie gebar!
dâ von wart diu helle bar
maneger sele, die sin trost
von ungenaden hât erlost.
Kruchan, ich enwil dir wizen niht,
ob du zwivelst der geshiht.
ez zwivelte sin taufaere
daz in sin trost verbaere,
dâ er was dâ zu helle,
unde adam, sin geselle,
der mit im des zwivels jach,
biz daz er die hant ersach
die in worhte ûz nihte.
Kruchan, die sinne rihte,
swaz dir si daz beste!
ir heiden sit werde geste
Lucifero dem helle wirt,
sô iuch ein sterben niht verbirt .>
Nû kamen von der stat
vil shiffe, die rennewart des bat
daz sie die spise vil snelle
vuorten hin vür die zelle.
sa zuhant wart daz getân.
die shrine wolt er selbe hân,
dâ daz golt was in gespart.
dô daz shif erlaeret wart,
von der habe ez balde stiez.
die samenunge dô niht liez,
sie engienge gein rennewarte.
die muenche, wol gegarte,
vaste ruorten die lefse.
der appet truog eine kefse
mit manegem venjen valle.
die muenche gar alle
Rennewarten enpfiengen:
vil lute si âne viengen
 <te deum laudamus> wol.
Rennewart die vil reinen dol
mohte vil gerne liden.
 <nû süln wir truren miden,>
hin zu dem appet sprach er sô,
 <meister, wir süln wesen vro:
wir hân bejaget michel guot.
ein ding, lieber meister, tuot:
heizet bringen etlichen wagen,
die uns daz guot von hinnen tragen,
daz solde terramere!
nû hât got mit sîner lere
ez uns gefueget unde beshert.
swaz mir sins guotes wider vert,
daz sol ich zu rehte haben.
manegen samit unde saben
hân wir unde baldegine.
seht ir dort stan die shrine?
dar inne ist goldes alsô vil
daz ich nû âne suende wil
mere ezzen mine pfruende .>
Nû was der appet tuende
als in rennewart dâ bat.
er sante knehte in die stat
nach vier starken karren.
ez warn nit kloster narren
die des goldes dâ pflagen,
von marke zu marke daz wagen,
ê ez der kammeraere
leite in den sageraere.
ein ding ich wol sprechen mac:
dô man gar daz golt gewag,
dô was sin hundert tusent marg;
des klosters armuot sich barg.
dar nach iemer mê gar
nam man wol rennewartes war,
wol hatte er vershuldet daz.
ez enwart nie klostermannes baz
in keinem kloster gepflegen.
von sîner helfe was gelegen
daz in nieman nit entet.
die muenche sprachen manic gebet,
daz got sin leben bewarte.
sie vraeuten sich vil harte
des guotes des er hete genomen.
Nû was daz shif zu kordes komen
daz die toten heiden truog,
die rennewartes hant dâ sluog.
dô der künec terramer
vernam diz leide herze ser,
dô trurte er drumme vaste.
er sprach hin zuo dem gaste:
 <sit willekomen, saelig man!
vil lieber vriunt, sage an,
wer hât genomen dir den hort
unde getân den grozen mort?
unde wer hât iuch mir gesendet?
ich bin des vil unerwendet
es engelte mir der markys;
ich erwirbe daz in maneger wis,
wie ich diz mort erreche .>
 <wenne welt ir daz ich spreche?>
sprach der von alexandrie.
 <waern mîn eines drie,
die sagen kume die aerbeit
die ich in iwerm dienste leit.
hêrre, sol ich sprechen mer?>
 <ez ist mir liep>, sprach terramer.
 <hêrre, mich hât zu iu gesant
ein künec ist roier genant
unde ist künec zu alexandrie.
ich waen, kein künec nû sie
dem baz gepriset si sin name.
er ist vor lasterlicher shame
luter als ein reiniu maget,
sin muot gein shanden gar verzaget
unde gein dem prise vil balt .>
dô sprach der künec tybalt:
 <iwer hêrre der ist gelobet gnuoc.
wer ist der uns die luete sluoc?
unde wer iuch her gesendet hât?>
 <hêrre, sit ir ez der admirat,
sô sage ich swas iu ist enboten,
unde wil swern bî den goten
daz ich iuch niht wil verdagen,
ich enwelle ez iu vil gar sagen .>
dô sprach der voget von baldag:
 <von warheit ich wol sprechen mac,
daz ich bin der admirat .>
 <hêrre, sô ist daz mîn rat
daz ir disen hêrren bitet,
der sine huebesheit ensitet
unde vür iuch antwuertet.
ob er sô in striten hurtet
daz er uns anrennet hie,
sô enwart bezzer rîter nie.
doch waen ich, er kan enthalten:
swa man sol die rotten spalten,
sô blibet sie unzerbrochen .>
 <hân ich mich, hêrre, versprochen,>
Tybalt harte sueze sprach,
 <daz ist mir leit unde ungemach.
hân ich iender missevarn,
daz sol ich vuerbaz wol bewarn .>-
 <daz ist iwerm prise daz beste,
swa ir eret wol die geste
in iwers hêrren lânde.
vil wol ich ie bekande
den werden künec tybalt,
dâ iwer vröude wart gestalt
in einen engen notstal:
iwer grune diu wart val
von der künegin arabeln .>
 <erlat mich, hêrre, der vabeln
die ich hie von iu hoere!>
 <vil gerne ich, hêrre, hoere
swaz ir ungerne hoeret.
mîn sin der waer betoeret,
ob ich iht retde vuerbaz,
dâ von ir waert mir gehaz .>
Terramer vil suoze sprach:
 <swaz im rede gein iu geshach,
in guoter wise er daz tete.
lieber, gewert mich einer bet,
der suelt ir iuch niht shamen.
ich weste gern iwern namen .>-
 <den wil ich iuch wizzen lân.
hêrre, ich heize kruchan .>
 <
Kruchan von vothemonte,>
sprach tybalt, < du bist ein conte
vil gar von küneges arte.
wie wol dîn ellens barte
in strite die shilte sniden kan
unde dar nach harnash unde man!>
 <gnade,> sprach er < künec tybalt,
von uns ein tyost wart gezalt:
wol hurteclichen die geshach,
daz ez vil werder rîter sach.
wir vieln beide ûf daz gras .>-
 <weistu wa diu tyoste was?>-
 <ja, vil wol! alsô ist mîn wan:
ez was zu vorte tshatelân
zu dem grozen turneie.
sit wart dîn vröude veie
von willehalm dem markys,
der hatte dô den besten prîs;
Akurnoys was sin nam.
sin bruoder, der werde berhtram,
der gewan ein oersh alda,
daz ich sit niender anderswa
kein oersh sach gewinnen baz.
ich waen, ie man ûf oersh gesaz
der bezzer rîter waere .>
 <war zu hoerent disiu maere?>
sprach terramer von kordes
 <wan berihtes du mich des mordes
der mir zu laster ist geshehen?>
 <hêrre, des wil ich iu verjehen>
sprach der vil werde kruchan.
 <hêrre künec, ez hât getân
einer der heizet rennewart.
von im ich des betwungen wart
daz ich in iu, hêrre, nande.
swer geretet im zu pfande,
der iuch iht an windet,
gein dem er niht erwindet,
er nem im lib unde guot.
wizzet vür war daz er iu tuot,
mac er, shaden unde shande .>-
 <
Kruchan, in welhem lânde
hât er gevruemet diz mort
unde genomen den goldes hort
den du mir soltes haben braht?
er hât des wenig gedaht
daz ez in iht geruewe.
nû ist worden wider nuewe
mîn leit, des was vergezzen.
nû wirt aber besezzen
Orense, ich enlige shiere tôt.
Willehalm gearnet dise nôt
die ich von herzeleide dol.
ich enwaiz war ich keren sol,
daz ich rennewarten vinde .>
 <
Terramer, der vart erwinde,
daz rate ich,> sprach kruchan.
 <als ich den man erkennet hân,
woelt al diu welt mit dir varn,
irn genaese nimmer barn,
daz wizze, von sîner stange.
ich muoz wesen vil lânge
daz ich nimmer kume in daz lânt
dâ ich in nû inne vant:
ein stat diu heizet prides.
mir behaget vil wol, du mides
daz du in iemer gesuoches,
ob du zu lebene gerouches.
sin lîp sô grozer slege pfliget:
swar er des slages sich bewiget,
daz muoz alles tôt geligen.
im ist von mir unverzigen
sin lîp, der enpflege vil tugende.
mich muet daz noch sin jugende
lebt in mueches wise .>-
 <des maers mich bewise,
Kruchan, als du hast verjehen.
was ist rennewarte geshehen?>-
 <er ist muench worden .>-
 <sô heltet er den orden
niht als diu regel giht:
die mueche solden rauben niht
noch dar zuo die luete morden.
daz sie mine kint ie worden
sint, arabel unde rennewart,
des muoz mir iemer wesen zart
jamer mit herzeleiden,
wan ich hân von in beiden
vil lasters unde shaden gedolt.
sage mir, war tete er daz golt?>-
 <dâ truog erz in daz kloster .>-
 <dest war, unde koment mir oster,
daz ich ueber mac gevarn,
ich sol die kristen wenig sparn,
er si swach oder stark.
sin wâren hundert tusent mark
des goldes âne manec tuoch.
Mahmet, nû tuo in dînen vluoch
Arabeln mit rennewarte!
groezer her ich nie gesharte
danne ich von rittern wil sharn.
ich sol mich nû baz bewarn
danne dâ ich vuor die ersten vart.
ich vuerhte niht daz rennewart
mir nû die mînen morde.
daz er mîn kint ie wuerde,
daz wil ich klagen hamone,
von dem ich manege krone
hie trage ûf der erde .>-
 <daz iu iht des selben werde
des iu dâ vor ist worden!
sin stange diu kan noch morden
die heiden, als sie dâ kunde,
dâ der tote unde der wunde
ûf alytshanze lagen.
lântlueten, mannen, magen
gab er sîner stangen swang .>-
 <
Kruchan, swie mir dô gelâng,
alsô muoz mir aber gelingen.
ich wil vür war betwingen
Willehelmen den markyse
dar zuo den künec loyse.
ich wil vür munleune
manege rîche pavilune
heizen slahen ûf den plân.
ich enwil der kristenheit nit lân
genesen swaz ich ir erwishe.
Larkant ich aber mishe
mit der kristen verhes bluote.
der uebel unde der vil guote
die muezen alle tôt geligen.
ez wirt ir keime des verzigen,
ez si dirre oder si der .>
Dâ sprach der junge malfer:
 <waz sint hie disiu maere
vugen, künec terramer?
ich wil daz selbe herze ser
rechen, ob du, hêrre, wilt.
ich wil mir swert unde shilt
iuch dâ, hêrre, geben lân.
iwer laster wirt sô widertan
daz gar diu kristenheit muoz
durch gnade suochen iu den vuoz.
shaffet mich hin ueber mer
mit eime gesamenten her,
sô muoz iwers lasters rache
sich rechen biz an ache
unde dannen hin biz an den rin.
dest war, ich tuon den kristen shin
daz mahmet der werde got
unde tervigant wol ir gebot
volle vuerent von mîner kraft.
ich reche die heidenshaft,
swaz ir leides ie geshach.
man sprîchet, den der wolf errach,
daz der ist ouch errochen .>
 <
Malfer, was hastu gesprochen?>
sprach terramer unde sach in an.
 <wol mich, wie wol dîn jugent kan
sinen lieben vriunt versprechen!
ich hoer wol, du wilt rechen
mine lânge wernde swaere .>-
 <ja, ê ich daz verbaere,
ich woelt ê nie sin worden.
kan rennewart die luete morden,
vil wol ich ouch daz gelerne.
Proventz, vrancrich, unde yberne,
Tennemarg unde dar zuo engellânt,
wizze daz die von mîner hant
des todes vil gar alle sint:
man unde wîp dar zuo diu kint.
unde getuon ich die uebervart,
Willehalm unde rennewart
sich mîn niht erwern megen:
ich wil sie bede tôt gelegen,
swa sie mîn auge âne gesiht .>
 <du erkennes rennewartes niht .>
sus sprach der grave kruchan.
 <vil suezer knabe, laz in gan!
vür war er slehet dich âne wer.
waer alle die welt zu eime her
gesament ûf eine stat,
die muesten an des todes mat
ligen von sîner hende .>-
 <
Kruchan, daz kint nit wende,
ob ez sin manlich ellen
nach dem geslehte wolle stellen.
sin lîp ûz manheit ist erborn.
vür war mir ist dîn rede zorn.
man machet an den kinden
daz kan ir muot erwinden,
swa sie den gewendent hin .>-
 <hêrre künec, wie tump ich bin,
ich weiz doch uebel unde guot.
mîn lîp der kristenheite tuot,
kum ich hin ueber in ir lânt,
des jhesus christus wirt geshant;
daz nieman kan erwenden .>-
 <
Malfer, sô wil ich senden
al den künegen mine boten.
ich getruwe wol den goten,
daz sie mîn laster riwe.
unde pflegent sie gein mir triwe,
Mahmet, kaun oder hammon,
sô wirt ir goetlicher lon
an mir nû erzeiget baz
danne dô ir helfe mîn vergaz,
sô daz ich verlos die sige
unde dâ von des leides pflige,
dâ von mîn herze ist vröuden vri.
ich besaz sô daz duerre zwi,
als tuot die turteltube.
ich bin der vröude strube
unde der vil leides slehte.
tuont sie ir rehte, rehte,
sô wirt daz leit erwendet,
daz gar ir wirde pfendet
an gotlicher taete.
ob ez verwuerket haete,
sô waer ich in den shulden.
ich engetet nie wider ir hulden
kein ding, als ist mîn wan.
nû solt du, werder kruchan,
hin gein alexandrie varn
unde dine triwe an mir bewarn
gein dem künege roiere.
heiz in vuern künege viere,
die von im kronen hân.
ich enwil in des niht erlân,
ern mueze zu provenzale.
er mac doch zu einem male
in mime dienste ershinen.
under gekroenten sarrazinen
wil ich nieman bliben lân .>
Des antwurte im dô kruchan
als ein wol besheiden man:
 <hêrre, swa ich mac oder kan,
dâ werbe ich iwer êre.
volget wisers rates lere
danne ir noch hât gesuochet!
mime rate niht enfluochet,
wan ich tuon ez durch guot.
ir erkennet nit ir muot.
sie wenkent lihte an der nôt .>-
 <nein, swaz ich in ie gebot,
sa zuhant was daz getân .>
 <daz ist guot,> sprach kruchan.
 <sô heizet brieve shriben.
ich enwil niht lenger bliben.
mîn lîp sol iuch niht sumen.
iwern botshaft ich bringe
morgen, des ich gedinge.
iwer botshaft ich bringe
sô ich erste mac zu lânde.
wil roier sin âne shande,
sô leistet er wol iwer gebot.
doch muoz ez dunken ein spot
daz ir welt senden ueber mer
von künegen ein vil michel her,
unde ir hie bliben welt.
dienstes sint sie iu verselt
zu rehte unde anders niht.
swann man iuch selbe dâ niht siht,
vil lihte sie wider kerent.
alle kronen dâ mit erent
unde koment selbe ûf alytshantz.
dâ von mac werden wider gantz
iwer prîs, ist er zerbrochen.
iwer er ich hân gesprochen
mit getriwelichen sinnen;
dâ mit wil ich von hinnen
mit iwern hulden sheiden.
noch rate ich daz iu beiden,
iu unde dem kinde malfern,
daz ir suelt der vart enbern,
ir envaret danne selbe dar.
ich hân mich versprochen gar.
daz tete ich durch iwern vrume.
sô ich nû zu lânde kume,
sô sol ihz wider dienen wol,
als ein man sînem hêrren sol .>-
 <
Kruchan, swaz du hast gesprochen,
dâ von ist unzerbrochen
mîn guoter wille gein dir.
daz ich selbe die vart verbir,
daz tuon ich niht durch hohvart.
mîn êre diu ist wol bewart
mit malfern mînem kinde .>-
 <kindes ellen daz ist linde
swa man nach prise vihtet.
diu diet ist unberihtet
swa der künec ist ein kint:
diu wort dicke bewaeret sint .>-
 <vil wol wirz noch bevinden
daz ist daz rîche an kinden
gestanden lânge dâ her .>-
 <wie sol der knabe malfer
gepflegen eines grozen hers,
ob ez joch hie diset mers
suelte wesen unde bestan?>
daz bispel seite kruchan
Terramer dem atmirate:
 <volget mime rate
unde vart selbe dise vart,
oder willehalm unde rennewart
mit etlicher sache
koment im zuo ungemache.
sie sint nit guote magezogen.
Malfer, du bist gevlogen
zu gezite von dem neste.
ob dîn lîp ir ellen weste,
als ez mir an in ist bekant,
du enkoemest nimmer in daz lânt
dâ sie beide wonent inne.
ez kumet dir zu ungewinne:
wiltu an in mit strite streben,
sô enwiltu nit gerne leben.
dâ mit wil ich varn hin.
wizzet, hêrre, daz ich bin
iwer eigen dienstman
unde dien iu, swaz ich guotes kan.
nimmer ich des abe gestan .>
sus vuor dannen kruchan.
sine vart warp vaste terramer:
er waer swach oder her,
die muosten vil gar alle varn.
Seit ich nû vil den sharn
die ieglich künec dar brahte,
vil lihte iu daz versmahte,
ob ich daz maer lengete,
unde ez mit worten mengete
die sich maezzen gein der luege,
dâ mit ich selben mich betruege.
ich sol die luege gar miden
unde mîn gemuete riden,
daz ez der sele zu staten ste,
sô sie von dem libe ge.
Nû begunde sich die hershaft
wenden an des jamers kraft,
daz die vil werden heiden
von dem lânde muosten sheiden
unde aber varn ueber mer.
nû was orense sô zu wer
daz ez sich sô erwerte
daz manic man dâ verzerte
sinen lîp durch den prîs vil gar.
des wurden wange wol gevar
begozzen, daz sie muosten klagen
manegen rîter der dâ erslagen
wart durch ritterlichen prîs.
Swelch vrouwe noch hiute ir amis
in ir dienste von ir sendet,
ob der nimmer sin shif gelendet
daz in trage ueber daz wazzer,
ir vröude ist deste lazzer,
als sie sine kunft vernimt.
swelch guot wîp in gnade nimt
einen wol besheiden man,
der wunne niht gelichen kan
swaz der nû die erde hât.
ein besheiden in nit lat
missetuon an dem wibe;
die reine ans mannes libe
heizet wol des wibes hueten
mit alsô gegueten gueten
daz ez wol zeme der minne.
ez turet mannes sinne,
ist er gein wiben wol gemuot.
edel wîp, reine, shoene unde guot,
von der sprîche ich niht mere,
wan daz des got hât êre
daz er sie hât gemachet.
mîn herze vil sueze lachet,
sô man guoten wiben iht
in guote âne smeichen giht.
diz lazen stan man unde wîp;
die süln sin ein einig lîp.
Ich wolte nemen wol verguot
daz iuch kuende wol mîn muot
der vart zu rehte besheiden,
wie terramer sine heiden
shuof gein provenzale hin.
als ich des maers bewiset bin,
alsô wil ez iuch bewisen hie.
Terramer der engewan nie
kein her alsô grozes mê.
swaz er vuorte dar künege ê,
die vuorn alle, unde dar zuo die
die im dâ vor gedienten nie:
der selben was wol tusent.
ob der zal niht engrusent!
ich waen, ir waer dannoch mê.
ez ist sô breit des meres se
daz er dâ von nit versang.
wie in beidentalben gelâng?
daz sage ich als ez geshach
unde die hystoria des verjach.
Ir habt ê wol vernomen
wer im die ersten vart was komen,
war zuo solt ich die aber sagen?
ich wil dirre vil verdagen
die im nû dâ kamen gar:
von tamal künec vavar
zehen tusent im brahte.
dem keyser niht versmahte,
kaem im der von unger sam,
der im noch nie zu dienste kam,
noch der künec von engellânt:
die solden beide von sîner hant
zu rehte haben ir krone.
Penis von gausarone
der brahte rîter ungezalt,
doch jach der künec tybalt
zweintzec tusent oder baz.
Mah von sarie niht vergaz,
ern kaem sô kuenclichen dar
daz dâ niender küneges shar
in ueber grozen kunde.
Terramer im des wol gunde
daz er sô shone kam gevarn,
wan er was sîner swester barn.
der selbe valshes vrie
hatte dâ künege drie,
die krone von im truogen
unde viur ûz helme sluogen,
swa sie an vinde kamen:
den prîs sie dicke namen
vor ûz unde niht hin nach.
von sarie der künec mach
warp nach prise vil vaste.
er hete vil manege raste
durch terramern dar geriten.
Terramer mit suezen siten
sîner swester sun enpfie.
ern hatte in dâ vor nie
mer an keinr stat gesehen.
sol ich des gruozes verjehen
zu rehte als er im den bot,
sô waer mir guoter worte nôt.
sol ich die warheit rehte sagen,
sin gruoz der kunde die site tragen
daz er was vil wol gesuezet.
nieman wart baz gegruezet
danne er von terramere.
er bot im al die êre
die man vriunden bieten sol.
er was niht erkennet wol
daz er niht zuo hove kam
unde daz unerkennet was sin nam,
daz kam von sîner kindes jugent.
Vil gerne ir nû hoeren mugent
wen ich iu nû nennen wil:
des shoene lief vor an daz zil
die dâ warn bî den tagen.
sin lîp kunde niht verzagen,
swaz sich gein prise gezoch.
sin name was an wirde hoch,
er was huebsh unde wol getân:
von gschulte matusalân
der brahte drizzec tusent dar:
mit koste wol bereitet gar
warn des küneges gesellen.
ez was sô balt sin ellen
daz kein man nie kuenr wart.
ahy! wie shon er was geshart,
dâ er zu gesihte zogete
von baldag dem vogete!
der was gein im ûf daz velt
geriten . nû was ein gezelt
dem künege ûf den plân geslagen,
daz drizzec kaemmelin muosten tragen.
gein rîcher kost ez sich bot:
ez was gruen, gel, unde rot,
bla, wiz, swartz, unde shoene brun.
ez engesach nie man kein pavilun
sô hohe noch sô wite.
von vil guotem samite
was daz pavilun geworht.
Matusalân was unervorht.
nach prise rang des küneges lîp:
er hatte muot ûf guote wîp.
Swelch man guoter wibe gert,
der mac an wirde werden wert:
guote wîp gebent guoten muot.
ûf erden ist kein ding sô guot
sô reines wîp unde werder man.
allen wiben ich wol gan
guotes, unde den verre baz
den man nit giht nur wan daz.
ich enwil von in niht sprechen mer.
Nû was der künec terramer
komen zuo matusalâne.
wie wart der valshes âne
von terramer gegruezet?
der gruoz was wol gesuezet
dâ mit er den künec enpfie.
ich enmac niht gar benennen sie
die an manegen enden zuo riten.
doch ist von mir unvermiten,
ich enwelle ir nennen sô vil wol
daz iuch der zal genuegen sol.
Ein künec terramere kam,
dem rittershaft vil wol gezam
der was geheizen bluome.
nach ritterlichem ruome
warb er alle sine tage.
von dem selben künege ich sage
daz er hiez zu rehte vlur;
er waz den vinden ein shur.
sin lânt daz hiez lurgie.
er vuorte sîner suene drie,
die zu kordes swert leiten
unde sit ir prîs sô bereiten
daz er vil hohes lop gewan.
ir einer der hiez tshalân.
nû wil ich iu tuon bekant
wie die zwene warn genant:
Saroch unde sin bruoder safatin.
der varwe gap sô liehten shin
daz ein auge wol gesunt
mohte von in werden wunt.
Wer kam dar noch zuo gevarn?
ein künec mit wol geshonten sharn:
der künec zesar von karke.
der vuorte manege barke
gebunden an den shiffen nach.
im was zu de samenunge gach,
wan ern dorfte sich nit shamen
sins hers unde sins hohen namen.
dar nach zwene künege kamen,
die wol zu dienste zamen
Terramer dem admirat.
ir lop vor manegem künege gat.
der eine hiez panfilie
unde sin bruoder künec tysie.
ir lânt daz hiez thashoye.
ir einr der was zu troye.
zweintzec tusent sie bede brahten:
die künege vil wol bedahten
daz in terramer enbot.
Ez waere mir ein groze nôt,
soelt ich ir aller namen sagen
die shif unde erde kunde tragen.
ez ist mîner kunst ein hoher grif,
ob ich nenne gar die shif
die die künege dar brahten,
die wol mit dienste gahten
zuo terrameres gernder ger.
die shif brahte dirre unde der.
vuenf hundert tusent man ir was.
an der kronik ich daz las:
sie mohten wol tragen den man.
mine wort ich nit zern kan:
ez waer ein unverdahter muot,
sage ich daz des meres vluot
niht al die welt wol truege.
mîn sage ist sô gefuege
daz ich wil sagen die maze.
die zal ich wol halbe laze
die ich mit warheit sagete.
Einen diu minne jagete,
der kam gevarn mit eime her.
ez ensi daz got orense ner,
er ervihtet ez mit den sinen.
under al den sarrazinen
was nieman komen sô groze.
er vuorte sîner genoze
viere zu der samenunge.
ez was des küneges zunge
nieman dâ wol bekennet.
der werde künec was genennet
Karral von mondodone.
daz er kam gevarn sô shone,
des twang in werdiu minne.
swa minne twinget sinne,
die kan geben ein rein wîp,
darumme sol guot unde lîp
dicke ligen ûf der wage.
ich wil sagen âne vrage
wie vil er vuorte gesellen:
zu vierzec tusent wil ich sie zellen,
unde warn die alle wol bereit.
woelt ir, ich hân gnuoc geseit
von sines heres vluete,
nû vuerhtet des mîn gemuete,
daz ez iuch lihte verdrieze,
unde mir ettelicher shieze
ein sper, lengete ich daz werg.
Nû kam gevarn ein getwerg.
daz was ein künec von hoher art.
daz het sich sô ûf die vart
bereitet daz ez dem prise gezam.
sîner gesellen tusent warn sam
gestalt in der selben wise.
daz getwerg daz hiez pelise.
Palmasore daz waz sin lânt:
zehen krone die lech sin hant,
vuenfzehen tusent braht ez dar.
ich enkan gezellen niht die shar,
die einen noch die ander:
manic seityes unde shalânder,
ussier, kocken, tremunde
nieman wol geahten kunde,
die galine unde die kiele.
ich waen, vil wol geviele
daz groze her terramer.
von herzelichem ser
wart er vil gar gesheiden,
dô er sach sô manegen heiden
an sîner samenunge ligen.
sin nider muot der was gedigen
in eine vil hohe rache.
swer sprach getaufte sprache,
den wolt er gerne toten
oder des ungelauben noeten.
dô sich gesamente gar daz her
ûf der erde unde ûf dem mer,
Terramer begunde gern
unde sprach: < ich wil nit enbern,
ir ervaret gein orense wider
unde werfet daz dernider
mit malfern, der hie stat.
der mîn gebot beliben lat,
den verderbe ich âne wer.
ich wil daz ie der künec swer
daz er des niht erwinde,
ern var mit dem kinde .>
des antwurte im matusalân.
er sprach: < woelt ir hie bestan,
sô kan iuch witze vliehen.
der man sol den esel ziehen,
des er ist, bî den oren.
hêrre künec, ir suochet toren.
der suelt ir hie nit vinden,
welt ir der vart erwinden,
sô wizet daz die hie bestant
die von iu nit ir krone hant.
ir suelt zum ersten shiffen an.
ich bin ein hoch gekronter man
unde ist diu drone mîn eigen.
ich enwil nimmer keime leigen
mine hende dar gebieten
durch keines lehens mieten.
wizzet daz, künec terramer,
daz ich wil tuon den wider ker
hi in mîn lânt zu shulte.
vil manic man mich shulte,
unde diente ich iu durch vorhte,
an prise mich daz entworhte.
dâ von wil ihz, hêrre, lân .>-
 <vil werder künec matusalân,
mine wirde mir niht zerbrich!
sol ich iht tuon, daz sprich.
vür war des bin ich iwer wer!>-
 <ich bin durch solt niht komen her
wan durch den solt den gebent wîp.
dar nach dienen sol mîn lîp,
swa ich mac, als stat mîn muot.
ob ein wîp mir gnade tuot,
sô ist mîn dienst wol gewant.
ich woelte ervarn alle lânt,
woelte sie daz gebieten mir .>-
 <
Matusalân, nû suelt ir
dienen mit dirre verte sô
daz dîn lîp des werde vro
gein ir gnaden die sie hât.
ob dîn herze gein ir stat,
daz sie des mit gewalte pfliget,
sô waen ich daz mîn bete gesiget .>
dô sprach matusalân:
 <hêrre, ir hât ein bet getân,
die ist sô lieplich unde sô suoz
daz, lieber hêrre, ich iuch muoz
unde die vrouwen mîn gewern,
sit ir ez niht welt enbern,
wan sie ist mînem herzen zart.
ich wil der erst an die vart
sin der vert gein provenzale,
unde wil haben keine twale
wan biz diu shif geladen sint.
Malfer, vil liebes kint,
ich wil dir wesen gar bereit,
swaz hoehet dine wirdekeit
unde verret herzen swaere .>-
 <ir hêrren, hoeret diz maere
wie gesprochen hât matusalân:
er wil der verte niht lân.
nû suelt ir alle tuon alsam,
sô vliuhet iuch des prises sham .>
die hêrren sprachen alle dô:
 <künec terramer, nû weset vro:
wir wellen alle gerne varn,
iwern willen dar an bewarn.
wer waenet ir daz hie erwinde,
ern var mit dem kinde?
ez belibet nieman hie .>
dâ mit er dô die bete lie.
Des küneges danken daz waz groz:
sin herze was aller swaere bloz,
sin muot gein vröuden was gestalt.
dô sprach der künec tybalt:
 <ich wil mit iu ouch varn hin,
wan ich der shadehafte bin.
dâ von sol ich genenden
unde den markys pfenden,
unde gar an vröuden letzen,
unde mich in vröude setzen .>
dô sprach der künec terramer:
 <swaz dir wendet herze ser,
Tybalt, daz behaget mir wol.
du weist wol dine kummers dol
unde dîn herzeliches leit:
der den engen shuoch dâ treit,
der weiz wol wa er in twinget.
swaz dine swaere ringet,
des solt du dich nit sumen.
dem herzen solt du rumen,
swa du maht, von grozer swaer
unde kuenden mînen magen
mine lânge wernde klage,
di ich bî dem herzen trage
sô nahen als ich ie getruog.
wa wart ie grozer unfuog
daz ich mins wibes bin entwert
unde ir darumme habt verzert
vil luete unde des guotes habe?
Malfer, vil lieber knabe,
la dich erbarmen dise nôt
unde wirb umme willehalmes tôt,
der mir genomen hât mîn wîp .>-
 <
Sage an, gebar diu mînen lîp
die dir raubes ist genomen?
unde ist mîn lîp von ir komen,
vür war daz giltet mir sin leben.
daz muoz er mir zu gelte geben.
ist aber mîn vater terramer,
sô bin von arte ich vil her;
zu vater waer mir der alt.
sô weiz ich wol, künec tybalt,
bin ich geborn von iwer art,
sô muoz ich sin ein basthart:
iwer wîp lânger ist verlorn
danne daz ich wart geborn;
dar under enweiz ich wer ich bin.
ich enverliese gar den sin:
nimmer ich erwinde,
ich ensuoche untz ich in vinde
der mir zu vater ist genant.
in der welte ist kein lânt,
ich enwelle in dinne suochen,
biz daz saelde mîn kan ruochen
daz sie mich in vinden lat .>-
 <
Malfer, mîn lîp der hât
dich erzogen vür mîn kint .>-
 <vuerbaz, hêrre, mir enbint
ob daz von arte sô sie.
Kruchan von alexandrie
mîn antluetz neiz war maz,
des ich sider nie vergaz,
ich endaehte was er meinte dâ mite .>-
 <sus eines dinges ich dich bite,
des mahtu gerne mich gewern;
ez kan dir prîs unde êre bern:
ruoche mîn kint sin âne wan!
dâ von mac dîn haubet hân
vil manic lânt zu lone,
dar zuo die hoehsten krone
die nû ûf erden ieman hât:
mîn lîp die dînem libe lat.
du bist komen von mîner vruht.
la dîn zwivelliche suht
die dir in dime hirne lit!
wizze, du bist âne strit
sô nahen mir gemaget
daz vil kleine mich betraget,
swa ich sol hoehen dînen namen,
des kan sich niht mîn wille shamen .>-
 <nû lat mich wesen der ich bin.
dâ mit lat mich varn hin
unde versuochen an den markys,
ob ir iwer krone prîs
an im mueget wider hân .>
dâ mit wart dô daz getân.
bereitet wart wol malfer.
Dar nach begunde dirre unde der
sich bereiten ûf des meres se.
ich waen, daz mer getruog nie mê
sô manic shif mit ein ander:
kiele, sheitis, shalânder,
kocken, buzzen, galiden
manegen breiten segel von siden
sach man ûf dem mer dâ vueren.
sie begunden vaste rueren
hin gein dem kristenlichen stade.
Willehalm ûf des glueckes rade
stat gnuog lânge gehabet hât.
alrerst in nû ein voget bestat
dâ gein er muoz aengste pflegen.
in muoz nern der gotes segen,
oder sin wirde wirt enpriset
unde des todes er bewiset
von malfer dem kinde.
ez was ein vremde gesinde
daz malfer dâ brahte dar.
des hers nie nieman wart gewar,
biz daz sie kamen ueber mer.
wie mohte komen ein soelch her
in eine habe verholn?
nû muoz aber kummer doln
Kyburg die sueze unde die reine.
ir angest die enwart niht kleine,
dâ sie die warheit bevant.
Nû warn sie komen in daz lânt
mit vil maneger grozen shar.
Willehalm der sante dar:
wes daz her sô grozes waere,
daz im der enbuete diu maere,
weder er im holt waer oder gehaz.
Tybalt der enbot im daz,
ez waern terrameres kint,
unde daz er wiste, ez waer ein wint
swaz er aengest ie gedolte,
wan die er nû doln solde
von künec terrameres risen.
er wolte sheiden den noch disen:
daz ein kristen menshe hieze,
keinz er der genesen lieze.
Des wurden mit herzeleide
gevangen die gelieben beide,
Kyburc unde der markis.
ir gedanc der was maneger wis
wie sie taeten ir dinge.
verlorn was der gedinge
hintz ir bruoder rennewarte,
daz er sich vaste sharte
gein orense der burg vil vesten.
sie enwart baz von gesten
beleit zu keiner stunde.
nieman wol geahten kunde
wie vil der sarrazine was.
ich weiz wol daz des niht gebras,
als man rîter ahten sol:
hundert tusent tusent wol.
zu alytshantz ûf daz velt
kam nie mê sô manec gezelt
noch sô rîche an der koste.
dô terramer von dem vroste
zu jungest ab dem velde shiet;
als got die sine dô beriet,
alsô mac er sie aber beraten.
Waz die besezzene dô taten?
des wil ich iuch besheiden.
dâ was vil leit in beiden
daz sie nit rîter heten mê.
Willehalm der tete als ê:
sîner vriunde er vil besante,
die er mit vlize des mante
daz sie im shiere kaemen
unde sine nôt durch got vernaemen,
die er aber nû mueste liden.
woelt in ir trost nû miden,
sô mueste er verderben,
unde gar daz liut ersterben
daz waer in dem lânde.
 <ez wil nach einem pfande,
ich waene, werben tybalt.
unser vröude ist aber gezalt
der wir pflagen in maneger wis,>
sô sprach aber der markis
hin zu der werden marcgraevinne:
 <
Kyburg, mîn suze minne),
mîn bester trost daz bist du.
wer sol uns bede trosten nû?>-
 <daz sol der oberste trost,
des gnade uns hât erlost
ûz kummerlichem stricke
niht zu einem male, vil dicke:
des gnade uns aber helfe git,
sô ez sin guete dunket zît.
gehabe dich wol: die trinitat
die sine nimmer verlat,
daz si vür war dir gesaget>-
 <
Kyburg, ich bin vil unverzaget,
unde wizze daz ich die heiden
wil von dem leben sheiden
sô vil daz ez der helle wirt
vil vro an sime ringe wirt.
ich hân die hêrren besant
die besezzen hant mîn lânt.
als die zu mir koment her,
sô wizze daz ich an sie ger
daz sie daz lânt mir helfen wern
unde dâ mit sich selben nern .>-
 <markys, du sprîches ûz witze.
ein ding ich harte entsitze:
daz sie hant ein michel her.
wir bedoerften wol vil grozer wer,
daz wizze von der warheit .>-
 <
Kyburg, mir ist niht sô leit.
daz her ist noch nit komen gar:
sueze vrouwe, nim des war,
swaz hers dort her zuehet,
dâ von uns vröude vluehet!>
Kyburg nach sîner zeige sach,
hin zu dem markyse sie sprach:
 <nû lazen got der sîner pflegen!
daz ist uns nû der beste segen
den wir haben zu der wer .>
Dannoch was niht malfer,
der reine, sueze, junge
komen an die samenunge,
werder künege er selbe vierde
mit wol gerichter zierde.
der künec terramer im liez
zehen tusent rîter er hiez
im dienen gar vür eigen.
er sprach: < ich wil erzeigen
daz du bist mîn rehter erbe.
wizzet daz ich verderbe
mage, man, dar zu die kint,
swelh im nit under taenic sint.
Malfer, du bist wol êren wert.
shawe die stange unde daz swert,
die sint michel unde vil groz!
ich enwolte dich niht lazen bloz
varn hin gein den kristen.
ich hiez mit wisen listen
machen dir ein ysen kleit.
ez enwart nie bezzers angeleit
ûf mînen lîp, des warte!
kumes du zu rennewarte,
von ersten solt du den vragen
vil guetliche âne bagen,
ob er gerne woelle leben,
sô sol er dir sich ergeben;
anders sa ist er verlorn.
doch wizze, unde wirt im zorn,
sô bedarft du wol vil grozer kraft.
er hât erslagen der heidenshaft
daz ich nit ueber winden kan.
Malfer, reine suezer man,
ich bevilhe dich hamone.
du bist gevertiget vil shone.
du vuerest alsô grozes guot,
unde waer daz alle die hers vluot
von guote nit mê braehte,
daz gebrest dem her versmaehte .>
dâ sprach der künec terramer:
 <wilt du nû tuon den ueberker,
sô mueze pflegen dîn daz heil .>
sie warn bede der verte geil,
Terramer unde malfer.
gein provenzale was sin ger.
Terramer sich von im shiet.
Wie malfers vart geriet?
daz sage ich als ihz hân vernomen.
dâ er was zu orense komen
unde daz willehalm vernam,
dô wart er an vröuden lam;
die begunde hinken vaste.
mit manegem werden gaste
daz lânt aber belegen wart.
 <awe! bruoder rennewart,
wa bistu ûf der erde?>
dâ sprach kyburg diu werde:
 <west ich wa ich dich vuende,
vür war ich niht erwuende,
ich woelte dich alles an suochen.
dîn helfe mich kuende geruochen
daz die verfluohten heiden
von hinnen muesten sheiden.
nû enmac ich dich niht gehaben.
dâ von mîn vröude ist begraben .>-
 <
Kyburg, nû gehabe dich wol!
mîn lîp ez alsô wagen sol
daz ich behabe des lândes prîs
unde doch ervihte daz paradys.
swaz wir vriunde ie gewunnen,
der ist uns gar zerrunnen:
unser enist nit mer wan wir zwei .>
 <awe!> kyburg lute shrei,
 <awe! daz ich ie wart geborn!
sol tybalt rechen sinen zorn
nû an mir vil armen wibe?>-
 <
Kyburg, ich wil dime libe
einen vride vor im gewinnen.
Tybalt muoz mir entrinnen,
daz wizze, wider ueber mer .>
 <got daz geluecke uns besher,>
sprach kyburg die vil reine.
 <
Willehalm, wilt du alleine
an al der heidenshaft gesigen,
sô wil ich truren lazen ligen
unde wider an mine vröude komen,
die mir hatte leit benomen .>-
 <sit du sô âne angest bist,
weistu nit daz der sueze krist
al der welte hât gewalt?
der ist zu helfe mir gezalt.
sol ich danne niht gesigen
unde sie sigelos geligen?
sie letzet gar sin eines hant .>
Nû was ueber al daz lânt
vil gar alle komen die hêrren,
die nahen unde die vil verren:
mit vlizze er sie alle bat
daz sie daz lânt unde die stat
im durch ir êre huelfen wern.
 <got kan den sinen wol beshern
gnade unde helfe vil groz.
got der helfe nie verdroz
an swem er staete triwe vant.
nû helfet loesen mir daz pfant
daz unser ist gar gemeine.
unser angest sol sin kleine
gein des tiuvels dienstmannen.
sie sint gein got verbannen.
dâ von verliesent sie den sige.
swer sine helfe got verzige,
der erkante nit des taufes.
wol uns des reinen kaufes
den wir dâ veile vinden!
der nit kan des todes erwinden
durch got hie ûf der erde,
der lebt im dort vil werde
in dem suezen paradyse.
got hêrre, die dînen wise
daz wol zeme dînem namen!
unser keinr darf sich shamen,
lit er in dime dienste tôt .>
 <ich bin komen in dise nôt
daz ich mich niht es versach,>
von tolus bishof johan sprach:
 <wir süln dem taufe erzeigen,
ez sin pfaffen oder leigen,
daz wir sin gotes gesinde.
sit manlich nû vinde
daz paradys unverspart,
sô ziehen lânger nit die vart!
heben uns ûf der saelden pfat
unde tuon der missetate mat,
die wir hân begangen her!>
dô sprachen beide dirre unde der:
 <wir süln iu alles des gestan
des wir vrum unde êre hân
unde den gelauben sterket.
wir hân vil wol gemerket
iwer lere unde iwern rat.
unser ê des die volge hât
daz wir nit dienstes iu wenken,
der kan die heiden krenken
an dem guote unde an der maht.
wir süln den tag, dar zuo die nacht
den lîp lân haben die arbeit
die kuenne bringen herzeleit.
nû weiz ich von der warheit doch
daz nie erstarp kein kristen noch
der in dem strite erslagen wart,
ern vuere die saeliclichen vart
daz in got in sin rîche nam,
daz sîner guete wol gezam .>
Willehalm was der rede vro.
hin zu den rittern sprach er sô:
 <unser sint zwei tusent oder baz.
dâ mit süln wir etteswaz
tuon, daz den sarrazinen
ir herze kuenne pinen
unde mit leide wol ueberladen.
ich wolte daz wir in den shaden
etteliches tages tuen,
der kan ir herze muen .>
dâ mit shuof dô der markis,
daz orense in allen wis
vil wol was behuetet.
 <mîn vater an uns wuetet,>
sprach kyburg daz reine wîp,
 <daz got sinen lîp
wider im sô lânge leben lat
daz er sô manege wirde hât
wider sîner grozen krefte!
ich waene, der heidenshefte
die zwei teil wol sint sin.
ez missezimt den namen drin,
der dienet tervigande,
daz der sô maneger lânde
sol wider sinen hulden pflegen.
sin wage kan doch rehter wegen
danne iuch appollen wage.
daz ich mit gote sô bage,
vür war daz tuot michel nôt.
der solde sin an saelden tôt,
daz er dem sô vil êren git,
sin gnade dâ niht rehte lit.
ich waen, sie baz dâ laege,
der rehte des glauben pflaege,
alsô tuont die reinen kristen.
ob got diz tuot in listen
daz er terramere
hât geben der lânde mere
danne dem markyse willehalme,
der ie des taufes palme
was gein den sarrazinen?
got hêrre, la noch shinen
daz groze kraft hât dîn gewalt.
hilf mir, daz mueze tybalt
hie verliesen sin leben!
ich kunde mich durch dich ergeben
vater, bruoder, mage vil.
nimmer ich dir gewenken wil:
de solt du mich geniezen lân
unde ruoche in dîner huote hân
Willehalmen unde die sine,
sô daz die sarrazine
shaden unde shande nemen.
daz la dir, suezer got, gezemen!
nû bist du doch der welte voget:
swie vaste terramer nû broget,
swanne du wilt, daz ist erwant.
vil suezer got, nû wis gemant
dîner vil reinen guete groz
unde daz dîn bluot durch uns begoz
daz kruece, unde nit durch sie
die uns woellen verderben hie.
nû gib in dînes vluoches segen:
zuhant ist der gewalt gelegen.
nû hilf, helfrîcher got!
ja ist der tauf vil gar ir spot.
des solt dîn gewalt in lonen.
Kaunen unde hamonen,
die minnent sie unde hant dîn haz.
ich mane dich daz dîn lîp besaz
durch uns der reinen maegde lîp.
mit shaden sie von hinnen trip!
des hât dîn gotheit êre.
gebiut daz terramere
daz er nimmer getuerre mahmeten
noch ander gote angebeten!
ich enweiz wes ich dich bite mer.
erbarme unser herze ser,
daz uns kan harte twingen.
dîner helfe wir gedingen,
daz uns diu shiere gebe trost
unde von aengsten du erlost.
dâ mit wil ich swigen
unde dîner gnade nigen .>
Nû was ein künec komen dar
mit einer wol geshonten shar:
Roier von alexandrie.
der reine valshes vrie
hete dâ einen gesellen
den man dâ wol mohte zellen
dâ die gepristen suellen stan.
der was genennet kruchan
unde was ein rîter unverzaget.
er hatte hohen prîs bejaget,
daz wizzet, in manegem lânde.
Willehalmen er wol bekande,
unde waz im leit sin groze nôt.
dem marcgraven er enbot,
er wolte in gerne gesprechen;
moehte erz alsô gezechen
daz er âne angest waere,
er woelt im sagen diu maere
diu er vil gerne wiste.
sa an der selben vriste
der bote zu willehalme kam.
als er die botshaft vernam,
sa enbot er kruchan daz,
daz er âne der kristen haz
zuo im âne angest rite gar.
Kruchan der kam geriten dar.
als in der markis komen sach,
der sueze suezeclichen sprach:
 <kuende ich iuch wol gegruezen
mit warn worten suezen,
vil gerne ich daz taete.
saelig rîter vil staete,
woelt ir daz lânt mir ouch verhern,
daz wil ich nimmer iu gewern,
swie ich doch getue den andern,
die ûf kyeln unde ûf shalândern
mir in daz lânt gevarn sint.
mir ist gesaget, ir habet ein kint
braht, daz sol die toeten gar
die des taufes nement war .>-
 <markys, ich wil dir enbarn
umme der heiden ueber varn:
dir hât gemachet dise vart
ein rise der heizet rennewart,
unde wil dich des gar besheiden.
mit vil herzelichen leiden
wart mîn lîp von im beladen.
ich enahte niht ûf den shaden
den er mir an dem guote tete.
er gedahte kleine daz mahmet
sin hêrre ist unde der mine.
er sluoc der sarrazine
bî mir tusent oder mer.
ich solde dem künege terramer
haben braht des lândes solt.
dâ nam er mir daz selbe golt
unde dar zu guoter spise gnuoc.
die luete gar sin stange sluoc.
die muost ich mit mir vuern dan
unde bringen dem vil werden man
Terramer von kordes.
dô duhte in, er hete des mordes
beide laster unde shaden
unde begunde gar die künege laden
die in der heidenshaft sint.
sin erstes her daz was ein wint,
daz er dâ braht in provenzale.
wir wollen haben hie lânge twale,
des wil ich dich vorwarnen.
Tybalt giht, du muezes garnen
daz du im gnomen hast den lîp,
sin guot, sin êre, unde sin wîp,
unde dar zuo kuenclichen prîs.
erkennes du mich, markis?>-
 <vil wol, daz wizze, kruchan.
ez wart von iu ein tyost getân
die vil wol gepriset was:
wir gesazen beide ûf daz gras.
sit hân ich manege nôt erliten
unde manegen herten strit gestriten.
nû tuet mir, hêrre, daz bekant
wa gelegen si daz lânt
dâ rennewarten dîn auge sach
unde dir diz leit von im geshach,
unde wie ez si benennet.
ist dir daz iht bekennet?>-
 <
Ja, ez ist geheizen prides.
mînen getriwen rat du mides,
ob du in iemer gesuoches:
dîn selbes heil du vluoches;
ez ist vil verre gelegen.
dâ mit gib ich dir den segen
des diu kristenheit pfliget.
swa sich dîn ding zum besten wiget,
vil wol dir des mîn herze gan.
nû gib mir urlaup, saelig man,
wan ich wil tuon die wider vart.
wizze, markis, daz rennewart
an im ein swartze kappen truoc,
dâ er bî mir die heiden sluoc.
er ist ein muench, sô ist mîn wan.
swie leide er mir habe getân,
doch bin ich im niht gehaz.
nach im des risen bilde ich maz:
ez ist ir beider bilde gelich.
ez enwart nieman sô ellen rich
als den wir braht hân ueber mer.
bî mînen goten ich des swer:
als ich shoene erkennen kan,
sô engesach ich nie sô shoenen man.
sô sin jugent sich erstrecket
unde an jaren volle recket,
groze kraft er danne erzaeuget.
swar sich sin ellen aeuget,
dem libe ez an daz leben gat.
markis, ich tuon dir einen rat:
mide daz du niht komest an in.
des volge mir unde hastu sin .>-
 <
Kruchan, ich volge dir.
vil lieber vriunt, nû sage mir:
ist terramer, mîn sweher, hie?>-
 <der rise in her nit komen lie.
er ist beliben jensit mers.
Malfer der sol des hers
pflegen unde künec tybalt .>-
 <
Kruchan, weistu den gewalt
den mir terramer dâ tuot?>-
 <ja ich, saelig rîter guot.
den weiz ich allen wol
unde wizze, ich bin in kummers dol,
unde muet mich swaz dir wirret
unde gar an vröuden irret.
doch rate ich dir daz beste:
bewar wol dine veste
unde tuo daz dir daz beste si.
du bist vor mir alles shaden vri
mit werken unde mit worten.
swem du bevilhes die porten,
sich daz du dem getruwest,
unde wizze daz du buwest
gein der wer wol; des ist dir nôt .>-
 <
Kruchan, ê ich gelige tôt,
ich unde mine geverten
süln ê den lîp versherten,
der noch gesunt ist unde gantz.
ich wil daz velt zu alytshantz
aber mit den heiden tungen,
beide alten unde jungen.
ich weiz wol daz des gebot
der dâ heizet der alte got.
des gnade wil ich iemer leben,
unde kan den sinen wol gegeben
beide helfe unde guoten rat.
mîn lîp nimmer daz verlat,
ich enwelle vil der heiden
von dem lebene sheiden;
des getruwe ich mînem libe.
ich wil gote unde mînem wibe
einen niwen dienst heben an.
ich weiz stende hie den man
under mînen gesellen
dem ist sô balt daz ellen,
swa ich vor im kere hin,
daz im ratet daz sin sin,
sô wirt mîn oersh ersprenget.
dem sinen er dar verhenget.
mac ich, der künec tybalt
wirt dem tode hie gezalt
von mins ellens hende .>-
 <
Willehalm, dîn got dir sende
swaz dir guotes zu staten gestê.
des engan dir kein heiden mê,
daz wizze, ueber al die heidenshaft.
die triwe hât vil groze kraft
under ungesippen gesellen,
sô sie beginnent stellen
ir herze in staete gantze.
ez enwart nie kein viantze
staeter under kunpanen.
heiz mich dînen kruchanen.
ich tuon mit dienste swaz du wilt,
daz mich niht von prise zilt,
unde wil dir zu staten komen,
swa ich mac; dir ist unbenomen,
daz wizze, mîn triwe staete .>
Waz kruchan dar nach taete?
von willehalme er sich shiet.
Willehalm tete swaz er im riet,
swaz er mit êren mohte
unde im zu tuonne tohte.
Willehalm wart zu rate
mit den rittern die er dâ hate,
wie er den sarrazinen
einen shaden mit den sinen
moehte getuon oder ein herzeleit.
er sprach: < ir hêrren, sit bereit!
mir ist komen ein gelust
under mîner vinstern brust,
der mir daz herze twinget.
swie mir dar an gelinget,
ich wil benamen versuochen,
ob got des woelle ruochen
daz ich den ungelauben wer,
sô daz ich der heiden her
toete swa ich daz gefuege.
ê daz ich daz vertruege
daz sie orense hant belegen,
ich woelte ê des todes pflegen.
dar nach, edeln rîter, tuot
daz kuenne prisen ritters muot,
unde sit mir nû gestendig.
wizzet, ez ist unwendig,
ich woelle vür war genenden
unde wil die heiden pfenden,
mac ich, mit solhen pfanden
daz sie ûz mînen lânden
mit shanden muezen riten.
ich enwil nit lânger biten
nuer vür war wan biz morgen:
sô süln wir unverborgen
bestan die sarrazine.
sô erst die sunne shine,
sô suelt ir alle sin gereht,
ez si der rîter oder der kneht,
die gote dienen wellen.
ich truwe des taufes gesellen,
sie helfen mir daz paradys
ervehten unde der welte prîs .>
daz duhte etlichen guot;
dar nach was eins andern muot,
daz ez im nit behagte.
dô sprach der unverzagte
von tolus byshof johan:
 <wir süln die sarrazine bestan
in der trinitate namen.
sin gewalt sich mueste shamen,
ob nit naemen wir den sige.
ûf mine sele ich iuch verpflige,
swer lit under den kristen tôt,
daz er der helleclichen nôt
an der sele nit bevindet.
swer nû der helfe erwindet,
der hât den tauf enteret.
gedenket, ez wart verseret
durch uns der reinen maegde kint.
ich rate allen die hie sint
daz sie durch got niht verzagen.
von mînen handen wirt geslagen
etlicher werder sarrazin.
dest war, ich tuon iu allen shin
daz ich vihte als ein leige.
erst an der sele veige
swer uns nû geswichet hie.
got den sinen nie verlie
in deheiner grozen nôt.
wol her unde nemet daz brot
daz gotes bluot ist unde lîp!
swa got lonet unde reine wîp,
der dienst der ist wol bewant.
weret daz leben unde daz lânt
unde dar zu wîp unde kint.
alle die rîter die nû sint
ern habe etteswa gestriten
nach werder wibe lone.
ir suelt tetragramatone
ouch dienen nach sîner minne.
wir süln mit staetem sinne
aber die heiden bestan.
morgen wil ich des nit lân,
ich enwelle uns durch gelingen
eine reine messe singen
von der heren trinitate,
daz sie uns des siges berate.
dar nach nemet daz here bluot.
swer daz under iu nit tuot,
der wil den tauf geshenden.
benamen wir süln genenden
unde die verfluohten heiden
von dem lânde hin sheiden.
niht baz ich iuch gewisen mac:
ez ist lenger hie ein tag
danne dort tusent jare.
gebaret niht sô untare!
ir suelt gerne daz kurtze leben
umme daz lânge wernde geben .>
Dâ sprachen sie alle gliche
beide arme unde rîche:
 <wir süln mit iu gerne varn
unde uns mit guoten witzen sharn
unde warten ûf den markis.
der ist ellenthaft unde wis:
sin lîp uns niender sumet.
vür war die straze er rumet,
daz wir vil wite gewinnen .>
 <sie muezen uns entrinnen,
daz wizzet, von dem lânde
mit shaden unde mit shande,>
sprach von munbaslier pfylippe.
 <wir süln geniezen der sippe
daz uns jhesus sippe wart,
dô der lîp im was verspart
under der reinen maegde brust.
wir gewinnen mit der verlust,
unde wil iuch des besheiden:
erslahent uns die heiden,
got nimt uns in sin rîche.
daz wizzet gar sicherliche:
sin geist der sol uns sterken.
ein zeichen suelt ir merken:
gotes helfe uns nit vermeit,
dâ man den strit jungest streit:
als der kristen man lac tôt,
got der sele die êre bot
daz ein marmeliner sarg
san den lichnamen barg.
Mahmet des niht enkunde,
wan vogel unde die hunde
vrazen gar die sarrazine.
morgen vor der sunnen shine
sô süln wir alle sin gereht,
ez si rîter oder der kneht;
die süln komen wider her .>
Nû begunde varn dirre unde der
zur herbergen an daz gemach.
des morgens alles daz geshach
daz sie gelobet haten:
alles sie daz taten.
des morgens dô der tag ershein,
dâ was dâ niender rîter kein,
ern waer gein strite wol bereit,
unde manic ysenines kleit
an den rittern man dâ sach.
ez was der halsberge dach
samit unde purper guot.
die werden rîter hochgemuot
vuorten vil manege lânzen.
manegen baldegin vil ganzen
sach man von golde glesten.
die heiden nit enwesten
daz man ir wolte varen.
die rîter komen wâren
dâ man sang gote die messe:
ein wol gewafent processe
dâ noch der spise drungen,
von alten unde von jungen,
die beide ist vleish unde brot
unde toeten kan der sele tôt.
Dâ sie die spise enpfiengen,
die reinen reine giengen
hin dâ stuont der markis.
zu im sprach ein vürste wis
von tolus bishof johan:
 <heizet die rîter stille stan
biz daz ir sie gesprechet.
mich dunket guot, ir zechet
wie wir varn unde wie wir striten,
wa wir entwichen unde biten,
 (iu ensol nit leit sin manen)
unde wer vür iwern vanen.
swie ich si ein alter pfaffe,
noch hiut ihz alsô geshaffe
daz sie lihte sint die veigen,
die nit getuerren daz erzeigen
daz ich wil zeigen in der nôt.
wol im der hie sol ligen tôt!
wie suez jhesum daz gezimet
daz er in in sin rîche nimet!
ich wil den varen vuern hie
unde wil iuch des besheiden wie:
die infel muoz mîn helm wesen
 (dar under truwe ich wol genesen)
unde die kasele mîn kursit.
ob mîn lîp dar under tôt gelit,
wol mich der selben stunde!
bezzern halsberg nieman vunde
danne swaz ich anders an hân:
in den kolzen unde ich stan,
die muesen mine hosen sin.
ich wil keinen sarrazin
hiut entwichen einen vuoz.
der vane vür sich rucken muoz,
oder ich verliese mînen lîp.
ich wil nit striten durch diu wîp,
ich strite durch daz lânge leben
daz mir got daz ruoche geben,
sô ist zwivalt iwer leigen lon:
diu wîp unde tetragramaton
nû dienstes kuennen lonen.
wir suellen der heiden nit shonen:
die süln wir toeten als daz vihe.
in dem strite ich wol besihe
weder got oder tervigant
hiute dem sige wirt gewant.
ir hât gehoeret wol mîn wort.
daz spil daz spilt in den ort!
wir sülns bezite beginnen.
ein man mac wol gewinnen
dâ er des waegsten spilt.
wir vuern mit uns einen shilt;
er bedecket gar daz her.
die heiden muezen âne wer
bliben gein dem shilte.
gote des rehten nit bevilte.
wol ûf! versuochen unser heil!
manic sele wirt des strites geil,
des sit âne angest alle!>
Die rîter sich dô betalle
gein dem strite vaste wagen.
niht lânger sie stille lagen.
dô sie kamen ûf daz velt,
nû sahen sie alsô manic gezelt
daz suemeliche dâ vorhten,
daz die heiden sie entworhten,
unde warn vil nah gar verzaget.
der markis sprach: < swer hie versaget
sine helfe jhesu kriste,
niht lânger ich den vriste,
wan daz er kiesen muoz den tôt.
helde, gedenket an die nôt
der got durch uns wart benoetet
unde an dem kruetze ertoetet!>
Dâ die zagen daz gehorten,
irn verzagten muot sie storten,
unde wart vil balt ir ellen.
 <wol dan, gotes gesellen!>
sprach von tolus der byshof.
 <wir süln des paradyses hof
mit strite alsô hiute wern
daz wir sie des siges behern
die dâ sarrazine sint genant.
wizzet vür war, ich sihe die hant
diu dâ worhte adamen.
wir sin des selben samen
den adam unde eva saete.
beide staete unde unstaete
ist komen von ir vruehte:
Kayn von valsher unzuehte
Abeln sinen bruoder sluog.
als daz bluot diu erde truoc,
dâ huob sich nit unde der haz.
dienstes kan nieman lonen baz
danne der durch uns geborn wart.
wir süln nit anders sin geshart
wan nahe zu samne drucken
unde vaste vür uns rucken
dâ die sarrazine wesen.
der süln wir keinen lân genesen .>
Der bishof vür sie dô kerte,
als in got selbe lerte,
dâ lag der künec matusalân.
 <ich sihe ein pavilun dort stan,
die ist von rîcher koste.
dâ muezen slege unde tyoste
von den kristen vor ergan,>
sô sprach der bishof johan.
die rîter begunde er vaste manen
unde sprangte selbe mit dem vanen.
Nû hatte der künec matusalân
ûf einer rittershefte wan
sich gewafent harte shone.
nach werder wibe lone
diente er alle sine tage.
in sime her was kein zage:
ez warn helde ûz erwelt.
der prîs vür eigen was verselt
Matusalân von sigulte.
unpris er nit dulte;
den prîs kunde er wol heimen,
sin lob vil hohe sweimen,
reht als tuot der adelar.
nû was diu kristenliche shar
sô nahen komen daz er sie sach.
hin zuo den sinen er dô sprach:
 <waz welt ir daz diz tuete?
jenes daz sint kristen luete.
ahten wa sie woellen hin!
dâ süln wir rehte dar gein in
unde gein der wer uns rihten.
moegent sie, sie wellent entnihten
mînen hochgelobten prîs.
ez ist willehalm der markis,
sô vermidet er uns niht,
swaz joch im dar nach geshiht.
ich hân einen vanen ersehen.
ich wil iu allen des verjehen
daz ez ist mîn gernde ger.
nû balde her ein starkes sper,
wan daz wil ich zubrechen!
ich gedinge, ich suelle hie rechen
vil manegen werden heiden,
die der markis hât gesheiden
von dem libe ûf alytshanze.
bestet mir gantz mîn lânze,
des mac er komen in groze nôt
oder dâ von geligen tôt .>
dâ mit kerte er von der shar.
des wart der markis gewar.
er sprach sa: < byshof hêrre,
dem prise mich nit verre!
la mich besehen ob ich noch
kuenne durch shilt gemachen loch
jenem der dort gein mir drabet.
unde wirt die tyost von mir behabet,
sô wirt mîn wirde nimmer wert.
nû gewert mich des ich hân gegert!>
der bishof sprach: < daz si getân.
ich wil dich tyostieren lân
niewan dar ûf daz ich besehe
ob die tyoste von dir geshehe,
markis, nach dime alten site .>
Nû vür dem markyse mite
ein starkes sper von angram.
in sine hende er daz nam.
dâ von muoste volatin
von den sporn liden pin:
vil vraeveliche er sprangte,
daz sper zu rehte er sangte:
weder zu nider noch zu hoch.
die tyost sich alsô gezoch
daz die sper zubrachen gar
unde ir dewederm doch nit war.
dâ die tyoste wart getân,
dâ sprach der künec matusalân:
 <
Mahmet unde dar zu tervigant
die muezen iemer sin geshant,
daz ir helfe mîn vergaz.
gein man ich nie tyost gemaz,
ern mueste von mir vallen.
ich wil den goten allen
mînen dienst wider sagen,
sit daz ir helfe kan verzagen
an mir in stritlicher nôt.
mîn prîs der ist wol halber tôt,
daz mir der unpris ist geshehen.
suezer man, ruoche mir verjehen
ob du ez bist der markis.
wol dir! wie manegen hohen prîs
danne hât bejaget dîn lîp!
lebt arabel noch dîn wîp?
von ir art bin ich geborn.
swie sie ir gote hât verkorn,
ich bin ir doch nit vient .>-
 <mins wibes, hêrre, geswient!
von der suelt ir nit sprechen mer.
ir hât ir vater terramer
vil vröuden an gewunnen.
wir zwene süln baz kunnen,
ob wir ein ander enprisen muegen .>
diu swert sie bede ûz dâ zugen
unde begunden vaste striten.
daz her zu beiden siten
dâ zuo ir hêrren sprangten.
under ein ander sie sich manegten,
die kristen unde die heiden.
ez wart dâ von in beiden
vil gestochen unde geslagen.
 <wol hin! wir süln nit verzagen .>
sprach der bishof mit dem vanen
unde begunde sie vaste manen
daz sie ein ander huten.
diu her bede vaste bluoten,
beide die oersh unde die luete.
dâ wart vil duerkeler huete
von stichen unde von grozen slegen.
die kristen begunden sich dô regen,
daz vil der heiden tôt gelag.
hie der stich unde dort der slag:
die kristen daz sô lânge triben
biz daz die sarrazine bliben
mer danne halbe tôt.
den tôt den kristen got verbot,
daz nie erstarp dâ kristen man.
gote ich noch wol der êren gan
daz er der sinen kunde pflegen,
daz ir deheinr was tôt gelegen.
Der markis unde der künec vaht
biz daz matusalânes maht
im nah entrinnen wolte.
dô er die angest dolte
unde sach der sinen toter vil:
 <getriwer willehalm, ich wil
dîner gnaden mich ergeben.
la mich noch unde die mînen leben
die hie noch shinen lebende .>-
 <bist du dich sô ergebende,
werder künec matusalân,
sô wil ich dich genesen lân .>-
 <ja, unde bin doch êren bloz.
mîn prîs was etteswanne groz,
der ist nû worden kleine.
mîn leit daz wirt gemeine
mit mir vil guoten wiben.
ich muoz iemer mê beliben
in herzebernder swaere.
mir ist vil nahe unmaere
swaz ich nû mac geleben mê.
markis, mînem herzen tuot we
die mine die hie sint erslagen
swer herzeleit sol iemer tragen,
wie kuende dem ûf der erden
nû muoz ich doln herzeleit.
swer verliuset werdekeit
unde im die vriunde ligen tôt,
dolt er niht die groesten nôt
die daz herze betwingen kan?
ach, ich vriundeloser man!
ich solde gerner tôt geligen
danne daz ich bin sus gedigen .>
Dâ sprach der sueze markis:
 <hêrre künec, tuot in eine wis:
gebt mir die vianze her,
oder vür war ich bin der
der des lebens iuch behert,
sit mir diu saelde ist beshert .>
dô sprach der bishof johan:
 <woelle er gerne daz leben hân,
sô rite gein orense hin
 (an keime rate ich anders bin),
oder gibe im des todes gebe.
ich weiz als war sô ich lebe:
moeht er dîn gewaltig wesen,
er lieze nimmer dich genesen.
ich gan eim ieglichen man
alsô mir sin herze gan.
bin ich im lieb, ich bin im holt.
wir hân angest von iu gedolt,
edel künec hochgeborn:
ir woltet uns des shaden dorn
haben gestecket in den vuoz;
der dorn iwer herze stechen muoz
von gotes krefte iwer tage.
merket rehte was ich sage:
got die sinen beshirmen kan.
ir hetet ie wol drizec man
gein uns, unde hân wir gesiget.
der sinen ungeliche pfliget
got unde der valshe tervigant.
Mahmet, hamon die hât geshant
der reinen suezen maegde kint.
ob ir in rehten witzen sint,
sô erkennet wer des hymels werg
worhte unde manegen hohen berg,
die tiefen tal ûf der erden.
weistu wer dich hiez werden?
daz sage mir, künec matusalân,
ich waen, du kanst dich nihtes verstan.
nû wil ich dich besheiden:
juden, kristen unde die heiden,
deheiner der geleben mac
wan als er in gesprîchet den tag.
ich wil dir nit mê predigen.
wilt du dîn leben ledigen,
daz man daz niht entoete
noch keines todes noete
der keime künege missetat.
 (got daz alsô gefueget hât
daz die kristen hant gesiget),
ob iwer lîp nû witze pfliget,
sô heizet iwer halbes her
sich gar rihten von der wer.
sa suelt ir gein orense varn
unde die vart niht lânger sparn
oder hie ein sterben nemen.
swederz iuch des kan gezemen,
daz tuet in vil kurtzem zil .>
 <ich bin der noch leben wil,>
sprach matusalân der helt.
 <ich bin der daz waeger welt:
ich wil nit lânger biten,
ich heize mine geverten riten
hin gein ir pavilunen,
Appollen unde kaunen
wil ich nit mer vlehen.
ich wil den glauben vehen
des man gein mahemete pfliget.
von swem die kristen hant gesiget,
gein dem wil ich gedingen.
er sol mir helfe bringen
unde losen von der prisune.
Tervigande unde kaune
si mîn dienst wider saget.
ob jesum gebar ein maget,
weste ich ob daz war waere,
nimmer ich daz verbaere,
ich enwolte im wesen undertan .>-
 <werder künec matusalân,
des wil ich dich besheiden.
du unde gar die heiden
muezet iuch benamen taufen
oder aber daz leben verkaufen .>
dô sprach der byshof johan:
 <wilt du dich enprisen lân,
Willehalm, werder markis?
du maht daz sueze paradyss
geben disem werden heiden
oder aber dâ von sheiden.
unde ist daz er sich taufet,
sô kauft er unde verkaufet,
als ich dich besheiden sol:
er verkaufet die aengeslichen dol
unde kaufet die hymlishen wunne.
wederz er im nû gunne,
daz nem in vil kurtzer vrist .>-
 <sit ez mir sô geteilet ist,
sô kan mîn herze des gezemen
daz ich wil daz waeger nemen
unde wil werden ein kristen,
sit got kan sô mit listen
betwingen sine hantgetat.
hêrre byshof, hoeret mînen rat!
daz sprîche ich âne valshen muot:
ein ding ûf mine triwe tuot,
vür war die wil ich wol bewarn:
lat mich zu herberge varn
unde die mine gar gesprechen!
mit den wil ich daz zechen
daz sie sich taufen, ob ich mac.
swie hoher werdekeit ich pflag,
der wil ich mich gar bewegen.
der sô kan der sinen pflegen
als er iwer gepflegen hât
 (ir nennet in die triniat.
hât er mê keinen namen?)
ich endarf mich nimmer sin geshamen,
ob ich in zu hêrren kiese
unde terviganden verliese,
nimmer mich daz geriwet.
mîn triwe dir daz vertriwet
daz ich wider zuo dir kume,
ez si mir shade oder vrume .>-
 <der krone zimt kein liegen.
wizze, swer den wil triegen
der alliu ding wol erkennet,
sich selben der gar verbrennet
mit der helle gluendem brande.
nû laz uns hie zu einem pfande
den prîs den hât helem unde shilt;
der beder nam sô hohe zilt
daz in vil nach gelichet niht.
Matusalân, dîn bete geshiht.
tuo daz wol der krone gezeme
unde nit dîn art von prise neme .>
sus antwurte im der markis.
 <
Willehalm, sit hât sô hohen prîs
der shilt, der helm unde daz sper,
ich antwuerte mich wider her
vür war, ob ich leben kan .>-
 <
Matusalân, vil saelig man,
tuo als dich dîn triwe wise
unde wol gezeme dem prise!>
dô sprach der bishof johan:
 <ich enwil dich niender riten lân,
ê ich gespreche ob dir den segen,
der dich sol wisen von den wegen
die zuo der helle sint gebant
unde loesent gar der suenden pfant.
der segen ist guot gehoeret
der suenden shulde stoeret
unde saelden helfe bringet.
swaz suenden buerde ringet,
swer daz mit worten ringen kan,
der ist ein reine saelig man .>-
 <sit ir mir guotes guennet,
sô sprechet, swaz ir kuennet,
daz mich gein saelden wise
unde prîs mir wider prise,
des hât mich got enpriset.
mîn herze mich des wiset
daz ich ez gein im ride
unde valshen got mide,
dem ich zu dienste dicke kam.
ist daz des selben gotes nam
der hymel unde erde geworht hât
 (man nennet in die trinitat),
dem selben wil ich mich ergeben
unde swie er gebiutet leben,
daz wizzet, bishof johan.
welt ir gnade an mir began,
daz tue in kurtzer vriste!>-
 <dâ bevilhe ich dich kriste.
vür war daz ist ein reiner segen.
dâ zuo mueze dîn der pflegen
der gar der welte walte.
den symeon der alte
truog shone an sinen armen,
in kan vil wol erbarmen
swa die sine in noeten sint.
von einer maget wart geborn,
die reine rose âne dorn
nach der geburte maget was.
dâ des kindes sie genas,
gnade sie an ez gerte.
daz kint sie der gewerte.
dem selben kinde ergeben var!
den lîp, daz leben ez dir bewar .>
dâ mit der künec shiet von dan,
er unde alle sine man,
die dannoch lebende wâren.
die heiden nit verbaren,
sie bereiten sich zu wer.
es was ershollen in daz her
daz willehalm der markis
bejaget hete grozen prîs
an dem künege matusalâne.
Nû begunde sich ûf dem plâne
zu wafen manic rotte:
hie der sarian, dort der shotte.
dô daz der bishof ersach,
hin zu dem markyse er dô sprach:
 <sprich, wie wellen wir nû varn?
ich sihe die heiden sich dort sharn.
mich duenket, sie woellen striten
mit uns in kurtzen ziten.
biten unser kleines her
daz sie bliben an der wer
 (daz ist uns nû daz beste)
oder riten gein der veste!>-
 <hêrre byshof, daz ist vil guot.
iwer wille daz ist mîn muot.
uns ist vil wol gelungen:
wir hân einen künec betwungen
daz er muoz den tauf enpfahen .>
Nû sahen sie zu in gahen
von heiden ein vil michel her
unde wol bereitet gein der wer.
die brahte der künec tybalt,
der wolte sin laster manicvalt
vordern an willehalmen.
 <nû wil ich einen salmen,>
sprach der byshof, < sprechen,
der kan unsaelde brechen:
deus misereatur nostri .>
der was vor allem valshe vri
unde dem nie unpris geshach,
dâ er rehte daz ersach,
er bat den bishof halten.
dâ er ersach tybalten,
er sprach: < nû hân ich den ersehen
daz under uns eins muoz geshehen:
ich wil an prise in letzen,
oder prises mich entsetzen,
daz ist mîn herzeliche ger .>
er hiez im bieten dar ein sper
unde reit hin vür die sine
gein dem werden sarrazine.
Tybalt der künec tete alsam.
ein sper er in die hende nam,
unde hielt dâ rehte als ein degen
der hât des libes sich bewegen
durch hohes prises hulde
unde durch unverkorne shulde;
sin oersh ietwederr ruorte.
daz sper daz willehalm vuorte
daz stach er durch des küneges shilt.
die tyoste sô vaste wart gezilt
daz tybalt der vil werde
gelag vil shone ûf der erde.
sin sper alsô gantz bestuont.
dâ taten als die vriunde tuont
die kristen unde ranten dar
hin dâ hielt der heiden shar.
dâ liez der bishof johan
mit dem vanen vür sich gan
hin rehte zu willehalme.
von zweir hande galme
gehorte man dâ vil kume.
in gedrenge nach witem rume
die kristen begunden ringen.
man horte dâ lute klingen
diu swert ûf yser kleiden.
manegen wol geherten heiden
sach man dâ geligen tôt,
der doch gein wer sin ellen bot.
Willehelm niht anders kunde:
hie der tote, dort der wunde
lag dâ vil von sinen henden.
er kunde die heiden pfenden,
daz man ir sô vil toter sach
daz sie warn daz ander dach
des breiten veldes zu alytshantz.
Was tete pfylippe, der prises krantz,
der graeve von monbasliere?
in hatte zu eim soldiere
der prîs vil gar ûz erkorn.
der werde vürste hochgeborn
hete geslagen manegen slac
der wol nach prises gelte lac.
er hurte vaste ûf die shar:
ietzunt hie unde danne dar,
unde danne dar, unde her wider.
er streit mit swerte unde sper sider,
daz wizzet, wol unde dannoch baz.
sin baldes ellen nit vergaz,
ern bestuende jene unde dâ zu dise.
ich waen, ûf alytshantz die wise
nie kam rîter baz gemuot.
Swa ein rîter daz beste tuot
daz er iemer bringen ma
hie den stich unde dort den slag,
unde vert dâ er daz vindet,
unde dar an niht erwindet
biz daz diu maht in wendet niht,
swelhem rîter daz geshiht,
den sol man hohe prisen
unde gemuot wîp in amisen:
des sprîche ich der volge ja,
beide hie unde dar zu anderswa.
Von konsche der grave sherte,
von rome konte vlorerte,
die kunden prîs erwerben
unde hawen manegen sherben
ûz helmen unde ûz den shilten.
swa sie nach prise zilten,
dâ wart vil wit diu enge.
sie drungen durch daz gedrenge
als nieman dâ vor in hielte.
swer nû ir prises wielte,
der lebt nû ûf der erde,
der waer in hohem werde.
von tyrus der grave rubert,
des tages dicke wart sin swert
ûf die sarrazine geslagen,
unde kuende ich sinen prîs gesagen
zuo rehte als er in ervaht,
sô wuerde sô der heiden maht
gekrenket gar mit worten,
die mich ez sagen horten,
daz sie mich hiezen liegen.
mîn munt der sol nit triegen
nieman an disem buoche.
mir selben ich nit vluoche
unde wil iuch des besheiden:
mit disen dingen beiden
man der sele vluochet,
daz ir got nit enruochet:
der ungenoetet vil geliuget
unde mit valshe gerne triuget
den man der im getruwet,
dar zu der helle er buwet.
niht gar ich sie genennen kan,
wan daz ie der kristen man
vil vaste nach prise vahten
unde dâ mit sich gote gar nachten.
dâ kunde daz sper krachen,
den andern galm machen,
wan ir dâ vil zubrochen wart.
Nû hete sich ûf des strites vart
erhaben der starke malfer
unde gahte gein dem strite her
mit lângem witen sprunge.
der kuene, shoene, junge
gein dem strite vaste gahte.
swelhem man er ie genahte,
mit der stange er den sluoc
die er in den handen truoc.
ez warn aber alles heiden.
er kunde ir nit gesheiden,
wan sie warn im unbekant.
des wart ir lîp des todes pfant.
dô malfer zu dem strite kam
unde sin der markis war genam,
er sprach zu byshof johanne:
 <ungerne ich disem manne
iht taete an dem libe.
sin lîp ist mînem wibe
gemaget von vil hoher art:
ich waene, sin vater ist rennewart.
ich enwil mit im nit striten.
wir süln werlichen riten
hin gein unsern porten .>
die sine daz gerne horten;
dâ von ez nieman wider riet.
alsus er von dem strite shiet
wol gesunt unde die sine.
Nû hate der sarrazine
Malfer erslagen sô vil
daz diu zal ist âne zil.
der byshof der der infeln pflac,
der engetêt nie swertes slac
noch gestach enzwei nie sper,
unde was doch zu allen ziten der
der von dem markyse nie
beide dort unde ouch hie
in den herten striten kam,
dâ von sin hêrre die prise nam,
die ich nit mac geprisen baz.
Nû kam ein künec an vröuden laz,
der saeldelose tybalt.
den hatte die tyoste sô gevalt
daz er lânge sich niht versan
unde kume dâ dem tode entran.
als er dâ wider ûf gesaz
unde hin zu im her die reise maz,
dô er die toten heiden sach
unde daz von malfern geshach,
daz was dô sin ander tôt.
Malfern er dô erste gebot,
daz er der heiden niht mer tote
unde die kristen des todes note
swa mit er iemer kuende.
 <ich wande des, swen ich vuende
der harnash an hie truege,
ob ich den selben sluege,
daz ich rehte taete dran.
wie sint die kristenliche man
an varwe, an libe gestalt?
daz sage mir, künec tybalt.
sint die kristen als wir gevar?
waern die heiden gewesen bar,
sô hete ich sie erkennet baz.
nû bin ich drumme an vröuden laz
daz mir die untat ist geshehen.
ûf mine triwe wil ich jehen:
in dem herzen mich daz muet.
von dem leide diu rache bluet
die dich von leide tuot erlost .>-
 <
Malfer, dîn vil guoter trost
der troestet mir gar daz ellen.
nû solt du orense vellen
 (nieman kan dir daz erwern),
die kristen lebens gar behern .>-
 <
Tybalt, wie daz geshehe, daz rat!
ich bin der daz nit uebergat,
ich var nach dîner wise.
Willehalm dem markyse
tuon ich swaz im vueget shaden.
von mîner helfe du wirst entladen
dîner swaeren leides buerde.
die kristen ich gar ermuerde,
als ich orense ervihte.
des todes ich berihte
ir leben unde den markys .>-
 <awe! ja ist ir got sô wis
daz er sie behuetet wol
dâ vor swaz sie verderben sol
an guote oder an libe.
soelt ich mich an mime wibe
noch mit gewalte sô rechen,
mîn sert gar durch sie stechen,
sô waer mîn leit gar verswunden .>
 <daz geshiht in kurzen stunden,>
sprach malfer hin zu tybalte.
 <du tust daz mit gewalte,
oder ich lige noch hiute tôt .>-
 <
Malfer, vür des todes nôt
ist orense vil harte guot.
du maht lazen wol den muot,>
sprach der künec tybalt,
 <ê daz orense wuerde gevalt,
daz man mit sturme gewuenne sie,
wir muesten alle sterben hie:
ez enwart nie burg vester.
wir kamen her erste gester:
ueber ein jar von der zît
Orense ist ungewunnen,
im ensi der spise zerrunnen .>-
 <künec tybalt, ich wil gewinnen,
ê daz ich vare von hinnen,
die burg; sô bin ich komen her .>-
 <awe! vil lieber malfer,
du erkennest niht des huses wirt:
waz ê der heiden von im wirt
ir lebens vil gar entwert!
glaube daz er niender vert,
als du lihte dich versinnest.
Orense du nimmer gewinnest,
wan ob sie der hunger twinget.
wizze daz uns noch bringet
der markis in die arbeit,
die uns kan vuegen herzeleit;
daz ist von im unvermiten.
wie ist der markis dir entriten?>-
 <dâ ist ein wunder an geshehen .>-
 <ich weiz wol, hetes du in gesehen,
er mueste mit dir hân gestriten.
nû sulen wir noch die gote biten
daz sie uns helfen dar gesigen.
des hât ir helfe uns ê verzigen.
des glaube mir, daz ist war:
wir süln bliben hie ein jar,
uns legen vil unverborgen.
wir süln des tages morgen
rehte uns legen an den graben
mit al dem her daz wir haben,
sô enmuegen sie ûz noch in .>
 <die rede lazen staete sin!>
sprach der junge malfer.
 <
Tybalt, einer bete mich gewer!
rate, wie daz muege geshehen:
ich wil den markis gesehen
unde dar zuo arabeln, dîn wîp.
die geshiht zu samne trip!
daz wil ich dienen iemer mer.
ich horte daz in terramer
lobte vor allen mannen gar.
wie hât er nû mit kleiner shar
alles unser her enteret
unde grozen shaden geleret,
daz in shade unde shande meit?
nie kleines her sô wol gereit
als hant getân die kristen.
ir krist kan sie baz vristen
danne uns alle unser gote.
wilt du der botshaft wesen bote
durch mich, vil lieber tybalt,
des wirt mîn dang manicvalt
gein dir, ob ez geshehen mac.
ich englebte nie sô lieben tac
danne ob ich den markis sihe;
ûf mine warheit ich des gihe .>-
 <wizze, vil lieber malfer
daz ich dich alles des gewer
daz mîn lîp mac verenden.
ich wil einen man dar senden,
dem waz er wilent wol bekant,
dâ er vuor in vremde lânt
unde nach ritterlichem prise.
der selbe rîter wise
brahte die toten gente
Terramer zu presente,
unde sluog die selben rennewart,
dô er solde tuon die vart
zu kordes mit vil goldes,
dâ geluste in des soldes
der solde terramere.
habe ûf alle mîn êre:
ich wirbe ez âne valshen wan.
der rîter heizet kruchan .>
dô sprach der junge malfer:
 <weistu, ob er si komen her,
sô wil ich selbe riten dar.
nû heizet entwafen sich die shar
unde wider gemaches pflegen!
die heyden die sint tôt gelegen,
die muegen nit lebendig werden:
die bevelhen wir der erden
unde haben die dâ leben.
der vluste sol man sich begeben:
swaz er nit mer muege gehan,
daz sol er durch mich varen lân.
ich wil zu herberge varn
unde des harnashes mich enbarn
unde kruchanen besenden,
mine gernde gar verenden .>
Dâ die heiden daz ersahen,
dâ begunden sie alle gahen
vaste gein ir pavilune.
künege, graven, dar zu barune
heten dâ genomen shaden,
dâ von ir herze ueber laden
was mit vil grozen leiden,
daz sô manegen grozen heiden
Willehalm der markis sluog
unde der die grozen stange truog.
Malfer einen rîter nam
der im zuo boten wol gezam.
hin zu kruchane er den sante.
mit vlize er in mante
daz er den werden baete,
daz er ein ding durch in taete
unde in gespraeche in kurtzer stunt.
der bote sprach: < nû saget mîn munt
swaz ir im enboten hât;
niht ungesaget des bestat .>
dâ mit reit der rîter dan
unde suohte den werden man
als in des bat sin hêrre.
er reit doch wol sô verre
daz des weges in verdroz.
daz heidenishe her was sô groz
daz ez wite muoste ligen.
nû was dem rîter unverzigen,
ern begunde vaste ilen.
er vant in in zwein milen,
lâng wol in der maze
als die in der bergstraze.
Dâ der bote kruchanen vant,
er sprach: < mich hât gesant
her zu iu der künec malfer
unde ist daz hin zu iu sin ger
daz ir in gesprechen ruochet.
ich hân iuch vil gesuochet
biz daz ich iuch vunden hân.
vil wol geprister kruchan,
nû gewert in des er hât gegert.
sin lîp ist doch wol dienstes wert .>
Kruchan huebslichen tete,
er sprach: < ich wil sine bet
gerne leisten an dirre stunt.
kan mir gesagen iwer munt
oder weistu, trut geselle,
wes er mich biten welle?>-
 <hêrre, des enweiz ich niht.
swene iwer komen zu im geshiht,
sô saget er wol iu sinen muot .>-
 <sô bin ich der vil gerne tuot
swes sin lîp kan an mich gern,
des sol mîn dienst in gewern .>
 <vil saelig man, ir sprechet wol,
dâ von sin miltiu hant iuch sol
machen alles kummers buoz.
iuch enpfahet sô sins mundes gruoz
daz ez iuch muoz genuegen.
daz kan sin art iu vuegen .>
Dâ mit reit er sa zuhant
hin dâ er malfern vant.
dâ er sach den werden komen,
san im truren wart benomen.
vil balde er gein dem werden lief.
mit armen er in umme swief,
vil guetlichen unde vil suoze
enpfienge er in mit gruoze.
der sueze junge niht enlie,
sine hant er in die sinen vie.
dâ mit sament sie giengen,
dâ in vil sueze enpfiengen
die alten mit den jungen
gein im mit grozen sprungen,
ez waere dirre oder der.
dâ sprach der junge malfer
bî den lueten, nit besunder:
 <ich waen, iuch nimt wunder
war zuo ich iuch habe besendet.
ein gelust mîn herze pfendet,
des suelt ir quit mich machen .>
Kruchan begunde lachen
unde sprach: < hêrre, was ir welt,
des ist mîn dienst iuch verselt .>-
 <gnade, lieber kruchan.
darumme ich dich besendet hân,
rate unde hilf wie daz geshehe
daz ich den markys gesehe.
den horte ich dich sô êren
unde mînen vater terrameren
daz mich der gesiht gezam .>
Dâ der gepriste daz vernam
von monte syna künec vavor,
des lîp vil gerne was dâ vor
dâ man die herten strite streit:
 <
Tybalt, durch dine werdekeit
zu guote mine bete vernim!
hilf mir daz ich var mit im.
vil gerne ich im verjaehe
wie ritterlichen daz geshaehe,
dâ er die vianze bot:
dâ liten helme groze nôt
unde der rîter lîp dar under.
der markys tete dâ wunder
beide mit stichen unde mit slegen.
von der warheit wir megen
âne krieges wider striten
den prîs zu beiden siten
wol geben gar dem kuenen .>-
 <
Vavor, du wilt dich suenen
mit willehalme dem markyse,
der von ritterlichem prise
hât gesheiden mînen lîp
unde nimt mir guot unde wîp,
des mac ich nit gerechen.
unde wilt du in gesprechen,
des gan ich dir harte wol.
er ist eins geltes mîn geshol
daz er mir niht vergelten mac,
ez enwoelte ertagen der tag
der mir die saelde truege
daz in mîn lîp ersluege.
dâ von waer zergangen gar
swaz mir leides ie gewar.
ob geshaehe mir daz heil,
mins leides wunde waere heil,
mîn truren sich gar buerge.
Arabeln ich noch erwuerge,
daz weiz ich wol, mit mîner hant .>
 <sa waer terramer geshant,>
sprach der vil junge malfer,
 <durch den sin wir komen her .>
dô sprach der werde kruchan:
 <künec tybalt, ir hât missetan
an sô hochgelobter art.
hete ir bruoder rennewart
diz von iwerm munde vernomen,
ez moehte iu sin zu shaden komen
unde moegent ez wol engelten;
wîp sol nieman gerne shelten.
swer wiben uebel sprîchet,
des helmes reht er brîchet.
helme unde shilte süln zuehte pflegen,
oder der man sol sich ir bewegen,
swenne in sin unzuht ruere,
daz er sie nimmer gefuere .>
 <
Kruchan, du hast gesprochen wol.
die vrouwen nieman shelten sol,>
sô sprach der künec malfer.
 <ich wil mîner gernden ger
durch tybalden gern entwesen
unde nit gesehen kyllamesen.
ez hât der künec tybalt
sine gere sô sere missezalt
dem werden künege vavore.
ich duehte in gar ein tore,
ob ich die ger volle vuorte
die ê mîn herze ruorte,
nû hort hie sin spotten .>-
 <ich wil gar des hers rotten
swaz wir betalle haben,
daz sie sich nahen an den graben
unde ir stat al umme legen,
dâ von die kristen nit enmegen
drabe entwichen vür war.
ich wil wesen hie zwei jar,
ich muege orense gewinnen.
swer von mir vert hinnen,
des lebens wil ich in behern.
Mahmet, des wil ich dir swern
daz ich daz gebot niht brîche
daz ich hie gein dir sprîche .>
Sie taten swaz der künec gesprach.
des morgens man vil baniere sach
vuern hin gein orense:
im riezze der wilden gense
ist des winters nit mê.
dem markis tete vil we
daz er diz muoste liden:
des kunde er vröude miden.
der markis gienc zu rate
mit den die er dâ hate,
den jungen unde den alten.
in gedanken manicvalten
was des markyses muot.
doch tete er als der vrume tuot
unde wag sin ding gein der wer.
in muote sere daz daz her
im wolte ligen sô nahen.
 <wir süln daz her enpfahen,>
sprach er, < mit strenclicher tat .>
 <daz ist âne mînen rat,>
sprach der byshof von tolus.
 <dâ von verliesen wir daz hus,
als ich iuch besheiden wil:
der heiden der ist gar zu vil.
ist daz wir einhalb striten,
wir muegen zuo der andern siten
Orense wol verliesen.
woelt ir daz waeger kiesen,
sô lat sie unbenoetet ligen.
gotes helfe ist uns unverzigen .>
dô sprach willehalm der markis:
 <ich weiz wol daz dem paradys
gein uns offen stet daz tor:
die engel die sele enbor
tragent, swer dâ nimt den tôt:
keine helleclliche nôt
nimmer mer er gewinnet
swem dâ daz leben entrinnet .>
dâ sprachen sie alle geliche,
beide arme unde rîche:
 <daz ist niht unser wille .>-
 <sô wil ich swigen stille
unde mîn sterben lazen varn.
gotes segen sol uns bewarn
beide die sele unde den lîp .>
Nû kam kyburg daz reine wîp
dar an den rat gegangen,
der herze was bevangen
mit maneger hande swaere.
daz si was niht vröuden baere,
daz tete dem markyse we.
ich waene, er hete leides mê
danne ieman der dâ lebende was.
 <ich sihe manegen vremden gas>
sprach kyburg, < ûf alytshanz.
ist gotes helfe an uns ganz,
des enwart uns nie sô durf.
wir hân erst umme den wurf
getoppelt der sorgen.
angest wil uns nit borgen;
die wil hân zuhant ir gelt.
ez ist bedecket gar daz velt
mit heyden unde dar zuo diu wise .>
Nû kam malfer der rise
hin zu der burg gegangen.
er vorhte keine manegen
noch dribog, darant noch bliden.
Malfer niht wolte miden:
sa an der selben stunde
zu ruefen er begunde,
swer ûf dem huse waere,
daz er daz niht verbaere,
swer gerne wolte leben,
der soelte sich im ergeben,
oder er mueste ligen tôt.
kein antwuerte dâ im nieman bot.
Die rîter unde die vrouwen
begunden beide shawen
den risen ungefuege.
ob er die stangen truege?
ja, er truog sie in der hant.
 <mînen augen nie mê wart bekant>
sprach willehalm, < sô lânger man.
die luete ich wol erkennen kan:
wîp unde man daz merke:
sine lenge unde sine sterke,
ich waene, ieman lenger wart.
er ist lenger danne rennewart
oder danne der künec baldewin.
ich engesach nie sô liehten shin
an keinem manne mere.
swes rat mich iht lere
daz uns nû si daz beste,
wie behalten wir die veste,
daz ratet alle gemeine!
mîn angest ist nit kleine
die ich gein dem risen hân,
swie ich doch habe wan
daz er si rennewartes kint.
gar die rîter die hie sint
die ruochen mir die lere geben,
wie wir behalten vor im daz leben .>
Dâ sprach der byshof johan:
 <hêrre, du solt riten lân
die rîter halbe oder mer.
ir wizzet niht den hine ker,
wanne den tuont die heiden.
welhe nû hie von hinnen sheiden,
die komen her wider, sô ir welt
unde daz zil in si gezelt.
tuet ir ez, sô sit ir wise.
unde gepriset uns der spise,
sô sin alle wir verlorn .>
 <wir hân noch vleish unde korn,>
sprach kyburg, < unde guoten win.
wan die verfluochten sarrazin
noch zwei jar hie entwelen woellen
 (des got doch niht enwoelle),
ich gib iu spise wol die kraft.
hêrre, heiz die rittershaft
bî dir alle hie bestan.
du ensolt nieman riten lân,
den alten noch den jungen.
wir sin noch unbetwungen
von unsern nachgeburen.
süln sie lânger turen,
sie mac geriwen die vart,
kumet mîn bruoder rennewart:
den du solt, hêrre, suochen.
wil geluecke unser ruochen,
dîn lîp in danne vindet.
hêrre markis, niht erwindet,>
sprach kyburg diu vil reine,
 <mîn angest ist nit kleine:
ich lebe mit ungemache.
markys, vür war ich wache
von aengsten manege lânge nacht.
vil wol du getruwen maht
Kyburge, dem armen wibe,
wan mich sheidet vom libe
vür war der künec tybalt,
ob er gewinnet den gewalt.
markis, die nôt bedenke,
swie mich dîn vart gar krenke
unde mache mich vil ungemuot,
dîn vart dunket mich nû guot
unde mac uns komen zu troste.
der danielen dâ erloste
ûz dem uebeln wurmgarten,
der zaeuge dir nû rennewarten.
du maht in gerne vinden.
der rise muoz gar erwinden,
swaz er uns wolte twingen.
unde mac dîn lib in bringen,
sô muezen san die heiden
von dem lânde sheiden
unde ir ungefueger rise.
markis, nû vrage die unde dise
wie in mîn rat gevalle .>
gemeinliche sprachen sie alle,
ez waer daz beste getân.
 <ich vrage iuch, byshof johan,
ûf iwer priesterliche tat:
wie behaget iu der rat
den kyburg mir hie ratet?>-
 <hêrre, ob ir ie getatet
daz waegeste an keinen sachen,
sô suelt ir balde iuch machen
durch suochen ûf die straze .>-
 <iwern rat ich nit enlaze
bliben vuerbaz under wegen.
ich unde volatin süln pflegen
nach rennewart arbeit.
die angest die mîn herze treit
vil gar ich der erwinde,
ob ich den kuenen vinde .>
Sô sprach der markis willehalm:
 <
Kyburg, du muost des leides twalm
aber von aengsten trinken.
die vröude die muoz sinken
biz du bist an der warte
wie mir hin zu rennewarte
an dem suochene gelinge.
git got daz ich in bringe,
sô ist gar daz leit verendet
daz uns an vröuden pfendet,
daz wizze, vrouwe vil sueze.
got dich bewarn mueze
unde gebe dir sinen segen.
Kyburg, du solt der rîter pflegen
beide shone unde vil wol.
vil wol ich daz gedienen sol
als ich die vart nû verende .>
 <awe! ich arme elende!>
sprach kyburg unde weinde,
 <waz leides mir got bemeinde
dâ ich von erste wart geborn!
west ich wamit ich sinen zorn
dâ her verdienet haete,
daz gerihte ich drumme taete
des in wol gnuegen maehte.
ich waen daz mîn geslaehte
lebet âne sine hulde.
die selben grozen shulde
vil lihte er an mir rîchet.
der zorn sine guete brîchet,
wan sin goetlicher sin
der weiz wol daz ich durch in bin
mîner vriunde gar alleine,
unde ist der trost vil kleine
den mir ir keiner bringet.
groz leit mîn herze twinget:
als du nû, hêrre, von mir verst,
gar die vröude du mir werst
die wir ie samt gewunne.
mîn herze daz muoz kunnen
von dîner vart die suren nôt
diu dem libe tuot den tôt;
ich enruche, verdirbet mir der lîp.
awe! ich vil armes wîp!
wie groz kan sin mîn smerze!
ez ist wunder daz mîn herze
dâ vor bliben ist sô gantz.
Willehalm, du hast des lobes krantz
durch mich vil dicke ervohten.
al die heiden niht enmohten
dînen hohen prîs enprisen.
markis, got mueze dich wisen
nach rennewarte mînem bruoder.
ich muoz sin des leides luoder
biz daz du kumst her wider.
wolte got daz du gevider
nû hetes als ein valke.
mit gedanken leit ich walke
biz daz ez alsô dicke wirt
daz ez mir iemer kummer birt.
mîn liebe diu wil werden sur:
dîn vart ist mîner vröuden shur
unde wil mir die gar verslahen,
ein regen mine wangen twahen
der ûz den augen vluezet.
vil sere mich verdruezet
biz daz du tuost den wider ker.
Maria, reiniu muoter her,
hilf mir hin zu dînem kinde,
daz der markis shiere vinde
dar nach er dultet arbeit.
Willehelm, waer ez dir nit leit,
sô wolte ich dich gerne biten
daz nû wuerde von dir vermiten
durch mich dîn hin sheiden.
von dem ungefuegen heiden
wir vil wol genesen moegen .>-
 <
Kyburg, wilt du nit gehoegen
daz dîn bruoder rennewart
hie vrumet ûf des todes vart
vil manegen werden sarrazin?
den selben toetlichen pin
kan uns der rise leren.
sin sterke uns von den êren
sheidet unde von dem libe.
wizze daz ich nit blibe;
ich wil benamen von hinnen,
doch alsô nit entrinnen,
ich enwelle her wider zu lânde.
ich laze dich hie zu pfande,
unde wizze daz ich dich loese.
mîn ellen wart nie sô boese
daz ich daz ie gevorhte
daz mich ein man entworhte.
swie ungefuege si der rise,
vor im ich harte wol genise,
ob ich joch hie bestuende .>
 <hêrre, sit ir daz tuende,>
sprachen sie alle geliche,
der arme unde der rîche,
 <sô enwellen wir nit hie bestan,
wan wir nit mê trostes hân,
hêrre, wan ûf iwer suochen.
wil got iuch unde uns beruochen
daz ir rennewarten vindet,
der vunt daz leit enbindet
uns unde gar dar zu daz lânt .>
 <hêrre markys, sit gemant,>
sprach der byshof von tolus,
 <daz wir behalten iu daz hus
unde mine vrouwen, iwer wîp,
biz daz lebende ist uns der lîp;
des lat uns, hêrre, geniezzen
unde wizzet daz wir uns ê liezzen
unrehtes todes toeten,
ê man uns moehte genoeten
daz niht dem prise zaeme
unde kyburge zu shaden kaeme .>
dô sprach der sueze markis:
 <ich enblibe niht deheine wis.
ich wil ez ietzunt rumen,
mine vart niht lânger sumen,
swie ich sie laze in kummers dol,
die mir hât vil dicke wol
getân mit reiner guete.
sô sere mich nie gemuete
in dem herzen nie kein vart;
doch wirt lânger nit gespart,
ich enwelle ûf mine straze.
Kyburg, dîn truren laze!
wizze, ich kume in kurtzer stunt
vil vro unde dar zu wol gesunt .>
 <amen,> sprach dâ dirre unde der.
Nû hete der rise malfer
die burg beshawet harte wol.
ob ich die warheit sprechen sol,
hin zuo den rittern er dô sprach:
 <sô guote burg ich nie gesach
als hân ihz betrahtet:
swer wol daz hus bewahtet,
sô kan ir niht gewerren.
dar zuo hât sie einen hêrren
den nieman vindet âne wer.
unde heten wir noch zehen her
als groz als wir eins hân,
wir muesten ez ungewunnen lân.
dar nach als wir nû megen,
dâ süln wir ez gar umme legen
mit vlize zu allen siten
unde dicke mit in striten,
dâ mit wir sie betwingen,
daz sie shiere muezen dingen .>
Dâ sprach der künec vaufarin:
 <wir süln alsô lânge hie sin
biz in zerrinne der spise
unde der tumme unde der wise
vor hunger muezen sterben,
unde wir den sige erwerben.
daz dunket mich nû daz beste:
der erste unde der leste
sol ietzunt bereiten sich dar zuo
daz er orense shaden tuo .>
 <daz ist staete,> sprach malfer,
 <doch waen ich wol daz dirre unde der
dâ nemen shaden ê gewin.
Tybalt, wir süln varn dâ hin
dâ wir haben der vürsten rat.
swar danne ir rates volge stat,
des volge ich in mit staete.
swer einen vuoz vür mich traete
dâ man die burg anvaehte,
der enpfienge des todes aehte,
daz wizzet, von mîner hende.
hie wirt mins lebens ende,
oder orense wirt zerbrochen
unde gar daz leit gerochen
daz uns der markis ie getet.
ich enwil nimmer von der stet
komen dâ ich ietzunt stan,
ê daz ich orense hân
beleit alumbe mit dem her.
mînes liebes leben ich verzer
ê daz ich von hinnen scheide.
die vil lieben beide
gearnent laster unde leit
daz tybalt von in beiden treit.
ich weiz wol daz tybaldes lîp
sich shamet daz sin elich wîp
der markis im enpfuorte.
daz machte daz in ruorte
ir herze die starken minne.
groze verlust nach ir gewinne
muezen sie von mir nû kiesen
unde binamen daz leben verliesen .>
Des gnadete im dâ tybalt
unde sprach: < vür war, ich were gezalt
zu in die vröuden kuennen pflegen,
ob sô mîn wage kunde gewegen,
daz minne sich in kyburge
biz an daz herze sich verbuerge.
daz sol mir nieman wizen:
mîn lîp kunde sich ie vlizen
swar an ir herze wille lac.
die liebe sich ungeliche wac
die ich ir mit herzen truog.
dâ gein ir valsher muot versluog
mir mine vröude als ein shur.
daz noch ir sueze wuerde sur,
dâ mit woelt ich gerne sin
unde rechen manegen sarrazin
die der markis hât erslagen.
im soelte sin vil unvertragen
daz sin hant sô manegen heiden
von dem libe kunde sheiden,
die noch unbegraben sint.
sin lîp hât maneger muoter kint
hie zu provenzale ertotet.
daz kyburg wuerde benoetet
eins todes, die ez hât gemachet,
vür war des wuerde benoetet
eins todes, die ez hât gemachet,
vür war des wuerde gelachet
von den hochgelobten goten.
alliu vröude ist mir verboten
biz daz ich den markyse
von dem lebene alhie gewise
unde arabeln die verfluohten,
der unser gote nie geruhten,
dâ sie zu jhesu kerte
unde got unde kint unerte;
daz rich, hêrre malfer,
unde wis ir beider todes wer,
Arabeln unde des markises.
swie du des prîs enprises,
sô wizze daz die kristen diet
gar singet dînes willen liet .>-
 <
Tybalt, daz tuon ich gerne.
rat von wem ich daz lerne
wie ich orense gewinne?
der lere ich nit entrinne,
ich versuoche sie zuhant.
künec tybalt, ir sit geshant,
wir tragen mit iu shande.
ich kume nit von dem lânde,
ê daz wir in an gesigen,
oder aber sigelos geligen.
wol hin unde heiz sich daz her
vür die burg von dem mer
legen biz hin an daz tor!
dâ wil ich selbe ligen vor
unde die porte alsô behuoten,
ob sie daz alle dâ muoten
daz sie gerne dar ûz waeren,
daz uzgen sie verberen.
Tybalt, daz blibe alsô staete!>
Waz manlich dâ taete?
dar vür die burg sie zogeten.
kunde got nû wol bevogeten
den markis, des was im nôt.
der markis sine hende bot
Kyburge in ir hende.
des wart ir vröude elende,
dâ er nach dem urlaube sprach.
daz nit vor leide ir herze brach,
dâ geshah ein wunder an.
sie sprach: < herzelieber man,
wizze daz dîn hin keren
mîn herze kan verseren
unde nimmer ê geheilet
biz got mir die saelde teilet
daz dich mîn auge erblicket.
dîn vart mir, hêrre, shicket
groz leit sô in mîn herze,
dâ von mir bluet ein smerze
der iemer mê birt truren.
mîn suezes leben wil suren,
mîn gruene wunne werden val,
unde sol nit sin in der zal
dâ man die vröudebaern zelt.
mîn muot daz truren hât erwelt
unde die vröude lân gevarn.
daz der tôt mich kan sparn,
daz ist wider mînem gemuete.
got hêrre, dine guete
die muezen mînes hêrren pflegen.
Willehalm, war sol ich wegen
zu dime kumne mînen sin?
des zils ich unbewiset bin .>
Dâ sprach der werde kylames:
 <troeste dich, liebe vrouwe, des
daz nach dir mins herzen muot
von gedaenken manic suefzen tuot.
her wider mich daz bringet
vil shier, swie mir gelinget.
dâ mit wil ich urlaup hân.
lieber hêrre bishof johan,
getriwer vürste von tolus,
ich bevilhe iu wîp unde hus
unde dar zu dise rîter gar.
der suelt ir alsô nemen war
daz ir ez êre unde vrume
gewinnet, ob ich wider kume.
von monbaslier pfylippe,
gedenke daz du mir sippe
bist, hêrre, von vil hoher art!
la wol von dir sin bewart
Orense unde die marcgraevin,
die manegen kummerlichen pin
durch mînen willen hât erliten!
gar diese rîter wil ich biten
die ir gnade an mir begant
unde sich hie besitzen lânt
durch mich sô manegen heiden,
wan ich nimmer wil gesheiden
von iu den lîp noch daz guot.
ein ding durch iwer triwe tuot:
vermidet gar daz striten,
noch daz ir zu keinen ziten
komet hin vür die porte!
volget alle mînem worte!
vür war daz ist daz beste:
swer wol gebitet, doch zu leste
vil wol im gelonet wirt,
swer den strit durch mich verbirt,
dem wil ihz gnade sagen.
hiez mir her mîn harnash tragen,
Kyburg, vil liebe vrouwe mîn:
ich unde der alte volatin
muezen aber die vart bestan
unde riden ûf gelueckes wan,
ob uns daz kint des guenne
daz saug der maegde spuenne,
daz von ir reinem herzen gienc .>
Kyburg dô des niht enlie,
sie enspraeche zu dem markyse:
 <hêrre, in welher wise
wilt du von hinnen sheiden?>-
 <dan sol nieman mit uns beiden
von hinnen varn, vrouwe mîn,
nie wan ich unde volatin.
wir zwene süln versuochen,
ob got helfe kan geruochen,
sô tuot uns sin guete kunt
daz wir in vil kurtzer stunt
hân rennewarten vunden .>
sa zu den selben stunden
wart sin harnash dar getragen.
des ellen kunde nie verzagen,
begunde dar in sliefen.
Kyburg manegen sueftz tiefen
begunde von dem herzen nemen,
unde aller vröuden gar verzemen,
dâ sie sach sinen ernst:
vor leide sie aller gernst
waer in dem paradyse.
sie sprach zu dem markyse:
 <awe mir! markis, awe!
der an dem kruece lute shre
daz reine wort hely, hely,
des gnade wese dir bî,
unde mueze sin kunst dich leren,
daz du beginnest keren
dâ ist mîn bruoder rennewart .>-
 <vrouwe, nû ist ungespart,
ich wil von dir sheiden .>
mit vil herzelichen leiden
ir herze wart beswaeret.
 <vil gar mir nû unmaeret,>
sprach sie, < was sol ich vröuden pflegen .>
 <markis, got gebe dir sinen segen!>
sprachen sie alle gemeine.
der getriwe sueze reine
gewapent vür kyburge gienc.
die minne in dô des nit erlie,
ern druchte ir herze an daz sine
unde sprach: < vil sueze marcgravine,
nû wil ich dem bevelhen dich
dem longinus tete den stich
in die siten mit dem sper.
sin reiniu guete mich gewer
daz ich gesunt dich vinde,
unde vil gar diz gesinde
daz ich hie bî dir laze .>
Dâ er reit sine straze,
vor leide kyburge geswant,
daz man vür tôt sie ligen vant.
vil vrouwen ob der vrouwen stuont,
als noch vil dicke vrouwen tuont:
die zene sie ir entsluzzen,
in den munt sie ir guzzen
vil sanfte untz sie sich versan
unde begunde die vrouwen sehen an;
mit unmaht was doch ir gesiht.
sie sprach: < ist von mir kein geshiht
geshehen die nit wiben zimt
unde wiben wibes kuoshe nimt,
dâ ich unversunnen lag
unde der tôt mîn leben wag
von leide ûf sîner wage?
iwer wipheit ich des vrage
daz ir mich des enbindet
unde nit der sage erwindet .>
Die vrouwen sprachen alle samt:
 <vrouwe, swes ir iuch shamt,
daz habt ir gar vermiten,
von leide gruoze nôt erliten .>
dâ sprach kyburg die sueze:
 <got mich noch troesten mueze
nach dem vil grozen leide
daz mir die hin sheide
tuot nach willehalme.
miserere mei, der salme
der zu troste kam davide,
der helfe mir daz mich mide
daz mir geshehe keine herze leit
an im der ietzunt von mir reit
unde shierre tuot die wider vart;
unde daz mîn bruoder rennewart
mit im her komen mueze,
des helfe mir diu vil sueze
diu dâ heizet muoter unde maget.
wis an im helfe unverzaget!
dîner guete man ie trostes jach .>
hin zu den vrouwen sie dô sprach:
 <ich muoz etteswa gemaches pflegen;
ich bin unsanfte hie gelegen:
die wewen die mîn herze hât
bî dem lebene mich nit lat.
sol ez lânge liden,
sô enmac ich niht vermiden,
ich mueze ein sterben kuennen
wan mir ist nahe zurunnen
ob mîn lîp ie maht gewan.
owe! herzelieber man,
wie du mîn herze serest!
nû enweiz ich war du kerest,
weder hin ûf oder hin nider.
got sende dich her wider
mir vil wol gesunden.
ich muoz biz zu den stunden
doln vil herzeliches leit .>
die alle untat ie vermeit
unde nie kein valsh geruorte,
von dannen man sie vuorte
hin in ir kemmenaten.
vil guotes ir dâ taten
die reinen suezen vrouwen.
Nû giengen die rîter shawen
hin ûf die mure an die wer.
nû sahen sie der heiden her
sich vür orense legen.
 <daz wir daz niht erwern megen,>
dô sprach der grave pfylippe,
 <daz erbarm den in der krippe
lag, dâ er menshe wart,
unde durch uns starp unde doch genas.
daz uns die herzen pine
süln tuon die sarrazine,
unde man in daz sol vertragen,
unde unser ellen sus verzagen,
des muoz mir vröude verswinden.
nû mueze uns der enbinden
des gewalt die helle brach .>
der byshof johan sueze sprach,
den man nante von tolus:
 <uns ist bevolhen diz hus
ûf unser triwe unde ûf den lîp,
unde dar zuo daz vil reine wîp
Kyburg, diu sueze klare.
dar zuo wol zehen jare
hân wir vil vrisher spise.
biz dar ist dem markyse,
wil got, gelungen ûf der vart.
unde kumet der kuene rennewart,
sô hât malfer der rise
unde dar zuo jene, die unde diese
den lîp verlorn von sîner hant.
sô hât der markis ein pfant
bî uns ûf orense gelân,
daz er nimmer lat verstan,
er loest ez sô er erste mac.
ez ist sins herzen ostertac
Kyburg, die grozes leides pfliget.
swa man wibes kueshe wiget,
diu wage dâ niht liegen kan.
allen wiben ich wol gan
daz ir kueshe staete si
unde gar vor allem valshe vri,
als kyburg ist diu vil sueze,
der got ir leit sô bueze
daz wir mit ir vröuden pflegen
unde alles leides uns bewegen .>
sus nam ir rede ein ende.
Die was âne missewende,
Kyburg diu vil wol geslaht,
diu was wider zu ir maht
komen; die hât sie verlorn.
diu reine sueze hochgeborn
die rîter sô alle bat
daz sie der burg unde der stat
mit guoten triwen pflaegen,
unde strites sich bewaegen
biz daz der markis kaeme.
swen strites danne gezaeme,
der moehte sich ez genuegen.
 <wil got daz heil uns vuegen,>
sprach sie, < daz uns gelinget
unde er rennewarten bringet,
sô muezen san die heiden
mit shaden hinnen sheiden .>
Nû sprachen die rîter alle
gemeinliche betalle,
sie woelten sie ir bete gewern,
daz mit serten noch mit spern
ir keiner nimmer gevaehte,
daz sie ûz kummers aehte
Rennewartes ellen verlieze,
unde swie er sie werben hieze,
des waern sie im gebunden,
unde swa mit sô sie kunden
wolten sie gerne êren.
Der mich nû wolte leren,
daz ich rehte gesagete
wie gefuere der unverzagete
Willehalm der werde markis!
waer ich nû an spruechen wis,
sit ez mich nieman leret,
des waer mîn kunst geeret!
nû bietet herze unde oren dar
unde hoeret, wie des lîp gevar
den ie vloch diu shande!
dâ wart er in manegem lânde
gesehen ûf sîner lângen vart.
er kam zu portebaliart,
dâ rennewart was hêrre,
unz in unsaelde verre
von dannen triben kunde,
unde nit alysen gunde
noch sines verhes samen,
den im valshe luete namen,
als ich iuch hân besheiden ê.
diu verlust tete sînem herzen we,
daz er von dem lânde shiet
unde zu einem muenche geriet.
den markis jamerte harte
nach sînem vriunde rennewarte.
zu vragene er dâ begunde
ob ieman in gewisen kunde,
in welhes lânt sin vart gedech,
dâ er des lândes sich verzech:
nieman in des dâ bewiste.
den man vil hohe priste,
sin leit der zwivel merte.
von dannen er dô kerte
unde tete daz ûf gelueckes wan.
gotes kunst sich kan verstan,
swelch herze im getruwet wol.
nû tete sin guete als sie sol,
unde begunde in wisen in daz lânt
dâ er sine saelde vant,
sinen swager, terrameres vruht.
ich waene, er an des leides suht
bekerte von dem vunde.
 <wol mich der selben stunde!>
sprach der gepriste markys,
 <ich sihe in daz paradys
sô ich nû rennewarten sihe.
in mînem herzen ich dir vergihe
der warheit, helfe rîcher krist:
vil wol dir bekennet ist
wie dâ gein mîn herze stat.
wol mich was ez nû vröude hât,
sô ich nû sol rennewarten sehen!
got hêrre, daz kan niht geshehen,
du enwoellest ez verhengen.
wilt du daz, hêrre, lengen,
sô muoz kyburg tôt ligen.
al mîn trost der ist gedigen
an dich, suezer maegde barn.
wilt du dine helfe lânge sparn,
sô muezen wir verderben.
nû la mich, hêrre, erwerben
umme dine gnade in kurtzer vrist
daz ich kome dâ er dâ ist.
der bete ruoche mich gewern.
mit versuoche wil ich dîn gern
ob dîn gnade helfe pflege
unde mich wise der saelde wege .>
Sus reit er gein ezpeige
nach maneges krueces zeige
unde nach vil der studen stricke.
dar zuo sô vragte er dicke,
dâ er reit in dem lânde,
ob ieman die stat bekande
die dâ prides waer genant.
diz treib er untz er daz vant
unde daz er prides sach die stat.
 <nû wirt mime leide mat,>
wider sich selben er dô sprach,
dâ er daz kloster drobe sach
von sante juliane.
 <dâ wil ich hin nach wane
endeliche keren.
daz waegste mueze mich leren
der aelliu ding erkennet gar.
in gotes namen kere ich dar .>
Got in den weg dâ lerte:
gein dem kloster er dô kerte
unde vant die porte unbespart.
niht lânger dâ gebeitet wart,
ern rite zur porten in.
dâ hiez in willekomen sin
muenche unde dar zuo knehte
nach kloesterlichem rehte.
daz reht ist in der wise:
smaeher gruoz unde kranke spise
gar âne ladens heizen.
der markis muoste erbeizen
nider an die erde,
der hochgelobte werde,
ab sime oershe volântine,
daz in strite manege pine
an sime dienste het erliten.
lânger wart nit gebiten,
er enbuende daz oersh vil vaste
zu einer linden aste.
dâ mit gieng er von dan.
Nû sach er einen jungen man
gein im gen âne kappen,
einen suberlichen knappen.
gein dem begunde er keren
unde sprach: < ir suelt mich leren
wa ich den appet vinde .>
 <ez zimt wol dem gesinde
swa ez des wirtes êre tuot.
wizzet, hêrre, iu ist mîn muot>
sprach der knappe, < vil undertan.
lieber hêrre, nû ruochet gan
mit mir, sô zaeuge ich iu den wirt.
ir sit von mir vil unverirt,
swaz ein kneht iu dienen sol,
daz tuon ich gern, unde kan ez wol .>
den markis vuorte er dan zuhant
dâ sin lîp den appet vant
unde sprach: < hêrre, nû wil ich gan
behalten iwer kastelân
unde des alsô shone pflegen
daz er blibet unerlegen
swenne ir von hinnen keret .>-
 <juncherre, ir habt mich geeret
des ich gnade iuch verre.
ich waene, iuch daz iht werre
daz ir mir sô wol behaget.
iwer dienst hât an mir bejaget
daz ich iu iemer waege bin.
nû solt du, suezes kint, gen hin
unde bewarn mir daz runzit .>
er sprach: < ich bin der im git
haewes, dar zuo vuoters vil.
ich wil ez pflegen untz an daz zil
daz ir von hinnen keren welt,
daz ir mirz niht zu valshe zelt:
ich bin iu dienstes undertan .>
der markis sprach: < sô wil ich gan
vür den appet unde daz besehen,
ob mir gnade sol geshehen,
daz ich vinde daz ich lânge hân
gesuochet ûf gelueckes wan.
er ist gar mins glueckes trost:
sin lîp mich dicke hât erlost
unde kyburg ûz grozer nôt,
dâ von im lag vil maneger tôt .>
Nû gieng er vür den appet dar;
dâ der sin rehte wart gewar
unde sach in daz harnash tragen,
vor vorhte wolt er lihte verzagen.
doch enpfieng er in vil sueze
mit gebaerden unde mit gruoze.
dâ in ersach rennewart,
von im er san bekennet wart.
vür den bang er dâ ruckte;
zusamne er sich smuckte,
daz er deste kurtzer waere
unde erkennen dâ verbaere.
Der appet an den markis sach.
vil suoze er zu dem vürsten sprach:
 <hêrre, nû ruochet sitzen gan,
unde ruochet vür guot die spise hân
die man iu mit willen gebe
unde der ich zu allen ziten lebe .>
der markis danken niht versweig:
dem apapet er vil tieffe neig.
dar nach er sine hende twuog.
vür den vürsten man dô truog
vil guote spise unde shoene brot.
sô suoze ez im der appet bot,
noch ich im drumme guotes gan.
Willehalm der werde man
begunde umme warten
unde suochen rennewarten
vil vaste mit den augen.
in sime herzen taugen,
dâ er sin niht mohte vinden,
dâ von begunde im swinden
sin vröude im truric wart.
er gedahte: < sol nû sin mîn vart
vil gar alsô verlorn,
daz erbarme den der dâ geborn
wart durch uns von einer maget.
swie er nû an mir si verzaget,
sô hât doch dicke sin guete
mins herzen ungemuete
von sorgen braht in vröuden leben,
unde enwil mich nimmer des begeben,
ez ensi daz mîn gedinge
daz mir trost sin guete bringe .>
Rennewart hin vür in dô gienc
unde liez sich nider an diu knie;
daz er sin nit erkande,
mit sime chorgewande,
darumme tete ez rennewart.
nû was im brun unde lâng der bart,
unde sime klaren bilde
was diu shone worden wilde,
der ê was wunneclich gevar.
nû bot er im den becher dar
unde sprach: < nû trinket vaste!
sit ir mit leides laste
beladen, daz sol dâ von zergan,
wanne riwig herze daz sol hân
zu allen ziten guoten win.
dâ von zergat des leides pin:
wol kan win zerfuern daz .>
alsus er in gedaenken saz
unde enaz oder entrang,
dâ er in gedaenken rang,
nû sprach aber rennewart:
 <hêrre, mich wundert iwer vart
die ir hât geriten her.
mit iwern hulden ich des ger,
ob ez si sagebaere,
sô entsliezent mir diu maere.
welt ir hie bitten pfruende,
unde daz iwer muot sô stuende,
sô woelte ich iu helfen biten,
ob ir her verre sit geriten
unde daz harnash ab iu zueget,
dâ mit ir iuch nit selben trueget.
ich rate, sô ir enbizzen sit,
welt ir bliben lânger zît,
daz ir abe daz harnash ziehet
unde mit der muede enpfliehet,
ir sit wise ob ir daz tuont .>
er nam den helm dâ er stuont
unde begunde den vaste shawen.
er sprach: < du bist verhawen,
des dunket mich, durch ritters prîs .>
dâ antwurte im der markys
mit vil wol verdahten siten:
 <warumme ich bin dâ her geriten,
daz wil ich gerne iuch wizzen lân.
dâ wande ich hie vunden hân
mînes heiles berndes ris;
nû hân ich vil armer tsheitis
verlorn gar mine reise.
nû muoz ich des trostes weise
leider wesen iemer mê.
awe mir iemer unde awe!
waz sol mîn armes wesen nû?
daz woelte got, kyburg, daz du
bî mir, vrouwe, waerest hie,
unde swen ich ûf orense lie,
sô envorhte ich nit daz tybalt
uns taete keiner slahte gewalt.
owe mîner verlornen vart!
owe! vil lieber rennewart,
wan westes du mins herzen nôt,
ich weiz vür war, bist du nit tôt,
daz mich dîn helfe nerte
unde der heiden leben verzerte.
sit ich dîn hie nit vinde,
nimmer ich doch des erwinde,
ich enwoelle hin zu ir varn
unde niht die reise lânger sparn,
der triwe mir wart nie verzigen:
bî ir wil ich tôt geligen.
als kyburg nû sol sterben.
sô kan sie mir erwerben
den tôt mit ir gemeine.
Kyburg diu sueze reine
hât durch mich erliten daz leit,
ob mîn herze triwe treit,
des ich niht vergezzen kan;
ich vil vröudeloser man
spreche von der warheit daz .>
die wile der marcgrave saz
ungetrunken unde ungezzen.
 <ich bin gnuog lânge gesezzen.
nû wil ich die nacht unde den tag>
sprach er, < gahen swaz ich mac,
daz ich wider kome hin
dannen ich her geriten bin .>
Nû hete rennewart vil gar
vernomen swaz im leides war.
er stuont ûf unde sach in an
unde sprach: < ir vil saelig man,
ez ist ein wunderlich geshiht
daz ir mîn erkennet niht.
ich binz iwer swager rennewart,
unde swaz iuch vröude hât bespart,
des suelt ir mich besheiden.
ich waen, iuch aber die heiden
zu orense hant besezzen.
Terramer wil nit vergezzen
gein iu sins hazzes shulde.
getoerste ich vor gotes hulde,
die heiden laegen alle tôt,
unde alytshantz mer wurde rot
danne ez wurde geroetet.
gar mich an vröuden toetet
daz ich niht ein leyge bin.
darumme truret mir der sin
daz ich iu helfe sol versagen.
nimmer mac ich daz vertragen
daz ich iu niht helfen sol
von iwer kummerlichen dol .>-
 <neina, hêrre rennewart,
gedenke an dine hohen art
unde loese dine swester!
ez enwart nie kummer vester
danne dâ ich sie inne lie.
Tybalt hât einen risen hie
daz groezer rise ûf der erden
nie wart noch kunde werden.
des kraft uns leret pine:
als du sluege die sarrazine,
sus slehet er uns âne wer.
ez ensi daz uns dîn helfe ner,
sô sin wir des todes eigen.
nû ruoche dine triwe zeigen
an kyburge unde an gote!
ich bin hie ir beider bote.
nû gewer beide sie unde mich!>
er sprach: < markis, daz ich dich
sô von mir laze sheiden,
des muoz mit herzeleiden
mîn lîp iemer sin beladen.
daz got den sinen hie sol shaden,
daz ist doch wider dem rehten.
getorste ich, ich woelte vehten
durch kyburge unde durch got.
nû ist unser klosterlich gebot
sô stark unde die gehorsamin
daz ich dich unde die swester mîn
in den noeten lazen muoz.
daz machet daz ich gotes gruoz
wil behalten gar mîn leben,
unde hân mich alles des bewegen
daz mir gein im geshehen mac.
der ûf den urteillichen tag
niht sorget, der ist unwise;
unde gedingen zu dem paradyse
wil ich durch nieman wagen .>-
 <
Rennewart, nû ruoche doch vragen
den appet was in dunke guot,
unde sage im dînes herzen muot.
swaz danne leret dich sin rat,
daz tuostu âne missetat
unde blibest ez âne suende.
den appet got des shuende,
ob dan dir dins herczn mut
sô stande daz mir si guot,
daz er dich des nit wende
unde mir zu troste sende,
Rennewart, dîn baldes ellen.
ob got unde du mir wellen
geswichen, sô bin ich verlorn,
unde sol nû tybalt sinen zorn
erst rechen an uns beiden
unde von dem lebne sheiden
mich unde mîn vil reines wîp.
hêrre rennewart, niht belip!
belibes du, sô sin wir tôt.
dîn trost hât uns von maneger nôt
bî dîner zît gar enbunden.
daz ich dich hie hân vunden,
sol mich daz niht vervahen,
des muoz der tôt uns nahen.
awe! lieber rennewart,
wilt du wenden nit die vart
die ich unde kyburg muozen varn?
du solt dîn saelde an uns bewarn
unde mîner bete mich gewern.
daz gewern kan dir saelde bern,
Rennewart, nû genende!
unde rich daz ich elende
ûf dînen trost sie worden,
sô brîches du kein orden,
daz habe ûf mînen armen lîp.
ich unde kyburg daz reine wîp
an dich ie trostes wande .>-
 <wizze, ê ich mich ande
gotes hulde, ich woelte ê sin
dâ shinet der vil liehte shin
in der reinen hymel wunne.
Kyburg unde al mîn kuenne
wil ich lân leben als sie muegen.
markys, du soeltes wol gehuegen
waz ich durch dich hân getân,
unde mich hie bî gotes dienste lân.
ob ich nû mit dir vuere hin,
des ich in keinem willen bin,
wer gienge vür mich zu chore,
oder wer spraeche mine ore,
die mime libe gesetzet sint?
nie man gewan sô liebes kint,
ern lieze ez vür sich sterben,
mohte ez im daz leben erwerben.
markis, dar an gedenke
unde wizze daz ich niht wenke
an im der wart mîn kuenne,
dâ er saug der maegde spuenne
daz vloz von ir reinen brust .>-
 <we mir der leitlichen verlust
die ich dâ her verlorn hân!
mich hât betrogen gar mîn wan
den ich ie gein dir hate.
Rennewart, dich baz berate
danne du mir geantwuertet hast.
ob du nû dine swester last
verderben in den noeten,
sie unde alle die kristen toeten,
got dich nimmer vernimet.
owe! daz dich nimmer gezimet
daz du daz paradys erstrites!>-
 <markys, swie vil du mich gebites,
daz ist ein verlorne arbeit:
Messya waer daz vil leit,
wuerde ich ein aptruenne.
swie vil dîn munt nû kuenne
manen unde sueze biten,
ez wirt gar von mir vermiten
daz ich mîn leben shende,
unde gelit von mîner hende
kein menshe nimmer tôt,
ez enwerde mime kloster nôt.
swer iht dem woelte nemen,
dâ kuende strites mich gezemen.
daz urlaub ich von gote hân.
markys, woelles du hie bestan,
sô ziuh ab dir die ysen wat .>
 <mîn lîp niht lânger hie bestat,
sit du an mir verzagen kanst
unde nit dir selber saelde ganst>,
sprach willehalm der markys.
 <nû bedenke got sin selbes prîs
an mir armen tsheytise!
awe! swester kint alyse,
daz du mir ie erstuerbe!
waz du mir dâ mit erwuerbe
vil herzelicher swaere!
Rennewart nimmer verbaere,
ern hulfe wern mir den lîp,
ob du noch lebtest, reines wîp;
gein mir sin helfe an dir starp.
ob ie prîs sin lib erwarp,
der wil im gar entrinnen.
kunde dich sin herze minnen,
vil gar er des vergezzen hât.
nû wil ich mich der trinitat
in ir gewalt antwuerten
ûf dem wege unde in den vuerten,
daz sie mir helfe bringe.
swie groz leit mich nû twinge,
daz mac erwenden des gebot
der geheizen ist der guete got,
unde enwil an nieman helfe gern
unde aller helfe gar enbern
niewan die mir sin guete tuot.
er ist sô staete unde alsô guot
daz er mich nit verderben lat
noch keine sine hantgetat
die guotes im getruwet wol.
ûf sinen trost gib ich den zol
der etteslichen sarrazin
leren kan des todes pin.
dâ mit wil ich riten
unde hie niht lânger biten.
swie vil ich helfe baete
unde mir die nieman taete,
wes baete ich danne mere?
gewan ich ie ritters êre,
diu ist worden gar ein spot.
Rennewart, uns hazzet bede got:
mich gar dort unde dich gar hie,
unde wil dich besheiden wie.
ich kiese dar an gotes haz:
sit dîn triwe ist worden laz
beide gein got unde gein mir,
sô ist sin haz dâ von gein dir
daz du uns wilt lazen toeten,
unde uns wol von den noeten
mit dîner helfe enbuendes.
ob kriste du guotes guendes,
sô mueste gar diu heidenshaft
verderben von dîner kraft.
du tuost gote dar an vil leide,
ob ich sô von dir sheide
daz du wilt beliben hie,
sô geshach mir leider nie.
gedenke, hêrre rennewart,
ob kyburg ie dîn swester wart,
unde daz der künec tybalt
ueber uns gewinne niht gewalt
noch von dem lebene wise!
ich man dich daz alyse
mîner swester tohter hiez.
ir tôt von vröuden mich verstiez
unde machte mich vil saelden bar:
daz ich âne dich von hinnen var,
von ir tode daz geshiht.
ir tôt git mir des todes pfliht,
ir bete mîn sterben wante.
dô dich alyse mante
swaz die liebe gein dir truege
von der bete dîn hant ersluege
vil gar der sarrazinen her.
nû si got der uns erner!
der die ysraheliten beriet
von der heidenishen diet
mit vaeterlicher hende,
sîner helfe trost er uns sende,
sit uns dîn trost niht troesten wil
noch wenden uns todes zil.
Rennewart, ich hân gnuog gebeten,
mit bete alsô dîn herze erjeten
daz ich niht baz gemanen kan.
nû wil ich helfe gernder man
mine bete lazen sin.
swaz mir nû tuont die sarrazin,
daz muostu gote gelten gar.
nû mueze mir der engel shar
gotes helfe tuon bekant
alsô daz troeste mich diu hant
diu adamen troste
unde in lost von der helle roste.
vil suezer got, nû wis gemant
unde ruoche loesen mir daz pfant
daz mir vor allen dingen ist
âne dich, vil suezer krist.
hêrre, ez ist kyburge lîp.
wizze daz ich daz reine wîp
in kummerlicher sorge liez.
Rennewart, dô mich mîn herze hiez
dich suochen in der witen welt,
durch manegen walt unde ueber velt
suohte ich dich, rennewart.
sit nû verlorn ist mîn vart,
sô wizze daz mich verdruezzet.
der besluezzet unde entsluezzet
des paradises porte
nit wan mit sînem worte,
den erbarme daz ich kome her
sit nieman helfe mich gewer .>
Rennewart vil suoze sprach:
 <ich hân der helle ungemach
gevlohen in dise zelle hie,
unde swaz ich suenden ie begie,
die wolt ich gerne buezen
unde erwerben gotes gruezen
an der urteillichen zît,
sô nieman nit sin guete git
wan als er verdienet hât.
mîn muot in vil gedaenken stat
wie ich nû muge werben:
laze ich kyburge verderben
unde dich vil suezen markis,
dich krenket mîner triwen prîs,
laze ich verderben mînen toten,
der mich shiet von den apgoten,
dâ er mir gap des taufes segen.
markys, ich hân mich des bewegen
daz ich wil mit dir von hinnen,
ob du mir maht gewinnen
urlaub umme den appet mîn.
ich brîche durch nieman die gehorsamin
die ich dem reine gote gehiez,
dô mich von vröude ein tôt verstiez,
den diu reine alyse kos
an eime kinde daz ich verlos,
got weiz wol selbe, ich enweiz wie.
sô groz leit daz geshach nie
keinem man, daz ist mîn wan.
wol dan, markis: wir süln gan
unde an den appet urlaup gern.
kuenne uns sin vuege danne entwern,
sô süln wir doch von hinnen varn
unde nit die reise lânger sparn.
ich engestate niht daz tybalt
an mîner swester tuo gewalt,
die nie gekrenket ir hohen art.
ez wirt lânger niht gespart,
ich enwelle orense reten,
mine stange in bluote weten,
diu ist beladen mit roste.
sie muezen des leides koste
mit dem libe hie verzollen.
ich wil den strit ervollen
den ich lânge hân versumet:
daz leben ir herze rumet;
niht sie des enpfliehen megen.
ich wil an mîn harnash legen
unde zuhant die stange nemen.
den appet sol des wol gezemen
daz er mich laze riten
mit urlaube zu disen ziten,
ob er ist ein wiser man .>
dâ mit leite er daz harnash an
unde gienc vür den appet hin.
dem appet ershrac sere der sin,
dô er in gewapent sach.
Rennewart hin zuo dem appet sprach:
 <wir zwene hinnen wellen.
zwene alte her gesellen
sin wir mit ein ander beide.
mit liebe unde mit leide
lebten wir gar unser tage.
nû ist er durch groze klage
her komen die in twinget.
sin herze an mich gedinget,
ob ich mit im kome dar
daz er ez ueberwinde gar.
nû wil ich biten uech durch got,
daz mîner gehorsamin gebot
zubreche iwer urlaup hie.
sit ich die bruodershaft enpfie,
sô was ich daz tuende
daz ich des klosters pfruende
âne suende gezzen hân.
welt ir, ich muoz hie bestan;
welt ir, ich var von hinnen.
ich wil niht gote entrinnen:
ich wil durch got komen dar
alsô daz ich der kristen shar
vor der heidenshefte nere.
daz ich vil den munt gebere
mit gebete hie zu allen ziten,
sô ist bezzer doch mîn striten,
unde die heiden dâ bekere
oder aber ein sterben lere.
dâ von erlaubet mir die vart .>
der appet sprach: < awe! rennewart,
wem wilt du dîn kloster lân?
swaz nû hât sancte juliane,
daz nement vil gar die heiden.
wilt du von hinnen sheiden,
sô wirt dîn saelde vil duenne.
ein ieglich aptruenne
der ist âne gotes hulde,
unde wirt geniwet diu shulde
der suenden der er dich erliez,
dâ dîn lib die gehorsamin gehiez.
dar nach tuo swaz dir behage!>-
 <meister, merket was ich sage:
ich enwil nit hie bestan.
unde mac ich iwer urlaup hân
unde ist daz ich dort genise,
sô wizzet, hêrre, daz ich wise
bî iu hie in kurtzer vriste.
ich wil dienen dort sô kriste
daz ez die engel alle vraewet.
hêrre mîn, des urlaubes zaewet.
swaz ich lânger hie entwale,
ich kome zu provenzale,
daz kumet mir zuo ungewinne.
ich bite iuch in der minne
daz ir mich kristes kristen
vor dem tode lazet vristen .>
Der appet sprach: < rennewart,
ich wil erlauben dir die vart
ûf dine staete viantze,
als du dort ûf alytshantze
gotes dienst vollendes,
daz du her wider wendes
dînes herzen muot vil snelle
zu sancte julianen zelle .>
Rennewart wart vor vröuden rot.
zu sinen vuezen er sich bot
unde sprach: < nû bin ich leides bar:
mit iwer aller hulde ich var.
die gotes guete mueze unser pflegen
daz mir unde iu werde segen .>
swer dâ was, der was unvro.
von dannen shiet er sich alsô.
Willehalm neig in allen.
dem was sin leit enpfallen
unde hete vröude vunden,
er sprach: < nû wirt enbunden
Kyburg von herzen swaere,
daz sie die lieben maere
weste, darumme ich taete
des ich grozen shaden haete.
jo, bin ich nû nit ein tsheytis.
ich bin der rîche markis
Willehelm, der vreche punjur.
ez muezen kyburge nachgebur
Alytshantz binamen rumen.
etlicher sich mac versumen
daz sin leben der buerge wirt
unde in ein sterben niht verbirt .>
daz warn rennewartes wort.
er sprach: < ob ich sie vinde dort,
markis, dâ du sie lieze,
ich waene, der vunt begieze
etlicher vrouwen wange.
mir breche danne die stange,
sô mache ich daz vil werdes wîp
wirt klagende liebes vriundes lîp.
wol hin, wir sin zu lânge hie!>
Rennewart vil gar gienc
swaz der markis gereit.
ich waene daz er wite shreit,
daz er volgete volatine,
der manege groze pine
mit dem markyse erleit.
vil manege groze aerbeit
die vürsten bede haten.
vil manegen abent spaten
zu der herberge sie kamen.
mit willen guot sie namen,
swelher slahte was diu spise.
einen man ich noch des prise,
der die pflege noch hât vur guot
die man im willecliche tuot.
die vürsten liten ungemach,
wan ûf ir tishe nieman sach
den kranich noch den trappen,
den reiger noch den kappen,
daz rephuon noch den vasan,
als vil dicke was getân
dâ sie gemaches pflagen
unde ez lântlueten unde magen
buten wol unde vil shone
gar nach des prises lone.
sit gewunnen sie aber gnuog.
der die vil swaeren stangen truog
durch wer in sîner hende,
er sprach: < got mich noch sende
dâ man mich muege spisen,
unde daz ich dan alysen
von gotes gebote vunde
lebende unde wol gesunde,
swenne ich zu orense kaeme;
vür war ich daz naeme
ê daz breit ertrîche;
daz wizze waerliche,
ich wuerde wider zu leygen.
gotes guete mir kunde neigen
mîn hochgemuete des ich pflac:
dâ alyse mir tôt gelac
unde ich malfern verlos,
dâ von vrau saelde mich verkos.
mins herzen wunne mir verswant.
ich satzte mîner vröuden pfant,
unde ist daz iemer unerlost.
got, nû gib mir doch den trost
daz sie besitze daz paradys .>
sus antwurte im der markys:
 <
Rennewart, ich hân wol gehort
dine klaegelichen wort
nach dînem wibe vil reine.
der tôt ist sô gemeine
daz er nieman lat genesen.
ich hoert an den buochen lesen,
daz merke, lieber rennewart,
daz hie luetzel ieman wart
nach dem tode lebende,
got was im selbe gebende
daz leben nach sins todes vrist.
wol uns daz ie erstuont krist!
von sîner hern urstende
brach maneger sele gebende,
dâ sin gewalt die helle entsloz.
gotes guete die ist sô groz
daz nieman sie ueber gueten kan.
Rennewart, ez was hie vor ein man.
der selbe jonas was genant.
lebende in ein vish verslânt.
dri tage er in im was.
von gotes helfe er genas
daz er lebendig von im kam.
des wunders gezam messyam.
waz daz wunder bezeichent?
mine sinne dâ hin niht reichent,
daz ich ez besheiden kuenne .>-
 <markys, dîn vuege mir gunne
swes ich dich woelle vragen,
des sol dich nit betragen.
was mannes was messyas?>-
 <
Rennewart, des diu maget genas .>-
 <markys, daz ist altissimus
unde enpfieng durch uns den kus
den im scarioth bot.
der kus der lost uns von der nôt
diu uns von even geshach,
dô sie daz gebot zerbrach .>-
 <
Rennewart, du hast war geseit.
got noch manegen namen heit:
er heizt ouch adonay .>-
 <hât er namen mê danne dri?>-
 <er hât zwene unde sibenzec namen .>-
 <markis, des kan mîn tauf sich shamen
daz ich der niht erkenne mê.
unde het ich sie erkennet ê,
in waer vil shone von mir genigen .>
der rede sie dô bede swigen,
der markis unde rennewart.
die rede reitens ûf der vart
mit triwen âne allen var.
Nû was der markis ein jar
unde dri manade ûz gewesen.
nû begunde dunken kyllamesen
wie er nahete dem lânde,
dâ man in hêrre nande.
des vraewet er sich vil harte
unde sprach zu rennewarte:
 <
Rennewart, gehabe dich wol!
unser kummerlichiu dol
vil shiere sich wil enden.
got wil uns gahens senden
dâ wir gemaches süln pflegen
unde alles kummers gar bewegen.
wir süln shier zu orense komen,
hant mirz die heiden niht benomen,
des ich doch âne angest bin .>-
 <hêrre markis, sô wol hin
unde haben deheine raste!
sô süln wir gahen vaste
unde haben deheine twale,
biz wir komen zu provenzale.
sô süln wir ruowen biz an die zît
untz uns diu muede gar begit,
wan ich gemaches nit enpflac
sit alyse mit tôt gelac
unde von portebaliart shiet.
grozer jamer vröude mir verriet
daz sie wirt nimmer mê sô guot.
ir wiplich lop was sô behuot
daz mich ir tôt muoz iemer muen
unde herzelichen kummer bluen.
awe! vil lieber willehalm,
wie was sô hel ir lobes galm!
ich waen, er hal vür alliu wîp.
ez wart nie reiner wibes lîp
vor allen wan dan alyse was.
mich wundert noch daz ich genas,
dâ mins herzen wunne starp.
ir tôt mir doch die nôt erwarp
die mir hât vröude ertoetet
unde iemer jamers noetet .>-
 <
Rennewart, dins herzen klage
ich mit dir gemeine trage.
durch got nit mer entrure!
der heidenshaft kumet ein shure
an dir, wan ich dich bringe
zu orense ist mîn gedinge,
daz kyburg enbunden wirt
unde alles truren gar verbirt,
sô dich ir auge an blicket,
ir vröude sich bekicket,
sô daz ir truren gar zergat
unde ir herze vro bestat
von aller kummerlichen dol.
Rennewart, gehabe dich wol:
uns kan nû niht gewerren.
groz kummer muoz uns verren.
wir sin orense vil nahen,
dâ man dich sô sol enpfahen
daz nieman baz enpfangen wart .>
 <des lob ich got,> sprach rennewart.
Nû was vil nahe dâ bî
kume ueber kurzer milen dri
ein heidenish woldan von dem her
geriten mit vil gueter wer,
wol vierzec rîter oder baz,
ich waene niht wan umme daz
niewan durch guotes gewin.
nû was ein rîter under in;
die zwene rîter er gesach.
zu den andern er dô sprach:
 <shawet, ich hân dort ersehen
dâ von uns leit wol mac geshehen,
hant sie unser genomen war!>
nû begunden sie alle sehen dar
unde sprachen: < wir süln riten
unde hie nit lânger biten:
ez ist der tiuvel unde sin kint.
unde sin wir niht an witzen blint,
sô süln wir niht bî in wesen.
wol hin balde, wer woelle genesen!>
sie begunden vaste vliehen,
Rennewart hin nach in ziehen
mit sîner swaern stangen.
swie rennewart koeme gegangen,
vor dem markyse er doch lief.
Nû was dâ bî ein mos vil tief.
dâ begunden sie an vliehen,
Rennewart dar nach in ziehen.
er begunde sô sere gahen
daz er in kam sô nahen
daz er vil vaste nach in sluog
mit sîner stangen die er truog.
in daz mos er nach in spranc
daz er biz an die arme sanc.
daz begunde in mueen sere.
er sprach: < markys, dîn êre
an mir mit helfe prise:
hilf mir gevangenn tshetise,
daz mich die heiden iht toeten!
kum ich von disen noeten,
vür war ich gedien ez sô
des werdent die heiden unvro:
keinen ich genesen laze .>
nû hatte ûf der straze
der markys einen pedun
gevangen, der hiez pilun;
der was ein vil kleiner knabe.
der markys saz vil balde abe
von sînem oershe volatine
unde gab ez dem sarrazine.
Willehalm begunde harte
gahen zu rennewarte
dâ er in in dem mose sach.
Rennewart jaemerlichen sprach:
 <markis, nû ruoche mich genern
unde von der heidenshefte wern,
daz sie mir nemen nit den lîp.
du solt gedenken daz dîn wîp
von art ist mîn swester.
ez wart nie sorge vester
danne, markys, die ich dol .>
der markys sprach: < gehabe dich wol!
ich loese dich von dirre nôt
oder ich blibe bî dir tôt .>
Der markis sich niht sumde,
mit sime swerte er rumde
daz moz von rennewarte.
mit beiden henden harte
begunde er in dô regen,
beide ziehen unde wegen
mit sîner kraft vil vaste,
biz er von kummers laste
von sîner kraft erloeset wart.
 <nû lon dir got,> sprach rennewart,
 <markys, du hast mir getân.
die wile ich daz leben hân,
sô leist ich iemer dîn gebot.
du hast mir baz danne got
geholfen von dirre arbeit,
unde swaz ich ie durch dich gestreit,
daz hân ich vil wol bewant.
ich sol durch dich mit mîner hant
noch manegen werden heiden
von dem lebene sheiden .>
Rennewart dâ bî im sach
vliezen eine vrishe bach.
gein dem bach er sa kerte.
ich waen, sin art in lerte
daz er abe twuog daz muor
Wie rennewart dannoch gefuor?
des wil ich iuch besheiden.
Rennewart begunde die heiden
suochen in maneger wise
mit dem werden markyse.
die werden vürsten zwene
begunden die sarrazine
warten . als sie si ersahen,
Rennewart sprach: < wir süln sie vahen
vor orense dâ mit êren:
dem vil werden terramern
süln wir vuegen groze pine,
unde geinneren die sarrazine
daz wir komen sin in daz lânt.
in enmac mahmet noch tervigant
niht gehelfen, ich enwelle
sie vrumen in die helle.
markys, des wis gewis an mir
daz ich orense ledige dir,
daz ez nimmer mê besezzen wirt
unde manegen sterben nit verbirt .>
Dâ sie den heiden genahten,
die vürsten balde gahten:
vil gar si sie viengen,
sie riten oder giengen;
der heiden entran dâ nieman.
mit seilen unde mit riemen
bant man dâ die vil armen
an beinen unde an armen
unde treip sie alle samet dan,
ez waer ros oder man,
hin gein der burg orangis.
dô sprach der sueze markis:
 <
Rennewart, la dîn truren wesen.
wir süln beide nû genesen:
ich hân orense ersehen,
dâ uns sol liebes vil geshehen,
daz wizze, in kurtzer stunde .>-
 <markis, wol dînem munde
der saget sô guote maere.
ich woelte daz ich dâ waere
bî mîner swester kyburge;
wie gar sich danne burge
mîn unverborgene muede.
ab mînem rugge ich luede
manege groze arbeit
die ich in dem mose leit .>-
 <
Rennewart, dins kummers nôt
diu ist gar mîner vröuden tôt.
der solt du vergezzen gar,
unde git got daz wir komen dar
dâ dich kyburg enpfahen sol,
die in vil kummerlicher dol
hât gelebt vil manege stunt,
der sol nû werden vröude kunt;
sô sie uns sihet beide,
zehant unser herzeleide
die muoz von uns slafen gan
unde vröude bî uns bliben lân.
wol mich, kyburg, sô ich dich sihe,
ungerne ich die vröude lihe
iemanne dan mime libe.
ich sol dem reinen wibe
danken sô ir swaern zît
daz ir mîn dienst vröude git .>-
 <markys, swa mit daz reine wîp
ergetzet dîn getriwer lîp
der nôt die sie erliten hât,
dîn geprister lîp des êre hât.
dar zuo gedien ez swa du wilt.
ich hân reiner wibe vil
gehoeret unde dar zuo gesehen;
in gehorte nie reine mê gejehen
wibes êre dan man ir jach,
dâ man von wibes êre sprach.
ich sprîche ez durch die liebe niht
daz ir mîn art zu swester giht,
ich sprîche ez von der warn tat
daz gepristes lop ir leben hât .>
der markis danken nit versweig:
Rennewarte tief er dô neig
unde dankte im in manege wis.
Nû was willehalm der markis
unde rennewart komen die beide
zu ir lieben augen weide.
was waz diu augenweide?
ob ich iuch des besheide,
welt ir mir des sagen dang?
ir beider herze dô versang:
von eime sheiden daz geshach,
sit dâ einz daz ander sach,
Willehalm unde diu marcgraevin,
dâ zergieng ir herzen pin.
swa liep sin liep erblicket,
der blic die nôt entstricket,
unde vliuhet herzeleide.
die sueze augenweide
heizet sie wider vröuden pflegen.
ich waen, ez tuot vil we der segen
den ein liep dem liebe tuot,
sô ûf sheiden stat ir muot
mit libe unde mit herzen;
ez zerfueret herzen smerzen,
sô sie wider gesament sich.
daz tuot wol, daz waen ich;
ein komen unde ein suezer gruoz
machet daz leit rumen muoz
swa die liebe gehuset hât:
daz leit sie dâ nit bî ir lat.
den zwein gelieben sô geshach:
ein komen ir beider leit zerbrach.
Nû hete kyburg einen site
der ir gerndem herzen wonte mite,
daz sie vil dicke warten gienc
unde beidiu augen suochen lie
den markis in vil vremde lânt
biz sie den hoch gepristen vant
unde irn bruoder rennewarten.
sie bat die rîter warten
unde den reinen byshof johan.
 <shawet, was ich ersehen hân,>
sprach sie, < lieber hêrre mîn!
wart hie beswaert der muot mîn,
diu swaere muoz vil gar zergan .>
dô sprach der byshof johan:
 <mich dunket, vrouwe, was ich sihe,
daz sint luete unde tribent vihe.
anders enkan ich niht ersehen:
ich wil nit luege durch smeichen jehen,
wan sô waer ich triwen bar .>-
 <hêrre byshof, ir welt mir gar
daz herze vuellen pine.
ich sihe ûf volatine
dort her varn den markis
unde mînen bruoder, der manegen prîs
hât bî sîner zît erstriten,
diu wirt mir nû vil gar benomen.
ich sihe zwene man dort komen,
der ellen mich kan sheiden
von lângen herzeleiden .>
Der byshof johan aber sprach:
 <mîn herze daz dolt ungemach;
Kyburg, liebe vrouwe mîn,
ich vuerhte, ez sin sarrazin
unde haben genomen einen raup.
ich sihe einen grozen staup
vor in triben vil harte .>
 <ich sihe dort rennewarte,
in sîner hant die gerte
diu vor dem tode uns nerte,>
Kyburg diu vil reine sprach,
der man vil maneger guete jach.
 <ich wil iu sagen mînen wan,
vil reiner byshof johan.
ez ist alsô ergangen:
der markis hât gevangen
die heiden bî namen ûf der vart,
er unde mîn bruoder rennewart.
unde gesehet ir wol in kurtzer vrist
daz mîn rede war ist .>
Dâ mit der markis nit vermeit,
gein orense er balde reit,
daz er vant vil wol behuot.
der rîter triwe was sô guot
unde ir muot dâ bî sô staete,
den erz enpfolhen hete,
die heten ê verlorn ir leben,
ê ez ieman waer gegeben.
Kyburg leides vil verlos,
dâ sie den markis rehte erkos
mit ir bruoder rennewarte:
sie begunden gahen harte.
hin gein der porte sie lief,
die sie ûf vil wite swief.
in bluete stuont ir vröuden ris.
sie lie niht den markys
erbeizen ûf die erden,
ê sie den gepristen werden
kuzte lieplich unde suoze.
Mit sô getriwem gruoze
man selten mich enpfahet.
sô getriwer gruoz versmahet
von wiben unde von mannen mir;
dâ von ich nit mê sage dir.
awe! swes gruoz sich geroetet
unde der gebaerde sich noetet
daz er zeige sich ze vruende,
der mueze selbe nuende
sîner genozen werden erhangen.
Wie rennewart wart enpfangen
von sîner swester libe?
dâ enwart nie man von wibe
enpfangen noch gegruezet baz.
die reine kyburg nit vergaz,
sie enbuete ez ir bruoder wol
unde sprach: < mîn kummerlicher dol
der ist nû gar verendet,
sit dich got hât gesendet;
mîn angest ist nû kleine .>
die rîter al gemeine
enpfiengen die vürsten beide.
mit vröuden sunder leide
wurden sie wol gegruezet,
mit worten gar gesuozet.
der reine byshof johan,
des triwe kunde dâ nit lân,
er enpfienge sinen toten
mit gruoze dem valsh was verboten,
unde den markys willehalmen.
von reines gruozes galmen
wart dâ ein lut gedoene.
den gruoz an reine ich kroene
hoeher danne keinen gruoz.
Kyburg sprach: < nû ist uns buoz
swaz uns leides ie gewar.
markys, dîn zuht dar an bewar:
dîn staete la nit wanken!
du solt mit vlize danken
disen rittern allen sament.
ir triwe, ir staete sich nit shament
als sie hant behalten dîn gebot .>
der markis sprach: < der suoze got
mueze lonen in der pflege
unde wisen sie des hymels wege.
unde waer ich hêrre ueber alliu lânt,
ob in gaebe diu gar mîn hant,
dâ mit waer in gelonet niht
der arbeit, als ir dienest giht .>
Dâ mit sie vuern enbizzen.
Kyburg sich kunde vlizzen
wie ez in wuerde wol erboten.
beide gebraten unde gesoten
gab man in vrisher spise gnuog:
mit zuehten man die vür sie truog.
 <nû lob ich ez got> sprach rennewart,
 <daz mir der manegel ist verspart
des ich lânge hân gepflegen.
ich hân manege nacht gelegen
daz ich grozes hungers pflac.
nû wirt erfuellet hie mîn sac
unde sô wol gar gemezzen
daz ich nit mê mac ezzen.
dest war, ich wil mich erholn,
daz ich mir selber hân verstoln
sit ich von mime kloster vuor.
mich hete verderbet nach daz muor
dâ ich inne gestecket was.
swester, wizze daz ich genas,
des half mir der markys.
ist mîn triwe an staete wis,
ich sol ez gelten im alsô
daz ez wirt diu heidenshaft unvro;
des bit ich mir sô helfen got,
ich getrenke in in ir spot:
sie muezen mir darumme geben
beide ir guot unde ir leben .>
der rede danket im harte
der markys rennewarte
unde kyburg diu vil reine,
die rîter algemeine
dankten im vil vaste,
daz er sie von kummers laste
mit sîner helfe wolt entladen
unde den heiden vuegen shaden.
Dâ die hêrren shone gazen,
Willehalm der wolt nit lazen,
Rennewart mueste slafen gan
unde gemach bî sîner swester hân.
Rennewart dâ nit ruowe envloch.
ab im er daz harnash zoch
unde leite sich an ein bette.
sîner sorgen der wart wette,
dâ er gemaches solde pflegen.
mîn kunst vil kume kan an legen
die nôt die sie beide liten.
manec helm wart von in versniten
dâ sie anderweide vahten
mit den heiden die dâ brahten
den tott von verren lânden.
Von kumerlichen banden
Rennewart die kristen aber enbant
unde provenzale daz guotte lânt,
als ich iuch des besheide.
dô die vürsten shone beide
die muede gar ueberwunden,
wes sie dar nach begunden?
daz werdent wildiu maere
unde zu sprechen alsô swaere
daz ich dâ gein angest pflige.
ob ich diu maere nû verswige,
wie sit die vürsten wurben
unde was heiden von in sturben,
sô truege ich der guoten haz.
Willehalm der markys niht vergaz,
die gevangen er behalten hiez.
bî dem leben er sie liez.
untz er daz versuohte,
ob ir keinr des geruohte
daz er sich wolte taufen,
dâ mit daz leben kaufen.
was willehalm der markis
nû veste unde mit sinnen wis?
des was im vor nie sô durft:
sin angest hât den wurf
gewunnen gein vil hohem spil.
der heidenshefte was sô vil
daz ich ir nit wol geahten kan.
doch was under in sô stark ein man
daz kein man nie sterker wart;
weder baldewin noch rennewart,
der enweder soelher sterke pflag
als diu malfer lag,
dem shoenen unde dem jungen.
unde solden alle zungen,
beide man dar zu diu wîp,
an shone loben mannes lîp,
er belibe an dem lobe.
Malfers shoene diu lag obe
swaz shoene an allen mannen lag.
dâ mit daz lob ich lazen mac.
Willehalm sprach zu rennewart:
 <dîner helfe mir noeter nie wart
danne nû zu dirre stunde.
daz ich dich kunde vunde,
des lob ich der maegde kint,
dem alle kint erkennet sint,
unde nieman mac wider in genesen.
ungenesen waern wir gewesen
von eines mannes krefte.
sin kraft der heidenshefte
von uns gar vride baere;
ob nit dîn lîp hie waere,
 (du niht braehte wan den tôt)
sô muesten doln wir die nôt.
daz hât erwendet gar die vart .>
zu dem markise sprach rennewart:
 <
Willehalm, gehabe dich wol!
ir kraft ich gar enkreften sol,
die koment gein uns ueber mer
mit eime kreftigen her
unde ir risen den starken.
swaz ir kyele unde ir barken
tragent, daz ist unser eigen.
daz wil ich dir erzeigen
vil gar in kurzer stunde.
daz uershyr unde tremunde
muezen gar hie bliben.
ich wil aber tuon den wiben
leit unde herzeser als ê.
sie muoz jamer twingen mê
der netzen kan diu wange,
mir breste danne diu stange
die ich brahte mit mir her.
Willehalm, ez ist mîn ger
daz ich mit dem risen vehte.
ich weiz wol, tuot got rehte,
sô git sin helfe mir den sige.
gedenke daz ich mich verzige
durch in vil maneger rîcheit.
mîn vater noch vil der lânde heit
unde waltet maneger krone.
hât er die von hamone?
oder lehes im kaunes hant?
oder der valshe tervigant?
oder lehes im appolle?
er git dâ von zu zolle
die sele, sô er tôt gelit.
daz got den sinen niht engit
ûf erde sô rîches guot,
ich waen, er dar âne missetuot
daz er dem kan rîcheit geben
der niht ruochet kristen leben
unde niht an in gelaubet;
daz terramer in raubet,
daz er im daz sô lânge vertreit,
markis, vuor war daz ist mir leit.
ich weiz vür war daz terramer
gerne rîchet die herzeser
die ich ûf alytshantz im tete.
in beshirmet nimmer mahmet,
ich welle sie im meren,
diu wîp vil jamers leren,
daz ich ir diener lege tôt.
reine wîp die lident nôt
durch liebes vriundes sterben.
markis, ich slahe den sherben
durch der sarrazine helm,
dâ von bluotig wirt der melm,
unde muoz daz der rise wesen.
wir zwene lân sin nit genesen:
ich unde den diu maget gebar.
markis, wir süln senden dar
unde den risen heizen biten
daz von uns zwein werde gestriten
vür kristen unde vür heiden,
unde ser dâ under uns beiden
den andern tôt gevalte,
daz der sigehaft von gewalte
dar nach gar sicher waere.
ob dir behaget daz maere,
Willehalm, sô dunket ez mich guot;
unde hât got sinen alten muot,
sô weiz ich wol daz ich gesige.
got ungerne mir verzige
sîner helfe, wan ich sin kempfe bin.
nû rate du, wen wir senden hin
unde ez gewerben kuenne.
got mir der gnaden guenne
daz man uns der bete gewer
der ich ûf gotes helfe ger .>-
 <
Owe, lieber rennewart!
we mir daz ich ie wart!
wie ich vuerhte dins libes!
ob du dâ tôt belibes,
sô ist diu kristenheit tôt.
got bedenke mine nôt
unde die sorge diu mich twinget .>-
 <markis, mîn helfe dich bringet
von leide in vil kurtzer vrist.
ich weiz wol daz der sueze krist
mit mir stritet disen strit;
markys, sô solt du von der zît
iemer leben mit gemache .>-
 <vil suezer got nû wache
ueber sie die sint die dine,
unde la die sarrazine
ueber uns gewinnen keinen gewalt!
ich weiz vür war daz tybalt,
unde mac er ez gezechen,
mich heizt radebrechen
unde kyburge die swester dîn.
ich gewan nie mê sô grozen pin:
vor aengsten ich gar switze .>-
 <
Willehalm, daz nit entsitze
daz der rise ist sô starg.
dem sich nie niht vor verbarg,
der ist bî mir in der nôt.
ich weiz vür war daz er bot
vür unsern tôt sin reines leben.
er kan wol trost den sinen geben
unde den vinden sinen haz.
markys, ich wil niht vuerbaz
sprechen, wan ez muoz geshehen.
got mac wol mit êren jehen
daz vür in sin kempfe vehte.
nach zweir hande rehte
sin gebot die welt hiez werden
unde den hymel unde die erden.
ich weiz ouch wol daz sin gewalt
manege hohvart hât gevalt
unde hoch daz nider machet wol.
sin helfe mir des helfen sol
daz ich genider die hohvart,
diu nie mit sînem willen wart,
der terramer nû lânge pfliget.
ich weiz vür war daz got gesiget,
gotes kraft mit mîner hende.
unser kummer nimt ein ende,
âne zwivel ich des bin.
markis, nû sende balde hin
unde sih ob ez geshehen muege.
ich versuoche ob mîn kraft iht tuege
unde got behabe sin reht an im,
dem ich mit strite sin leben nim .>-
 <hêrre byshof johan, sprich,
waz guot darumme dunket dich .>-
 <markis hêrre, daz ist mîn rat,
des rennewart gemuotet hât,
daz man im des volgen sol.
vraget sie die iu vil wol
hant gedienet unde behuot
Orense, ob ez sie dunket guot .>
der markys vraget die rîter gar,
dueht ez sie guot, er sante dar.
sie sprachen alle: < ez ist guot getân .>
 <nû ratet, byshof johan,
wen wir zu boten senden dar,
der uns diu maer reht ervar,
einen hohen man der sô wis
si .> dô sprach der markys:
 <ich sage iu wie mîn wille stat;
unde ist ez danne iwer rat,
sô erkenne ich bî im einen man
der mir vil wol guotes gan
unde zuo mir ruchet riten her .>-
 <hêrre markys, wer ist der
den du erkennest under den heiden?
des ruoche mich besheiden .>-
 <ich tuon . er ist von belmunt
Er ist von vothemonte
Von hoher art ein konte
unde von hoher art ein kunt
unde ist kruchan genamet.
sin prîs der arte sich nit shamet:
er ist mir in triwen holt.
Rennewart, du naemd im groz golt
daz terramere was gesant .>-
 <markys, er ist mir wol bekant.
dîn rat der dunket mich vil guot,
ob ez sam die andern tuot .>
dô sprach der byshof johan
unde die andern: < ez ist guot getân .>
dô diu volge dâ geshach
unde ez nieman wider sprach,
der markis einen boten nam,
der im daz warb unde rehte kam.
hin zu kruchan er den sante
unde sprach, daz er in mante
der triwen der sie ie pflagen
unde sich der nie bewagen,
daz er der niht zerbraeche
unde vil gahens in gespraeche;
er bedoerfte sin zu grozer nôt.
swaz der markys enbot
Kruchane unde sagen hiez,
der bote des niht enliez,
er enwuerbe ez endelichen gar.
Kruchan sprach: < vil gern ich var
swar sin gebot gebiutet mir.
awe! unde waern bede wir
als wir warn ze pulmachis,
dâ er bejagte hohen prîs
mit maneger tyoste die er tete!
saget im, ich leiste sine bet
gern unde dar zu shiere.
ich diene dem künege roiere
niht gerner dan dem suezen.
ich wolte daz ich gebuezen
gar moehte swaz im wirret,
des waer er unverirret .>
Dâ mit der bote urlaup nam,
als sîner vuege wol gezam,
unde gahet wider gein orangis,
dâ er vant den werden markis,
dem er vil shone sagete,
daz kaeme der unverzagete
hin zu im in kurzer stunde,
unde sprach, daz er im enbunde
waz im vuegete herzeleit
oder krenkte an wirdekeit.
der markis dankte im vil sere
daz er im erbot die êre,
unde daz er leiste sine ger.
hie mit sach man riten her
Kruchanen, der vil triwen pflag:
an im mer triwen lag
dan an vil kristen die ich weiz,
der ieslicher buwet disen kreiz.
dô kruchan zu orense reit,
Willehalm der markis nit vermeit,
er enwaere dâ er erbeizte,
dar zu diu liebe in reizte.
Kruchan der vil werde
erbeizet was ûf die erde.
der marcgrave dâ niht liez,
vil guetlich er den werden hiez
mit triwen willekomen sin
unde vuort in zu der marcgraevin,
didu soelich gruezn niht enliez
als die der markys gruezen hiez.
ob was mit kusse diu geshiht?
dâ von kan ich gesagen niht.
Der markis sprach zu kruchan:
 <warumme ich dich besendet hân,
suezer man, daz ruoche vernemen,
unde la dîn triwe des gezemen
daz du mir gebes disen rat:
diu heidenshaft orense hât
besezzen nû vil lânge,
doch nit mit dem getwange,
ich rite druf unde wol drabe.
nû shawe wen ich habe
braht, der mich vil wol ernert
unde vil der heiden lebens verzert .>-
 <hêrre markis, wer ist der?
daz ich in geshawe, daz ist mîn ger .>-
 <sin lîp der ist dir unverspart:
ez ist mîn swager rennewart,
den ich dâ zu prides lie .>-
 <la mich in sehn .>- < sich, er ist hie.
ich wil in gerne bringen dir .>-
 <dâ er nû jungest shiet von mir
dâ zu sancte juliane,
dâ was ich in dem wane
daz ich in gesaehe nimmer mê.
er shuof vil heiden in den re
ûf eime shiffe des ich pflag,
dâ vil goldes inne lag;
daz nam er unde vil spise.
darumme ich in doch prise
daz mir sin lîp dâ liez daz leben
unde mir der spise geruochte geben,
daz ich ir niht wolte mere.
mit grozem herze sere
mîn herze dâ was bevangen,>
Dâ kam rennewart gegangen.
als er kruchan ersach,
sinen gruoz er gein im sueze sprach.
Kruchan im groz danken bot.
Kruchan sprach: < in grozer nôt
ich nû jungest bî iu was,
dâ luetzel heiden vor iu genas,
die mit mir warn komen dar .>-
 <hêrre, swaz iu ie gewar
von mir leides, daz ist mir leit.
zu buosze bin ich iu bereit
dienstes, der iu giltet daz,
swie ich kan gefuegen daz .>
Kruchan gein den worten neig.
dâ mit ir beider munt gesweig.
Der markis sagte im sinen muot,
unde swaz in drumme duehte guot,
daz er im daz sagete.
dâ sprach der unverzagete,
daz er mit im sante dar
einen boten, der des naeme war
unde wol erkennen kuende,
welh antwuerte er dâ vuende.
dô sprach der markys: < daz tuon ich.
ir hêrren, nû suelt ir wisen mich,
wen ich dar von uns sende,
der uns den gewerp verdende,
wan ez zu hohem pfande stat .>
dâ was ein ding ir aller rat,
daz man den byshof baete,
der waer getriwe unde staete
unde dar zu zu allen dingen wis.
 <der ist guot,> sprach der markys,
 <doch muezen wir noch einen hân.
nû ist an einen man mîn wan,
daz si der grave pfylippe.
der ist mir naher sippe
daz er sol gerne mit mir varn .>
 <nû suelt ir ez niht lânger sparn,>
sprach der kuene rennewart.
Dâ wart lânger niht gespart
diu reise von in beiden.
sie vuern mit dem heiden
der dâ kruchan was genant,
dan dem man staete triwe vant.
Kruchan reit zu malfern
unde begunde an in mit vuege gern
daz er vernaem daz maere
daz im enboten waere.
 <waz ist daz?> sprach malfer.
 <hêrre, iu hât enboten her
Willehelm von orangis,
der hoch gelobte markis,
er habe einen risen braht,
der hât sich des gein iu gedaht
daz er gein iu wil striten,
unde daz diu her zu beiden siten
von iwerm gebote stille ligen;
unde der ervehte dâ den sige,
daz der ander sich sô ergebe
daz er nach sime gebote lebe.
des suelt ir swern beide
zwen ungevalshet eide,
daz derwederre dem tuo gewalt.
besendet den künec tybalt,
wie daz maer im gevalle,
dar zuo die künege alle.
swaz sie danne dunket guot,
lieber hêrre mîn, daz tuot!>
Malfer der sah in an
unde sprach: < vil rein saelig man,
sol ich dir sagen mînen sin
unde in welhem muote ich bin?
ich wil sie alle besenden,
doch muegent sie nit erwenden,
ich bestande den risen eine.
den daz gluecke meine,
der danke ez danne sinen goten .>-
 <hêrre, nû sint hie sine boten.
wie süln die mit den maern varn?>-
 <dâ enwil ich niht lânge sparn,
ich welle die künege besenden
unde disen gewerp verenden .>-
 <süln die des, hêrre, biten
oder wider zu ir hêrren riten?>-
 <du solt sie heizen beiten .>-
 <ich heiz sie wol bereiten
âne shaden zu orangis wider .>-
 <al mîn prîs der laege nider,
ob ich nit mit im vaehte.
dest war ich tuon in zu ehte
mit mîner stangen groz.
sage an, ist er mîn kampf genoz?>
 <ja vil wol, hêrre,> sprach kruchan.
 <welt ir, ich wil iuch wizzen lân
wie der rise ist genant.
er ist sîner art ungeshant.
er ist geheizen rennewart .>-
 <der dir daz golt ûf dîner vart
nam unde dir die luete sluog?
vür war, ich wil den unfuog
rechen morgen an dem tage
an im mit manegem grozen slage.
unser einer muoz tôt geligen.
unde lat mich mahmet niht gesigen,
sô wil ich von im keren
unde got gerne êren,
an den glaubet mîn wider strit.
heiz komen die künege; ez ist zît!>
Die kamen sa zuhant.
Malfer tete in bekant
daz willehalm von orangis
der hochgepriste markis
hin zu im gesendet haete
unde in des mit vlize baete:
 <er hât einen risen braht,
der hât sich gein mir des bedaht
daz er mit mir striten woelle.
swederm der sig gevalle,
dem sol der ander hulde swern.
daz kan nieman mir erwern,>
sprach der künec malfer,
 <des er dâ gert, daz ist mîn ger.
ich wil in gerne bestan
unde niht des strites abe gan.
daz wil ich loben mînen goten.
Kruchan, heiz komen mir die boten
die mir der markis hât genomen.
swer mich des strites wante,
des muot waer niht strites balt .>
dô sprach der künec tybalt:
 <ir sit ez von mir unerwant,
ich gedinge sere daz mîn lânt
mir ledig mache iwer lîp
unde arabeln mîn liebes wîp,
die mir der markis hât genomen.
wannen ist der rise komen?
hêrre, daz weste ich gerne .>-
 <er braht in von averne
unde ist genant rennewart .>-
 <sô wizze daz ist ungespart
sin ellen unde sins libes verch .>-
 <mich dunkent erst diu maere twerch;
daz wizze, künec malfer:
in hât der tiuvel gefuert her.
ich woelt daz er waer noch dort,
dâ er den ungefuegen mort
ûf alytshantze worhte.
mir bidemt alrerst vor vorhte
daz herze in mînem libe .>-
 <du gelichest dich einem wibe,
der herze sol vorhtig wesen.
Tybalt, ich truwe wol genesen;
ich enweiz ob dir si alsam;
sin vreches ellen ich gezam,>
der künec malfer sô sprach.
gar der künege munt dô jach:
 <sin lîp sol des strites pflegen.
wir sin ze lânge hie gelegen
unde sin gar unberaten.
den kristen wir nie getaten
weder shaden oder laster.
ir keinr endarf kein pflaster
binden ueber sine wunden.
wir sin als wol gebunden
sô willehelm unde gevangen .>
Nû kamen die boten gegangen
die der markys sante dar.
die wurden wol enpfangen gar
von dem künege malfern,
unde sprach: < ich wil in gewern
den markys des er hât gegert.
unde wizzet daz im nimmer swert,
daz ieman mit im vueret,
zu deheime shaden gerueret,
er rite oder gange.
ich gedinge aber daz mîn stange
Rennewarte slahe den slag
den sin haubet klagen mac.
ouch waen ich wol, er reche sich,
swa er muege, er treffe mich
mit sîner stange die er treit,
diu manic herzecliches leit
hât getân an guoten wiben.
die rede wil ich lazen bliben,
doch saget daz rennewarte
daz er mîn morgen warte
vil vruo ûf alytshantze.
ich sol sine viantze
enpfahen unde er die mine,
daz kristen noch sarrazine
dewederm zu staten komen.
von wem der sig werde genomen,
dem sol man leisten gar die stat,
als man hie gesprochen hât .>
 <
Hêrre, daz ist vil guot getân,>
sô sprach der bishof johan.
 <vil werder künec malfer,
nû hoert wes ich zu iu ger:
ich unde mîn werder gumpan,
den ir bî mir hie sehet stan,
wir wellen iu sweren beide
zwen ungevalshet eide,
daz der markis staete lat
waz man hie gelobet hât.
dâ von suelt ir, künec malfer,
mir geben iwer triwe her,
unde enpfahet ir die mine hin .>-
 <vil gerne ich daz tuonde bin,
wan ich wil ez staete lân
swaz ich hie gesprochen hân .>
dô diu gluebde geshach,
der byshof johan sprach:
 <wir wellen urlaubes gern
hêrre, des sult ir uns gewern:
lat uns mit iwern hulden varn!>-
 <iwer got muez iuch bewarn
unde si gelueckes iwer wer.
der iuch geleitet hât her,
der sol iuch geleiten hin .>
 <ir geleite ich gerne bin,>
sprach kruchan der gepriste.
der sie mit triwen wiste
rehte gein orense dar.
Nû lief ein ritterlichiu shar
gein den boten vür daz tor.
gnuger muot swebte nit enbor:
des twang sie vil groze vorhte
daz sie der rise entworhte.
der markys enpfieng sie suoze:
mit wol gesueztm gruoze
Kruchan unde sie enpfangen wart.
 <sage an diu maer,> sprach rennewart.
Kruchan der unverzagte
diu maer im rehte sagete.
er sprach: < der rise wil striten
morgen in kurtzen ziten,
unde lat iu niht wesen alsô gach:
vil lihte sin stange tut iuch shach,
daz er daz spil bezuehet.
sin lîp gar zagheit vluehet:
er ist jung unde ellens balt.
mîn sin sine vuore hât gezalt:
nie mannes gebaerde bezzer wart.
bî namen er ist von hoher art.
von swannen er geborn si,
sin lîp ist missewende vri.
Rennewart, nû hoere was er tuo.
der rise kumet morgen vruo
ûf alytshantz alleine.
der vil junge reine
sprîchet, wer ervehte den sige
unde der ander sigelos gelige,
als man dar ueber gesprochen hât,
sin lîp daz geluebde war lat.
nû hoere, rennewart, daz gebot:
du minnest der kristen got
unde hast dich im gepflihtet.
ob dîn lîp den sig ervihtet,
sô muezen die heiden betalle
an in gelauben alle.
des heidens reht ich dir nû wige:
unde ervihtet er den sige,
sô sol diu kristenliche shar,
swa er wil, gelauben gar.
daz geluebde daz kan staete pflegen.
Rennewart, nû hân ich dir gewegen
dîn ding: tuo oder laz ez sin,
diu kur ste an dem willen dîn.
saget an, byshof johan,
ob ich rehte gesaget hân .>-
 <ir habet gesaget die warheit;
daz sage ich ûf triwen eit
unde als ich bin gewihet .>
 <ein bet mir nit verzihet,>
sprach rennewart mit guoten siten.
 <
Kruchan hêrre, ich wil iuch biten
durch iwer wol gelobten tugent,
daz ir dem risen sine jugent
enthaltet von herzen swaere.
saget im von mir diu maere,
unde daz ich nieman draewe
daz ich mich des kampfes vraewe.
nû wizze doch wa von daz si.
dâ hân ich kuener kempfen dri
die mit mir den kampf bestant.
unde mir nit an gesigen lânt .>-
 <
Rennewart, sprich, wer sint die?>-
 <
Kruchan, ich wil dir nennen sie:
got unde sin vater unde sin kint
bî mir in dem kampfe sint.
ir kraft den sig ervihtet,
den risen des siges sie entrihtent;
daz ich vür war sô weiz den tac.
got ist der ie helfe pflac.
wer im helfe getruwet,
ûf staeten bu er buwet.
dar ûf ich gebuwen hân .>
dô sprach der grave kruchan:
 <nû bestastu einen buman,
der strites bu erst hebet an:
sin lîp noch nie strit gestreit.
zu strite ist er doch wol bereit
von sterke unde von sneller jugent.
ir bede wol von ein ander muegent
groze arbeit gewinnen.
sin muot der stat nach minnen
diu an werden wiben lit.
der muot vil valdes ellen git.
swes muot gein hohen wiben stat,
ob der niht baltes ellen hât,
sie machent im daz ellen balt.
Rennewart sô bistu abe gezalt:
dîn sig sich wibe hât begeben,
ich waene, sô muenche süln leben;
sô hât sin geshoeneter lîp
guoten muot ûf hohiu wîp.
der trost ist bezzer danne der dîn .>-
 <sol minne guot zu strite sin,
daz sage mir, grave kruchan,
sô hân ich zu einer minne wan;
der dienent mine sinne,
wie ich ir ein teil gewinne.
hoere wie ez umme die minne stat:
die minne sich nieman minnen lat
wan der ein rehter kristen ist.
die kristenheit kaufte krist
mit eime kaufe der hohe wiget.
der selbe kauf hât an gesiget:
diu helle dâ von laere wart
unde von dem selben kaufe enspart.
du maht erkennen nit den kauf,
du hetes danne den reinen tauf
mit reinem mute an dich genomen;
sô maht du ez niht zu ende komen.
dâ von wil ich die rede lân .>
dô sprach der byshof johan:
 <wol mich, herze lieber tote,
daz du sô sueze kanst von gote
sprechen unde sô rehte wol.
dâ von dir got helfen sol
daz der heidenshefte shar
sich mueze binamen taufen gar .>
dâ gein kruchan stille sweig.
Kyburge er vil shone neig,
al sîner arte wol gezam.
dâ er von ir urlaup nam,
Het ich nû wisheit unde sin,
des bedorft ich baz zu sprechen nie
sit ich erste zu tihtene vie,
unde wil iu sagen umme waz.
wer sol vuegen in ein vaz
den haz unde ouch die minne,
der bedarf wol guoter sinne.
unde daz minne minne den haz,
wie sol ich besheiden daz,
unde haz minne die minne?
arbeit ich des gewinne
unde wil iuch des besheiden.
diz was gar an in beiden;
swa ein vater unde des kint
ein ander unbekennet sint,
dâ hât minne unde der haz
sament besezzen ein vaz.
hete gewizzen rennewart
daz malfer was sîner art
unde von sime libe geborn,
der strit waer gar verborn.
ich weiz wol daz malfer
sine stritliche ger
gein im hete gar verlân,
unde moeht er daz gewizzen hân
daz er sin vater was genant,
ez hete nimmer slag sin hant
ûf in mit willen geslagen.
sie begunden sider beide klagen,
dâ siz wurden innen:
dâ muoste haz der minnen
ûz dem vazze entrinnen
unde lie die minne minnen
mit herzelichen sinnen
daz sie dâ solde minnen.
Nû hân ich iuch besheiden
von den worten beiden,
von der mine unde von dem hazze,
wie die warn in einem vazze,
wie siz muosten rumen.
nû wil ich iuch nit sumen
mer als ich hân getân,
ich welle iuch daz wizzen lân
wie sich der strit verendet,
der manegen heiden pfendet
an dem lebne des er pflag.
Nû kam der selbe tag
daz der kampf solde sin.
man sach dâ manegen sarrazin
vil ritterliche komen dar,
unde warn alle harnash bar.
daz het in malfer geboten
vil vaste bî ir werden goten,
wan er was harte wol
gewapent, als ein künec sol,
von dem haubt biz ûf den vuoz,
daz mich wunder nemen muoz
wie er ez ie getruege:
es waz sô ungefuege.
dô sprach der künec malfer:
 <ir hêrren, nû bin ich komen her
reht als ich gelobet hân.
der mich mit strite wil bestan,
ich waen, ez den geruwen ist,
wan maneger bitet sinen krist
daz er hie vür in strite.
niht lânger ich sin bite:
nieman kan daz gevristen,
ich enwoelle gar die kristen
von dem lebene sheiden,
oder sie glauben als die heiden .>
er kam dar vil drate.
daz rennewart gelobet hate,
daz wolt er haben staete.
wie der künec taete?
dâ kam er als ein vrumer man
unde hete daz beste harnash an
daz ie kein smit geworhte.
Rennewart âne alle vorhte
hin gein malfer er gienc
unde sprach: < hêrre, sit ir hie,
als ir hât gesprochen?>-
 <ez ist vil unzerbrochen
wan an iwer eines libe.
vil kleine ich dem entlibe
mit mîner grozen stange.
swa ich den lîp erlânge,
dâ slah ich in daz er bristet.
ir sit aber sô wol gekristet
daz ez iu nit geshaden kan .>
Rennewart sprach: < vil saelig man,
tuot mir sô ir wirste meget!
swie vaste ir den lîp reget,
des wirt iu nôt noch huete.
gebt mir vride vor iwerm luete!
gein iu ist mîn vorhte krang,
unde gesage iu nimmer keinen dang,
swa ir mir libet mit slegen:
ich wil der mînen ûf iuch legen
daz iwer haubet bresten muoz.
iu sol von mir werden buoz
iwer stritlicher ger .>
Nû sprach der junge malfer:
 <nû gebt der rede ein ende!
ich getruwe mîner starken hende
daz sie iuch noch hiute lege,
daz sich kein ader an iu rege .>
dâ mit er sine stange zoch
ueber daz haubet harte hoch
unde sluog gein rennewarte
mit der stangen sô harte.
unde het er troffen rehte in,
sin lîp binamen waer dâ hin.
daz muote rennewarten sere.
in zorne sprang gein im der here
unde sluog im einen slag
der nahe gein dem tode wag.
daz muote den jungen harte.
er lief gein rennewarte
unde sluog in sô vaste ûf den gebel
daz im kam ein grozer nebel.
im waer daz haubet gar zercloben
unde sin leben gar zerstoben,
wan der helm den er truog.
Rennewart dâ wider sluog
ûf malfern sô vaste
daz er ûf die erden blaste.
er was vil nah betwungen,
waer er nit ûf gesprungen
sô balde von der erde.
der junge shoene werde
truog ein ellenthaftes balt.
den slag er rennewarte galt
mit einem slage sô harte
daz dem kuenen rennewarte
daz bluot ûz der nasen shoz.
der selbe slag was sô groz
daz rennewart vil nah sin leben
dem tode hete gegeben.
der slag was rennewarte zorn
 <hêrre, hetet ir ez verborn
unde lazen ungeslagen,>
sprach er, < ich enwilz nit vertragen,
daz moeht iu liep sin gewesen.
wert iuch! ir sit ungenesen .>
er begunde in umme vuern
unde vaste mit slegen ruern,
ietzunt dar unde danne her.
Nû begunde der junge malfer
sines libes nôt bedenken
unde gedaht, mir wil krenken
der rise gar mîn êre.
er begunde slahen sere
ûf rennewarten slege vil
unde sprach: < ez ist gar ein spil
gewesen daz wir hân getriben.
von mir wirt daz nit beliben,
ich welle des lebens iuch behern:
des mueget ir nimmer iuch erwern,
ich ensi iwers todes wer.
dâ von gebt mir die stange her!>
Rennewart sprach: < nû nemt sie hin!>
dâ mit begunde er slahn ûf in
daz sich diu starke stange
diu groze unde diu lânge
vil vaste begunde biegen.
Rennewart sprach: < unser kriegen
muoz sin hie unser eines tôt.
nû wert iuch vaste, des ist iu nôt .>
Malfer des antwuerte bot;
er sprach: < dirre stangen nôt,
die ich trage in den henden,
sie sol vil shiere wenden
den krieg under uns beiden .>
 <nû mueze ez got gesheiden
nach dem rehte,> sprach rennewart.
 <kint, nû bist du ungespart.
du muost vil shiere sterben gan .>-
 <
Rennewart, des muostu mich erlân:
mîn stange daz vil wol erwert,
dâ von dir ist der tôt beshert,
sie breste danne von den slegen
der ich wil manegen ûf dich legen,
dâ von gar die kristen
muezen in des todes kisten .>
Rennewarte was ungemach
daz daz kint sô vaste sprach
unde sprach: < lazen die rede wesen!
unser der eine ist ungenesen .>
ûf ein ander sie dô sluogen
mit den stangen die sie truogen.
die slege wurden alsô groz
von den stangen daz der doz
ueber beidiu her vil lute ershal.
ietwederr gein dem andern hal
von slegen die ir sterke sluog,
daz er des kampfes hete gnuog
unde waer dâ von gekeret,
waer nit der prîs enteret.
sie triben den strit sô lânge
biz ietweders stange
von slegen wolte bresten.
awe! daz sie nit westen
daz einr von dem andern was geborn!
sô waer verlazen gar ir zorn
unde ir groz ungemach.
Rennewart zu malfer sprach:
 <sage mir, herzeliebes kint,
ob dine lide iht muede sint.
die mine sint vil muede mir.
unde woeltes du daz beide wir
eine wile ruowe woelten pflegen
unde des strites uns bewegen
biz unser kraft bekaeme,
sô uns beide danne gezaeme,
sô beguenden aber striten .>-
 <
Rennewart, wilt du des biten,
des wil ich dir gevolgic sin:
mich twinget sô der muede pin
daz ich kreftlose bin .>-
 <hêrre, sô lege die stange hin,
sô tuon ich der mînen sam .>
Malfer die stange nam,
an die erde er sie warf.
 <dâ lig biz ich dîn bedarf;
sô nim ich dich aber wider .>
dâ mit sie bede sazen nider.
Rennewart sprach zu malfern:
 <ich wolt an dich vil gerne gern,
unde enwaer ez niht ein unzuht,
sô weste ich gerne wes vruht
waer dîn ellenthafter lîp.
vil saelig si daz reine wîp
von der dîn lîp zer welte kam!>
die heidenshaft groz wunder nam
dâ sie gemaches pflagen
unde des strites sich bewagen.
ez wundert ouch die kristen:
wa von sie ein ander vristen,
ir ietwederr daz enruohte.
aber rennewart daz versuohte
ob er ervinden daz maehte
an im, von welhem geslaehte
sin kuener lîp waere komen.
 <ich hete gerne daz vernomen,>
sprach aber zu im rennewart,
 <daz du mir sagtest dînen art,
unde wil dir sagen wa von:
ich bin gewesen vil ungewon
daz sich mîn ieman habe erwert.
ich enweiz waz dich habe ernert,
wan nie man mit mir gestreit,
er muest mir geben sicherheit.
daz reht hân ich an dir verlorn.
du bist benamen von mir geborn!
ez moehte niht anders sin geshehen.
kint, nû wil ich dir verjehen
wa von ich dich gevraget habe:
mir wart verstoln mîn kint, ein knabe,
dô sin muoter mir erstarp
 (sin geburt ir den tôt erwarp);
in dem leide ich ez verlos.
von der verlust ich gar verkos
swaz ich vröuden ie gewan,
unde bin noch gar ein truric man,
unde wil nimmer werden vro,
sich gefuege danne mîn ding sô
daz ich mîn kint noch vuende;
dâ mit ich ueberwuende
waz mir leides ie geshach .>
Malfer hintz im dô sprach:
 <mac daz dîn leit vertriben hin,
ich wil dir sagen wer ich bin;
mîn vater heizet terramer
unde ist ob allen künegen her,
alsô hoer ich von im sagen.
ich horte in vaste von dir klagen
manic hoch gesprochen leit.
nû hân ich rehte dir geseit
mîn art als sie mir ist bekant .>-
 <nû sage mir wie du sist genant,
sô hastu vil gar mich gewert
swez ich hân an dich gegert .>-
 <
Rennewart, du waenst lihte an mich
daz ich vil sere vuerhte dich,
unde ich dir dâ von habe gesaget.
mîn muot ist noch unverzaget,
daz ich mich wern wol getar,
bestuende mich gar der kristen shar .>-
 <des hân ich wol enpfunden:
ich waz nah ueberwunden
von dîner ellenthafter hant,
mîn kraft von dir sô gar verswant
daz ich des vil kume erbeit
daz mich dîn stange ein wile meit.
unde wolt ich hân gestriten mer,
sô waer der künec terramer
vür war an mir errochen gar.
waz im von mir ie gewar,
daz hât mir gotes helfe erwant .>-
 <
Rennewart, ich wil dir tuon bekant
mit rehter warheit mînen namen,
unde wil mich des nimmer geshamen:
ich bin genant malfer .>-
 <
Malfer, sô bist du der
den ich verlos in grozer klage.
nû wizze, waz ich leides trage,
des leides bin ich gar entladen
von dem haubet biz ûf den waden:
mîn unheil ist verkaufet.
lieber sun, du bist getaufet,
unde wil dir sagen wie daz geshach.
dô der tôt ir herze brach
die man dir gap zuo muoter,
lieber sun vil guoter,
dô wuerde du getaufet ê
vil shon nach kristenlicher ê .>-
 <
Ist daz war, rennewart?
wie hohe ist danne mîn art
von mîner muoter unde von dir?
wilt du daz benennen mir,
deste baz ich ez gelauben wil .>-
 <nimmer ich dich der gehil:
dîn anen sint zwene man,
der eine mir wol shaden gan;
nû sich, er ist mîn vater doch.
sô hastu einen anen noch
der gan mir alles guotes wol.
die beide ich dir nennen sol:
mîn vater der ist terramer,
dem ich vil manec herze ser
hân getân bî mînen tagen.
sô kan loys die krone tragen,
der des wibes vater was
diu zu der welte dîn genas,
unde treit die roemshen krone.
sin tohter wart mir zu lone.
sun, daz ich mich taufen lie,
dâ von truog mir mîn vater ie
in sime herzen grozen haz
unde guende mir des todes baz
danne daz ich lebendig bin.
nach verlueste hân ich gewin,
daz diu sele triwe hât
von der reinen trinitat,
der ich mich ergeben hân.
sun, wiz des gar âne wan,
dun sist ein kristen als ich .>-
 <sô hât tybalt verraten mich,
daz ich dich unde den markis,
vil lieber vater, ersluege.
unde was der rat gefuege,
mîn sin des niht erkennet.
unser vriuntshaft ist zertrennet,
ob du zu rehte mîn vater bist.
nû sprich, als liep dir si krist,
ob daz wîp von warheit gar
was sin kuenne die mich gebar,
unde ob loys der hohe man
von der warheit was mîn an,
sô bin ich enweiz wie erzogen:
sie hant mich bedesamet betrogen,
Terramer unde tybalt.
die het ich bede dafuer gezalt
daz einer mîn vater waere.
nû zweient sich diu maer:
Terramer unde künec tybalt,
die wâren bede mir gezalt,
daz ich waer ir eines vruht.
mich twinget erste des leidessuht
daz ich niht weiz mîn rehten art.
nû sage mir rehte, rennewart,
wie dich dîn vater erst verluer.
unde leistu mir daz rehte vür,
daz ich ez vür war gelauben mac,
sô musoz der voget von baldac,
daz wizze, von mir doln kummer .>-
 <
Malfer, ich was dô tummer
maneger dinge danne ich nû bin.
nû begunden mine brueder under in
unde ich mit ein ander shimpfen
mit kintlichen gelimpfen.
dô wir des gnuog getaten,
ich unde ein mîn bruoder haten
gar verkeret unsern shimpf,
daz er wart ein ungelimpf:
ich rauft in unde kratzte,
vil trurig ich in satzte,
unde begunde er sere bluoten.
 «
Rennewart, du solt dich hueten, »
gedaht ich in mînem muote,
 «vor dînes meisters ruote,
daz die iht dînen rugge her . »
dô begunde ich vliehen gein dem mer.
dâ wart ich wol enpfangen:
ich tore kam gegangen
zu lueten die wâren kristen.
mit vil gefuegen listen
die kristen mich begriffen.
sa zuhant mit ir shiffen
gaheten sie ûz der habe.
dô sprach einer: « dirre knabe
ist an shoene geshoenet baz
danne swaz ich shoene ie gemas
an alten oder an kinden.
juncherre, nû ruoche uns enbinden
ob du bist von hoher art . »-
 «mîn art ist iu vor verspart,
daz ir sie nimmer ervindet.
der vrage albalde erwindet!
an mir ir nimmer mer ervart
wan daz ich heize rennewart . »
der vrage sie dô gedageten.
die shif sie balde wageten,
dâ sie gein dem lânde gahten.
dem künege sie mich brahten,
Loyse dem vil werden man,
der noch hiut ist dîn an.
der künec mich behalten hiez.
daz laster im den prîs verstiez
nach sîner art vil swache:
in vil manegem ungemache
muost ich edeler tshetis leben
unde aller wirde mich begeben:
zu den kochen ich mich zoch.
wart ie mîn art an wirde hoch,
die nam vil gar ein ende:
ich muoste shuern die brende
unde in zuebern wazzer tragen.
dar zuo wart ich vil geslagen
von alten unde von den kinden,
dô sie nit wolten erwinden,
sie triben mich sus umme,
der wise unde der tumme.
ze jungest wart ez in erwert,
daz gnuoger leben wart verzert.
sie wanden, ich waer ein tore.
ich wart gelich ein more
von maneger hande rame.
nû wart der minnen same
gesat reht in mîn herze.
der minne sueze smertze
begunde mich dô wisen
an dine muoter alysen.
mîn herze sie bestricte,
sô ich an die shoenen blicte
unde ir augen begunden lachen.
daz begunde mîn herze machen
daz ich mich begunde shamen,
unde begunde denken an den namen
daz waz mîn vater terramer.
waz sol ich dir sagen mer?
bî dem leben ich beleip,
biz groze nôt willehelmen treip
daz er zuo dem künege kam geriten
unde den begunde helfe biten.
waz dâ enzwishen ist geshehen?
war zu sol ich, sun, dir des jehen?
nieman daz gerne sagen sol
des wîp sint niht gepriset wol.
sun, was wiben vuge êre,
dine sinne dar nach kere
daz du, sun, des vil getuost,
wan hohen prîs du erwerben muost
von der helfe die gebent wîp.
Malfer, dînen shoenen lîp
in wibe dienste solt du zern;
daz kan unpris dem prise wern.
nû hoere was der markis tete.
dô er vollefuorte sine bet
unde der künec in gar gewerte
swes er dâ an in gerte,
den künec loysen bat er mîn
unde bat dar nach die künegin
daz sie den künec im huelfe biten,
daz nit wart von im vermiten,
ich muoste mit im varn dan.
dô huop sich niwer kummer an
dâ ich die bete erhorte:
diu bet mir vröude storte.
daz truren was umme sus,
doch enpfieng ich einen kus
von dîner muoter alysen,
der mîn herze kunde wisen
daz ich die kristenheit enpfie
unde al mîn geslaehte varen lie.
sun, sus bin ich komen her .>-
 <
Sô hoere ich wol, du bist der
den ich zu vater haben sol.
mir ist we unde ouch wol,
als ich dir daz besheiden wil:
ich muoz lân hoher êren vil,
sit ist mîn lîp getaufet.
mîn heil hât mir verkaufet
Terramer unde tybalt,
von den mir dicke ist gezalt
daz mahmet waer ein hoher got,
unde wa ich leistet sin gebot,
dâ von mir wirde wuerde gantz.
swaz heiden ist ûf alytshantz,
die muezent sterben umme daz
daz mir jhesus ist gehaz,
unde daz ich muoz zuo der helle wesen .>-
 <sun, du maht noch wol genesen:
kere gein gote dînen muot!
gotes guete die ist sô guot
daz er uns vil ueber siht,
als im leit von uns geshiht .>-
 <vater, hastu war gesaget,
sô wil ich wesen unverzaget
unde got des getruwen wol,
waz ich grozer suenden dol,
daz er mich der enbinde:
die mich zugen her von kinde,
die hant mich got enthuldet
unde daz umme mich vershuldet
daz die von mir ligen tôt.
dest war, ich benoete sie der nôt
die kan ir leben wenden.
vater, ich wil genenden
unde gelauben daz ich getaufet bin.
nû solt du balde senden hin,
daz die kristen komen her,
unde enbiut in daz ich malfer
ein kristen si als sie sint .>
 <vil gerne, herze liebes kint,>
sô sprach mit vröuden rennewart,
 <wol mich der saeliclichen vart
die ich her habe getân!
vil gar ich hie vunden hân
swaz ich vröuden ie verlos,
dô diu saelde mich verkos.
sun, ich wil die kristen holn,
wan du wuerde mir verstoln,
unde in mit vröuden machen kunt
mînen saeliclichen vunt .>
Rennewart dô nit enlie,
nach den sinen er balde gienc.
er tete in diu maere kunt.
dô sprach mit vröuden manec munt:
 <gnade, helfe rîcher got!
nû muegen die heiden dîn gebot
an grozer kraft wol merken.
got hêrre, nû ruoche in sterken
an dem glauben des wir pflegen!
die angest ist nû gar gelegen,>
sprachen sie alle geliche.
beide arme unde rîche,
hin zu malfer sie giengen,
den sie vil suoze enpfiengen
in sin vil kristenliches leben,
unde sprachen: < got hât uns gegeben
vil saelden, hêrre, daz ir bint
worden wider ein gotes kint .>
er sprach: < des vraeu ich mich mit iu:
ich was mir selbe ungetriwe.
daz waz âne mine shulde.
nû helft mir gotes hulde
erwerben, waz hie kristen ist!
swelch heiden nû welle an krist
gelauben, nit an mahmeten
 (des suelt ir alle sin gebeten),
dem sol man daz leben lân.
dâ mit wil ich hin zu in gan
unde gar versuochen ir muot .>-
 <sun, mich duehte ein ding guot,
daz du die künege besantest
unde die mit vlize mantest,
daz sie ir unsaelig leben
ruochten umme saelde geben,
sun, daz gevellet wol uns drin .>
 <ich wil selbe der bote sin,>
sprach der starke malfer.
 <ez si dirre oder der,
swelher sich hie nit taufet
unde dâ mit sin leben kaufet,
der muoz von mir tôt geligen.
unde enmac ir got niht gesigen,
sô ist mir unerwert,
ir leben werde gar verzert .>
dô willehalm den suezen sach,
hin zu im er dô sprach:
 <hêrre künec, werder malfer,
got hât dich zu troste her
unde zu helfe mir gesendet:
mîn angest ist verendet
der ich lânge hân gepflegen,
sit daz du hast des krueces segen,
suezer man, an dich genomen;
des wis mir gote willekomen!
Kyburg diu muoz nû jungen:
was leides sie hât betwungen,
daz ist nû gar verswunden,
unde hât sie vröude vunden
an dir, vil reine saelig man,
unde ist daz ir dîn guete gan,
daz du ruoches sie gesehen .>-
 <markys, des mac niht geshehen,
ê wir daz gar versuochen,
ob die heiden wellent geruochen,
daz sie sich gote wellent nahen
unde den reinen tauf enpfahen.
dâ süln wir uns niht sumen an,
markis hochgelobter man .>
 <
Owe! vil lieber rennewart,
du solt nemen ûf die vart
der dir dar zuo wol behage,
unde in den gelauben sage,>
sô sprach der werde markis:
 <der byshof johan ist sô wis
der kan sie wol geleren
unde hin zu gote keren,
ob sie im volgen wellen.
daz soler in vor zellen
daz ir gote niht kunnen
win machen ûz dem brunnen
noch daz brot machen ûz dem steine.
Mahmets kraft ist kleine,
daz sol er machen in bekant,
unde wie appolle unde tervigant
sin zwene tiuvel beide.
mit liebe noch mit leide
mogen sie nimmer zu raste komen .>-
 <mich wundert wes got habe gezomen
daz er dem künege terramere
hât gewalts gegeben mere
danne ieman ûf der erde.
ich waene, ie wart oder werde
kein künec sô rîche mer
als mîn an terramer.
ob er daz von dem tiuvel hât?
sîner gotheit daz missetat:
ern ist nit an witzen wis.
vür war, werder markis,
ez waer baz zu dir gewant,
wan dîn ellenthaftiu hant
hât manegen prîs ervohten.
sô manegiu lânt niht tohten
Terramer dem atmirate.
wol dan, wir süln vil drate
versuochen an die heiden
ob wir sie muegen gesheiden
von dem ungelauben ê,
ê daz sie der tôt beste
von mînem vater unde von mir .>-
 <byshof johan, nû suelt ir
den heiden vaste predigen
unde von dem ungelauben ledigen.
ich rate in was ich guotes kan.
dem tiuvel ich vil sere vergan
waz im sele iemer wirt.
erkanten sie der helle wirt,
ir ding von im sie zogeten.
welhe sele er sol bevogeten,
diu muoz iemer angest pflegen.
wes die darumme sich bewegen,
daz muezen wir lazen an sie,>
sprach rennewart unde gienc,
er unde sin sun malfer,
zu den heiden die er her
mit im brahte über mê.
er sprach: < ich kuende disem hêr,
daz ich ê was getaufet,
ê daz ich wuerde verkaufet;
des hân ich hie mînen gesholn,
daz ich mînem vater wart verstoln,
unde daz der künec tybalt
wart zu vater mir gezalt.
der bestet niht mere mînen lîp
wan daz mîn base ist sin wîp;
diu ist kueshe unde vil reine
 (er weiz wol wen ich meine),
sie ist vri vor aller missetat
 (der markis sie noch hiute hât),
dâ von ist terramer mîn âne.
dise rittershaft ich alle mane
daz sie sich lazen taufen
unde den ungelauben verkaufen.
wer welle hie wider wesen,
der laze ich einen nit genesen,
daz si vür war iu gesaget.
ir edeln rîter, nit verzaget
an iwerm reinen shepfere,
unde lat iu sin unmaere
Terviganden unde mahmeten!
volget des ich iuch hân gebeten;
daz ist iu binamen daz beste.
owe! daz ich niht weste
daz ich was ein getaufter kristen!
ich bin mit valshen listen
alle mine jar gezogen.
daz mich tybalt hât betrogen,
den valsh ich im sô gelten muoz
daz im wirt des lebens buoz.
daz habet ir wol gehoeret.
diu herze dâ hin enboeret
unde tuot als ich gesprochen hân!>
 <
Malfer, du bist gar geshant,
Dâ sprach der künec valeran:
swa du bekuemmerst kein daz pfant
die wir her mit dir brahten;
vil wenig wir des gedahten,
dâ wir vuern von dem lânde,
daz du mahmete unde tervigande
iemer alsô geswichest.
dîn triwe du an in brîchest
unde an dem künege terramere.
Malfer, dînen muot noch kere
gein prise . shende nit dîn art!>
dô begunde zuernen rennewart
unde sprach: < wer ist dirre man
der âne bete sus klaffen kan
unde uns nit lat gehoeren?
wil er der rede nit hoeren,
sô kan mîn stange in sweigen,
daz muoz sin leben veigen
von ungefuegen slegen,
die mîn hant kan ûf in legen;
wir süln sie nit mere sparn.
Malfer, maht du an in ervarn,
ob sich ieman taufen welle
unde ziehen von der helle,
swer des gevolgig nit si,
den mache des lebens vri!
daz versuochet, byshof johan,
wer welle den ungelauben lân
unde gote sich ergeben
unde minnen daz ewige leben,
daz dâ nimmer kan zergan .>
Nû begunde byshof johan,
die heiden an sprechen,
unde ob er moehte zerbrechen
den ungelauben an in.
er sprach: < ir hêrren, habt ir sin,
sô merket waz ich iu rate
unde volget des niht spate!
swie ir mime rate entrinnet,
den tôt ir hie gewinnet.
gelaubet an den werden,
der geshuof hymel unde erden
unde den gebar ein reiniu maget;
der ist an helfe unverzaget.
sin gnade ist âne zil,
sîner erbaermunge der ist vil,
daz nit die suende sint sô groz,
ich wil iuch suenden machen bloz:
von im hân ich den gewalt.
keine suende sint sô manicvalt,
ich enwelle ir in entanen,
der die sunnen unde den manen
machte, daz er den minne
unde dem tiuvel entrinne.
ir suelt gelauben gotes geburt,
daz vrumt iu gein der antwurt,
sô wirt der jungest tag:
nieman dem entwenken mac,
er mueze stan zu gerihte
umme alle die geshihte
die begangen hât sin lîp;
ez si maget, man oder wîp,
die sint verlorn oder genesen.
nû werbet daz ir muezet wesen
mit den die dâ sint behalten
in gnaden vil manicvalten!
wol im dem daz heil geshiht
daz er verdienet die zuoversiht.
gedenket, ir hochgeborne,
daz ir hiut oder morne,
ob er gebiutet, sô liget ir tôt.
wil er, iu ist der helle nôt
iemer unerkennet gar.
wol her unde werdet suenden bar!
swer mir kumt, der ist genesen
unde muoz iemer gesinde wesen
in dem suezen paradyse.
nieman ich hie prise,
er si swach oder hochgeborn,
der nit vuerhtet gotes zorn.
ir hoch gebornen heiden,
nemt einz under beiden:
daz ir iemer sanfte lebet
oder iuch gnaden gar begebet.
ich enwil iu niht mer raten .>
gnuoge heiden in dô baten,
daz er vernaem ir herzen muot.
waz in dar nach duehte guot,
des waern sie gehorsam.
der byshof johan dô vernam
vil suoze ir suenden bihte.
ir buerde wart vil lihte,
diu ê was vil swaere.
wie vil der selben waere
die sich dâ taufen liezzen,
wie die heiden alle hiezzen,
daz ist mir unbekant.
doch werdent sie iu benant,
die werden künege vil gar,
als ich daz maer bringe dar.
Nû sprach der byshof johan:
 <ir suelt wizzen sunder wan
daz got hie des siges pfliget.
a wem nit mîn muot gesiget,
der muoz den tôt hie kiesen
unde dort die sele verliesen.
wol dan die sich bekeret hant!
ir verworhten, stille stant,
wan ir sit gote entrunnen!
iwer lîp der muoz hie kunnen
wie snide des todes barte .>
Malfer sprach zu rennewarte:
 <waz ist daz beste nû getân?>-
 <dâ süln wir zwene sie bestan
unde gemeinlichen sie alle toeten .>
 <wir süln sie nihtes noeten,>
sprach malfer der sueze man,
 <ê sie gelegent daz harnash an.
uns waer geshendet gar der lîp,
ob wir sie sluegen als ein wîp.
in ist doch daz unerwert,
ir leben werde von uns verzert .>-
 <sun, was dir behaget wol,
mit willen ich des volgen sol.
nû sage in dins willen muot
unde tuo daz balde, daz ist guot!>
Malfer tete in sô bekant
daz sie ir ysenin gewant
vil balde an sich leiten
unde sich gein wer bereiten:
sie muesten striten ummez leben
oder aber ir gote sich ergeben.
der maer sie dâ erkamen.
gnuoge begunden ramen,
ob sie entrinnen mohten.
ir gedanke warn gevlohten
gein der suren zu versiht,
daz sie binamen des todes pfliht
enpfiengen in kurtzen ziten.
 <ich wil binamen striten,>
sprach der vil kuene rennewart.
 <ez wirt lânger nit gespart,
die heiden geltent uns den shaden.
von dem haubt biz ûf den waden
ir lîp vil gar zerbristet.
ir leben ist ungevristet:
swa sie mîn stange erreichet,
mîn kraft sie alsô streichet
daz sie ir gesundes leben
dem tode muezen geben .>
dô sprach der sueze malfer:
 <vater, ich wil wesen der
der nimmer mit keiner shulde
verwuerket gotes hulde.
nû merke rehte mînen sin:
mins prises wirde ist dâ hin,
unde bin ich ir todes wer
die mit mir sint komen her.
nû hât mîn herze sich bedaht:
swen ich mit mir her hân braht,
daz ich der keinen toete,
noch keiner dinge noete
daz ir wille nit enist.
wan sie gelauben an krist,
daz wil ich an sie versuochen.
kuennen aber sie des nit ruochen.
sô varn sie war sie dunke guot.
wer in darumme iht leides tuot,
daz wil ich in helfen wern
unde bî in mîn leben zern.
ez waer nit gefuege,
ob ich die künege sluege
die dâ heizent dîner swester kint
unde her mit mir komen sint,
unde dîner brueder drige .>-
 <
Malfer sun, nû swige!>
 <ich kan dich baz geleren:
dînen anen terrameren
ein sterben niht verbaere,
ob er hie bî uns waere,
unde moeht ich in ergahen:
er mueste den tôt enpfahen,
daz wizze, von mîner hende.
Malfer, dîn art nit shende,
daz du an gote nit verzagest
unde dem glauben wider sagest .>-
 <vater, wizze daz mîn muot
gein im nimmer wang getuot
den gebar ein reiniu maget.
an mir im vil wol behaget
daz ich hân staete triwe.
mîn muot der ist nit niwe:
er kan nit dann triwe pflegen.
vater, ich hân mich des bewegen
daz ich gesunt die heiden
von dem lânde wil lân sheiden
ietzunt an dirre stunde,
ir kiele unde ir tremunde,
ussier, barken, shalânder,
der eine unde dar zu der ander,
kocken, seitiez, galine,
dar inne die sarrazine
süln varn shone ueber mer.
trutz daz in daz ieman wer,
ez si dirre oder der!>
 <
Owe, vil lieber malfer!>
sprach der markys willehalm.
 <
Malfer, dins zornes galm
der wil beswaern mir den muot.
sô dunket uns alle guot,
daz du dich sus kanst êren.
la, hêrre, die heiden keren
war dir, suezer man, behage.
ich wil iemer dem tage
mit vire bieten groz êre,
sô geshiht ir hinkere:
sie sint doch zu lânge hie gewesen.
wir kristen wern niht genesen,
wan dîn wol gereinter tauf.
an uns daz paradys hât kauf.
heiz ez die heiden rumen,
unde ruche dich des nit sumen
dar an du erest wol dîn art!>
dô sprach sin vater rennewart:
 <sun, du hast grozen zorn,
du enweist warumme, dir erkorn.
wandel dînes muotes wise,
unde tuo als ich dich wise,
daz ist bî namen daz beste
beide nû unde zu leste!
wizze, lazen wir die heiden
alsus von hinnen sheiden,
vür war ez uns geruewet.
Terramer daz ûf uns bruewet
daz uns vröude letzet
unde uns binamen trurig setzet.
swie nû diz her erstirbet,
biz er ein anders erwirbet,
unde daz bringet her ueber mer,
dâ gein gewinne wir ein her,
daz wir uns wol erwern megen
unde gein im zu velde legen .>
Des antwurt im dô malfer:
 <vater, an dîn kint nit ger
daz dem prise nit behage,
unde merke rehte was ich sage:
daz selbe wil ich staete lân.
ein ding ich betrahtet hân
unde wil daz gar den heiden
mit worten hie besheiden,
daz sie beliben ûf ein zil
 (sie hant noch spise harte vil),
unde daz sie dem atmirate
diu maer enbieten drate,
reht als ich geworben habe:
dâ legen nit ûf unde nemen drabe,
sagen als diu maere sint!>
 <des muotes, malfer, erwint
durch dînen hochgelobten prîs,>
sus sprach gein im der markys:
 <
Malfer, mir wirt diu marke
verwuestet alsô starke,
unde blibent sie hie id lânger,
daz weder velt noch anger
nimmer mer muegent gebern .>
 <markis, ich wil dich gewern,>
alsô sprach der werde malfer.
 <ir heiden, hoeret alle her!
heizzet iwer kiele laden
unde vuerhtet keiner leige shaden
an libe noch an dem guote!
unde swes ich an iuch muote,
des suelt ir gerne mich gewern,
wan ich wil betliche gern.
gebet mir iwer viantze,
daz ir gesehet alytshantze
noch provenzale nimmer mere,
unde dem künege terramere
iemer dienst mê getuot,
der uns kristen si nit guot,
oder ir muezet ligen tôt .>-
 <hêrre, von der grozen nôt
wellen wir uns gar sheiden.
mit triwen unde mit eiden
loben wir, hêrre, was ir welt:
wir sin vür eigen iu verselt>
unde warn gar der rede vro.
mit einem muote sie sprachen dô:
 <voth ir merzi, roy malfer!
einer bete uns noch gewer,
sit wir ein sterben hân vermiten.
nû woelle wir dich, herr, biten
daz du erlaubest uns die vart
unde dîn vater rennewart .>-
 <ich leiste was ich gelobet hân
unde wil daz gerne staete lân.
ir stoltzen helde hoch gemuot,
ein ding mit guotem herzen tuot,
des bit ich iuch ueber al.
ir suelt nemen die besten wal
unde gelauben an die trinitat.
die rede tuot unde lat
waz iu zu tuonne behaget.
ir edeln rîter, nit verzaget
unde minnet den der iuch werden hiez
unde sich durch uns taufen liez
unde daz wir werden lebende.
nû sit iuch im ergebende!
der sele daz vil sere vrumet,
sô man zu judafase kumet,
dâ wir sten zu gerihte
umme alle die geshihte
die wir hie ie getaten.
Terramern den atmiraten
shirmet dâ kleine sin gewalt,
noch vür war den künec tybalt.
iwer ietweder daz begangen hât
daz iwer nimmer wirdet rat,
ir sit alle ungenesen
unde muezet iemer wesen
dâ zu hymel der engel spot.
unde mahmet, iwer werder got,
Tervigant, kaun, hamon,
die singent des jamers don,
sô sie dô zu gerihte stant
unde weder pfant noch buergen hant,
sô uns kumet der leste tag.
awe! daz ich nit enmac
iuch gesheiden von der helle.
waz ich iu nû vor zelle,
daz tuon ich nit wan durch guot.
dar ueber hoeret mînen muot:
ich wil iuch nihtes twingen.
moeht iuch mîn rat daran bringen
daz iu zu staten wol kaeme
unde von der helle naeme,
daz taet ich vil gerne.
der den hymel unde die sterne
unde die erde gemachet hât,
vür war ir sit sin hantgetat.
daz muet in, werdent ir verlorn.
wizzet, er wart durch uns geborn,
nû suelt ir werden sîniu kint.
ir sit mit sehenden augen blint,
daz ir den nit welt entrinnen.
unde iwerm shepfer entrinnen.
mîn rat mich nit vervahet,
ich waen, er iu versmahet:
ich swende nuwan den aten.
nû wil ich iu nit mer raten
unde die verlorne lazen sin.
wol her, ir getriwen sarrazin,
unde lediget iwer viantze!
woelt ir die halten gantze,
daz ist iu bezzer danne guot .>-
 <
Malfer, wizze daz unser muot
leistet daz wir gelobet hân,
unde des nit wil bliben lân .>
dô sprach der künec malfer:
 <daz tuon ich gerne, nû wol her!
vür war ir waeret alle tôt,
wan daz mîn triwe mirz verbot,
dâ von machet kurtz daz zil:
niht lânger ich des beiten wil .>
sie sprachen: < nû sin wir bereit
zu loesen die triwe unde den eit .>
dâ mit die künege giengen dar
unde leisten willecliche gar,
waz sie gelobet haten.
dô sie gar daz getaten,
dô sprach malfer zuhant:
 <nû rumet balde mir daz lânt,
oder ez kumet iu zu leide!>-
 <ê daz ich hinnen sheide,
nû sol iuch des gezemen
daz ir ruochet mich vernemen,
unde suelt des zuernen niht
wes mîn munt iu vergiht.
sol ich des iwern urlaup hân?>-
 <sprich an! ich wil dich sprechen lân
waz dich wisen kan dîn muot,
ez si uebel oder guot .>
dô sprach der künec tybalt:
 <
Malfer, dîn saelde ist abe gezalt,
dâ von daz du dîn hohen art
hast gesant, unde rennewart,
daz ir blibet nit heiden.
von harte grozen êren.
unde hetet ir terrameren
ueber lebt, ir hetet gerbet
 (daz hât iu der tauf verderbet)
daz baruch ammet zu baldag,
dem nihtesniht gelichen mac
an keim irdishen namen.
iwer saelde mac sich iemer shamen
daz ez alsô ergangen ist.
ez kan iuch nimmer iwer krist
an keim dinge ergetzen .>-
 <
Jhesus mac mich letzen
mit sîner gnaden lone
daz ich nim vür alle krone.
daz wizze, künec tybalt:
der aller dinge hât gewalt,
vür war mich der kroenet,
daz ez baz ist geshoenet
dan kein ding daz ie wart,
unde mînen vater rennewart.
daz hât dîn munt gesprochen,
hast du dâ mit gerochen
swaz dir lasters ist geshehen?
sol ich dir der warheit jehen?
wilt du daz iht mer sprechen?
daz sprechen mac dir zechen
daz ez dich gar geruewet
unde liht ein leit dir bruewet.
wilt duz nit balde hie rumen,
du maht dich hie versumen,
daz du wirst ir aller pfant,
naem ich die stange in die hant .>
Tybalt ez balde rumde.
mit gaehe er sich nit sumde
biz er kam hin an daz shef.
er wolte nit daz im ein tref
geslagen wuerde daz iemer swaere,
unde er sterben nit verbaere.
Er ruofte lute: < nû wol hin!
vil kume ich entrunnen bin.
ich vuerhte sere daz malfer
nach mir vaste ile her:
im was mîn rede harte zorn.
wir hân alle den lîp verlorn,
daz wizzet âne zwivel.
sin gebaerde ist unsivel:
nach der stange was sin vrage.
wir gebarn gar zu trage.
wol hin balde ûz der habe!
sô vaste ich in besholten habe
daz er keinen lat genesen.
wir sin hie zu lânge gewesen.
wir süln die segel ûf ziehen
unde balde von hinnen vliehen.
ziehen die riemen vaste
unde nemen keine raste,
ê wir hin zu kordes komen!>
 <
Tybalt, wes hât dich gezomen?>
sô sprach der künec meliach.
 <dô uns diu saelde geshach
daz sin reiniu triwe in hiez
daz er uns daz leben liez,
daz hast du uns zerbrochen.
dîn lîp der hât gerochen
an uns, dun weist selbe was.
wie kuende uns sin gelungen baz
dan daz wir alle lebende sin?
süln wir nû doln des todes pin,
dîn unfuog dich des shunde.
verfluochet si diu stunde
daz dîn munt nit stille swige!
unsaelde hât uns den sige
mit ir grozen kraft erstriten .>
dâ wart dâ lânger nit gebiten,
die habe sie rumden balde.
dem werden künege tybalde
wart dâ manic vluoch gegeben
unde vil gewuenshet daz sin leben
des tiuvels eigen waere.
Nû muoz ich diz maere
eine wile ruowen lân.
gein gote sich bekerte.
als in der engel lerte,
vür den markis er dô gieng,
der in in dem strite vieng.
er sprach: < werder markys,
ich wil loesen mîner triwen prîs
unde leisten was ich hân gelobt.
mîn sin sich des nit entobet,
ich enwelle ez lazen war.
ich hân gelebet mîniu jar
vil ritterliche unde shone.
ich wil werben nach dem lone
der dâ nimmer kan zergan .>
dâ sprach der byshof johan:
 <wol dir, reine saelig man!
wie wol ich dir der saelig gan
daz du dich gote kanst nahen!
wilt du den tauf enpfahen?>-
 <ja, hêrre, ich wil mich taufen
unde ûz den suenden slaufen,
unde werder künege nuene.
werder bishof, nû sluene
daz wir werden suenden vri!
ich wil glauben an die namen dri
die vil gar sint inein.
unser muot ist ebner danne ein zein:
wir glauben an den suezen krist.
uns dunket gar zu lâng diu vrist
daz wir haben nit den segen
des die getauften kuennen pflegen:
wir waern gerne kristen.
man solz nit lânger vristen .>
dô sprach der sueze malfer:
 <hêrre bishof, ich wil wesen der
der werden wil der künege tote.
ist daz ich dar an diene gote?>
 <ja>, sprach der bishof, < suezen lon
git dir tetragramaton .>
der bishof den segen sprach
ob dem taufe . dô daz geshach,
dâ tauft er manegen sarrazin,
die dolten sit vil grozen pin
durch den reinen heren geist.
ez waz ein reine volleist
den sie brahten altissimo.
die heiden vuern alle dô
vil vroelich gein ir lânde.
ir keiner tervigande,
Kaune, hamone, mahmet
dienst nimmer mê getet,
ez waer künec oder sin diet.
der bishof sie alle shiet
von dem ungelauben gar
unde shuof sie in der engel shar.
Wie die künege unde ir lânt
hiezen? daz ist iu unbekant;
nû wil ihz iuch wizzen lân:
ir hiez einer matusalân,
daz lânt was sin zu krite;
sins gewaltes grif gienc wite.
ein werder künec hiez konchas
der hêrre zuo kapadozie was.
der dritte von alexandrie
Roier der valshes vrie.
Wischasor der künec von krete
unde sin bruoder offasete,
die warn alsô gepriset
daz diu warheit mich des wiset
daz ich mit lobe sie blueme
unde maneges prises rueme.
daz lânt zu affalishone
dâ was des andern krone.
Morun der künec von kumine,
der dolte manege pine
mit dienste durch werdiu wîp.
ich lobte noch, welch ritters lîp
wiben waeren diensthaft:
kein triwe hât sô groze kraft
sô man mit wibe, wîp mit man;
wer wiben nit wol êren gan,
des mueze gar unsaelde pflegen
unde selden gebe sich sin bewegen.
von der kleinen india
warn zwene kuenige dâ:
Orpars unde künec vamileroch,
der prîs an wirde was vil hoch.
sie vuern dicke dâ man streit
unde bejageten die werdekeit
daz man in vil êren jach;
der eine truog krone ze iminach,
der ander zu pormilân.
Zwene künege ich noch hân,
die ich iuch noch sol wisen
unde ir prîs vil geprisen.
die warn von zwein lânden
dâ die luete nit erkanden
waz namen ein kristen waere:
dâ man in brahte maere,
sie wolten setzen sich zu wer
unde gewinnen ein vil michel her.
dô die künege daz vernamen
unde in diu lânt bekamen,
sie taten als die wisen tuont,
unde dar nach als ez in stuont.
dâ sie gein in nit riten
unde daz enpfahen gar vermiten,
die besten sie besanten.
ir triwen si sie manten
unde daz sie gedaehten an den eit
unde an die staeten sicherheit:
daz sie gelobet in haten,
daz sie geruohten sich beraten
dâ gein daz in wol stuende,
unde nit enwaern tuende
daz in nit zu guote kaeme
unde sie von dem prise naeme.
dô man in daz gesagete,
daz maer in wol behagete,
unde liezen varn ir valshen muot.
Ein man vil wisliche tuot
der gein dem garte nit spuernet.
sô des mannes herze zuernet,
mit guete sol erz undervarn
unde nimmer lânger des gesparn.
Die besten komen alle dar
unde heten sich beraten gar
ze tuonne was sie hiezzen sie.
der künege zorn sich zerlie,
unde enpfiengen sie vil suoze
mit gebaerden unde mit gruoze,
unde bekerten sich betalle
nach ir hêrren wille alle.
mîn kunst diu muest sich shamen,
ob ich iu der künege namen
unde ir lânt nit rehte nande.
mîn sin der sol die shande
bewarn mit guotem sinne.
der namen ich hie beginne:
von malachare malach
dem was gein hohem prise gach,
unde unprises was er laz.
Malach der künec nit vergaz
was wol gezam der krone.
der künec von gamilone,
der hochgelobte espar,
der tete zu allen ziten gar
daz den prîs vil wol erte.
sin herze er nû gar kerte
wie er verdiente daz leben
daz dâ kan diu gotes guete geben.
Nû hân ich iuch gar besheiden
wie bekeret sint die heiden
unde wie die künege hiezzen.
nû wil ich iu entsliezzen
wie gewarp der künec terramer.
dâ er vernam daz herze ser
daz im die heiden heten braht,
er sprach: < mîn vröude ist zu aht,
unde verdirbet mîn hoher muot.
wan waer mîn lîp unde mîn guot
versunken in dem tiefen mer!
wafen über daz groze her
daz dâ gehoenet hât ein man
ey, sun, sueze vruht malfer!
hêrre mahmet, kere her!
hilf rechen mir die missetat,
die tybalt nû begangen hât
an mir unde an mime kinde.
nimmer ich des erwinde,
Tybalt, ich verderbe dich.
hêrre tervigant, nû rich
mine lânge wernde nôt.
ich lebe unde bin doch iemer tôt.
du solt wizzen, künec tybalt,
sich hât mîn muot gein dir gestalt
daz ich dir nimmer wirde holt.
daz leit daz mîn herze dolt,
nimmer ich des vergizze.
mit gedaenken ich mizze,
daz ich dir vuege den shaden,
daz dîn herze wirt beladen
mit lânge wernder swaere .>-
 <nû vraget doch der maere,
hêrre künec terramer,
dins zornes muot gein mir verker!
habe ich deheine shulde,
sô la mich dine hulde,
hêrre, gewinnen nimmer mê.
mînem herzen tuot vil we,
sol ich iwer hazzen hân,
sô muoz ich von der krone stan.
was sol mir lîp oder guot,
sô mich hazzet iwer muot?
vraget den künec maliachen,
hêrre, von disen sachen,
wie sich die hant gefueget.
vür war iuch danne gnueget,
wie ich hân gedienet iu:
des herze ist wol getruwe
daz er der warheit iu vergiht,
wie ist ergangen diu geshiht .>-
 <
Tybalt, laz mich âne nôt.
ich bin von dir an vröuden tôt.
ich bevalch dir doch malfern.
daz ich des nû muoz enbern,
des muoz ich vil leidig wesen.
ich wil den markys kyllamesen
iemer minnen mê vür dich.
gang von mir! nit mer ensprich!
ich enwil dich nimmer mê gesehen .>-
 <hêrre, des mac nit mê geshehen.
ich gân wol eine wile hin.
ich weiz wol daz ich gein iu bin
unshuldig aller missetat;
swie mir gein iu mîn ding ergat,
ez missestet uns beiden,
sol ich sô von iu sheiden
daz ich nit hân iwer gnaden buoz
unde ich daz vo iu klagen muoz
den künegen mînen genozen,
daz ir mich welt verstozen
von der krone, die mir liez
mîn vater unde der in einen hiez
hêrren, wan die werden gote.
ich bin vil gerne in ir gebote,
mîn krone ist von in lehen.
ich wil sie iemer vlehen
daz sie mir genaedig sin
zu wenden iwers hazzes pin.
was mocht ich matusalâne,
unde dem künege von kassalâne,
daz alfa adonay
wont ir herzen nahe bî,
unde daz sie des taufes segen
enpfangen hant unde des wellent pflegen
reine nach kristenlicher ê?
hêrre, ich sage iu noch wol mê
der maer, diu sich sô merent
daz vröude iur herze lerent,
unde iemer jamers sint gewert.
zu disen zwein künegen wert
hant werde künege aehte
alle von iwerm geslaehte
der kristen tauf an sich genomen .>-
 <awe! wes hât die gezomen
daz sie hant den tauf enpfangen?
sit ez sus ist ergangen,
sô muoz ich si der armen,
wil nit mîn leit erbarmen
Hamonen unde terviganden.
sie muezen von mînen handen
varn in vil kurtzer zît,
ob nit trost mir helfe git.
Appolle, mahmet unde hamon,
singet mir iwer helfe don,
oder ich wil iu enpfliehen
unde mich zu jhesu ziehen
den man heizet von nazaret.
ob iwer helfe mich verget,
sô wil ich gelauben an krist.
ich hoere wol, tybalt, daz du bist
unshuldig an disen sachen
die leit mir kunnen machen.
nû si gein dir mins hazzes zorn
mit gantzem herzen gar verkorn .>-
 <gnade, hêrre atmirat,
mîn herze doch vil leides hât,
daz mir der markys vueget.
mins shaden im niht genuoget,
ern habe sô mit mir gestriten,
daz ich ein sterben hân vermiten,
daz ist geshehen kume.
als zorn iwer herze errume,
sô lat iu danne mer sagen.
biz dar wil ich stille dagen .>-
 <ich sage dir, künec tybalt,
mîn leit ist sô drivalt
daz mich kan gar betragen,
wes ich dich solde vragen;
dâ von muoz ich ez lazen sin,
biz daz mîn leitlicher pin
enweg mir entrinnet
unde baz mîn sin versinnet .>-
 <sô sage mir danne was du wilt .>-
 <groz leit mit mînem herzen spilt
unde hât mir vröude gewunnen an.
ich enweiz nit noch enkan,
sô wunderlich ist mîn gedang.
ich hân mich an den ummehang
gar mine zît geleinet.
daz hât mir wol besheinet
Malfer mîn vil liebes kint.
alle liebe die ist ein wint,
wan alsô truret mîn herze.
mins leides sure smertze
die toetet mich ê der zît
dâ hin mîn tag gesprochen lit.
vrau saelde hât mich verkorn:
ich hân an malfern verlorn
daz nie menshe grozer verlust
verlos daz saug der muoter brust .>
Terramer nit mer sprach.
Tybalt vuor an sin gemach.
alsus der werde von im shiet.
Wes sit sich terramer beriet?
des wil ich swigen gar
biz daz ich aber kume dar
daz ich ez zu rehte sagen sol.
daz lat iu behagen wol
daz ich ez biz dar wil vristen,
unde iu sagen wie die kristen
gewurben mit ir lebene.
ir shibe diu gieng ebene.
Willehelm der werde markys
der vraeute sich in manege wis.
daz die heidenishen geste
warn von sîner veste.
dâ von im sorgen gar gebrast.
ich waen, man hie lieben gast
bî sîner zît zu huse sach,
des im diu werde kyburg jach
unde ez im willeclichen gab.
er sprach: < unsaelde, von mir shab,
saelde, wis du willekomen!
mir ist nû truren gar benomen,>
sprach willehalm der tugende vluor.
Nû wol her, vrau âventiure,
unde saget was kyburg taete
die shoene, reine, staete,
diu milte, guote, getriwe,
unde nit muotes niwe,
als nû sint genuoge.
ez waer ein groz unfuoge
ob ich ir nit baz spraeche.
ê ich mînen vuog zerbraeche,
ze koeln ich gerner waere .-
Uolrich, nû la ditz maere
ligen dâ ez muege ligen,
doch si von dir unverswigen,
du ensages von kyburge.
ob sich diu sueze id burge,
dô malfer kam gegangen?
nein . er wart von ir enpfangen
vil guetlich unde vil suoze
mit gebaerden unde mit gruoze.
sie hiels unde kust in dicke.
 <von mînes leides stricke
dîn kunft mich entstricket.
dô dich mîn auge erblicket,
mîn truren dâ von gar verswant .>
innen des was kyburge hant
vor liebe in der sîner.
Kyburg sprach: < hêrre mîner,
weistu, suezer, wer ich bin?>
er sprach: < mich wiset des mîn sin
daz ich heize iwers bruoder vruht .>
sie sprach: < dîn kunft mins leides suht
hât dem herzen mir vertriben,
unde daz ich lebende bin beliben,
daz machet daz du kaeme her.
vil lieber hêrre malfer,
nû tuo daz harnash von dir!>
er sprach: < vrouwe, daz ist mîn gir .>
dâ mit er ez abe zoch,
des herze ie missewende vloch
unde gein dem prise gahte,
vil man im wazzers brahte,
dâ mit er den ram von im twuog.
diu shoene die der shoene truog,
sô klare diu von im glaste
daz sie vil shoene erlaste
die man unde wîp dâ truogen.
Malfer dem werden kluogen
was vil gar dâ bestanden.
swaz er von heidnishen lânden
hatte braht dar in die habe,
daz wart gar getragen drabe
ueber der shiffe porten
zu sîner kamer horten:
von grozer rîcheit alsô vil,
solt ihz mezzen an daz zil,
ez dueht iuch liht ein unfuog.
gar man ez ûf orense truog.
Nû hiez der sueze wol gevar
im balde bringen dar
kleider spaehe unde harte rich.
ich glaube, er waer minneclich,
dô er sich glich gecleite
unde wol dar in gefeite,
dô was geshoenet wol sin lîp.
nû sah er daz vil werdiu wîp
durch enpfahen gein im giengen
unde in vil suoze enpfiengen,
unde dar zuo rennewarten.
vil suoze sie gebarten.
daz zimt noch wol den vrouwen,
sô sie die rîter shawen,
daz sie zuht mit vröuden pflegen.
die vrouwen begunden wegen
sine shoene mit den augen.
ieslicher herze vil taugen
an in ir minnen anker warf.
diu minne ist senfte unde sharpf:
wa der anker des herzen grunt
rueret, waz tuot die liebe kunt
dem herzen, wan diu augen?
vür war dast âne laugen,
sie tunt dem herzen den rat
dâ von vil dicke ein trost ergat.
die soelhe liebe ervihtet
daz sich herze zu herzen pflihtet,
dâ von wil ich nit sprechen mê.
ich waen, ez unfuoge ste,
der mit worten verdienet daz
daz man im drumme ist gehaz,
dâ von wil ich stille dagen.
Nû lat iu von den mueden sagen!
wie die werden mueden
von der muede sich entlueden?
daz mueget ir hoern gerne.
 <lieber bruoder von averne,>
sprach malfer zu rennewarte,
 <wizzet, mich hungert harte.
wir solden etwaz ezzen,
dâ mit der muede vergezzen.
wir hân doch mit ein ander gevohten,
daz wir bede nit mê mohten.
ir sit ein vreislich bruoder:
von stahel iwer lânges ruoder
daz hât mich umme sô gejaget
daz ich was vil nah verzaget.
ich bin vil kume genesen .>-
 <sun, la die rede wesen!
du solt zu rehte loben mich;
daz dunket nieman unbillich.
doch sam mir sancte julian,
dem ich bin gerne undertan,
mir hatten dîniu jungen jar
gefueget nah des todes var,
daz wizze, in dem strite.
unde soelt ich lânger zite,
sun, mit dir hân gestriten,
ich hete den tôt erliten.
mich muet noch der unfuog:
dîn hant mir solhiu pflaster sluog
die mîn rugge klagen mac.
manegen ungefuegen slag
die du mir mit der stangen sluege
die du in der hende truege.
waz wir nû samt gestriten hân,
daz wirt nû nimmer mê getân.
daz wizze von der warheit,
daz disiu wort sint ein eit .>
Nû geswigen sie ir nôt.
Rennewart sprach: < heiz uns ein brot
mit einer supperie netzen
 (daz kan den hunger wol letzen),
unde bringe uns etteswaz dâ mit,
in der minne ich des bit.
Kyburg, liebiu swester mîn,
leshe unsers hungers pin!>
sie sprach: < vil gerne, saelig man.
sô liebe geste ich nie gewan
als ich an iu beiden hân .>
Kyburg kunde des nit lân,
diu bete ir niht versmahte.
verre mer sie brahte
dann sie was von in gebeten.
ir herze valshes was erjeten:
sie gab in guoter spise gnuoc.
guoten win man mit ir truoc
in einem witen kopfe:
des bleip nit ein tropfe
in dem grozen goltvazze.
Rennewart unde sin gemazze
trunken ez ûz biz an den grunt
unde sprachen: < win, du bist gesunt,
dîn kraft dem libe sanfte tuot
unde git dem herzen hohen muot:
daz hân wir wol befunden.
wir hân gar ueberwunden
waz uns der hunger leides tete .>
Nû was rennewartes bet
daz sie gemaches pflaegen
unde der muede sich bewaegen.
Malfer dô vil suoze sprach:
 <vater, du solt hân gemach
unde mich hie bî den vrouwen lân;
ich waen, daz si guot getân.
ich getruwe den guoten kinden
daz sie mîn sich underwinden
unde mich zuht mit vuegen leren,
unde unfuoge von mir keren.
mit vrouwen ich vil wenig kan:
ich wart noch nie ir dienstman.
nû wil ich hie versuochen,
ob keine welle ruochen,
daz ir guete des gezeme
unde mich in ir gnade neme .>-
 <sun, du sprîchest harte wol.
welch man dolt der minnen dol,
sanfte unde unsanfte im daz tuot.
Malfer, nû solt du dînen muot
an werde minne wenden.
kan minne an vröuden pfenden,
sô kans ouch vröude geben vil.
sun, ein ding ich dir raten wil:
diene gerne guoten wiben,
unde la dîner saelde shiben
laufen nach des herzen ger!>
 <daz tuon ich,> sprach malfer.
Dâ mit rennewart slafen gienc
unde lie malfern hie.
nider er zu den vrouwen saz
unde retde mit in diz unde daz,
als er aller beste kunde.
zu suochen er begunde,
ob er ieman dâ vuende
des er sich underwuende.
nû sach der werde bluende
an der selben stunde,
der er sins herzen gunde,
mit eime roten munde
eine wol geshonte maget,
der jugent was alsô betaget
daz sie anch zweintzec jarn jach.
hin zu der suzen er dô sprach:
 <herzeliebez vraewelin,
la mich dînen diener sin;
des sol dîn guete mich gewern,
wan ich mac des nit enbern
ich mueze sin dîn eigen.
nû ruoche an mir erzeigen,
vrouwe, dîner gnaden guete!
wistes du wie mich muete
nach dîner minne des herzen gir,
dîn guete kaem zu helfe mir.
mînen kummer, vrouwe, bueze .>
sus antwurte im diu sueze:
 <vil saelig hêrre unde guot,
sô stet nit mins herzen muot
daz ich iht mîn gereintes leben
iemanne sô gahens welle geben.
wir zwei ein ander niht toehten,
wan wir der minne niht moehten
ir reht an daz reht gewisen.
ir suelt dar, hêrre, amysen
dâ iwer dienst vervahe.
iwern gruoz ich nit versmahe,
ern dunke mich reine unde sueze.
got in iu vergelten mueze:
ir sit wol doch lones wert
dâ iwer lîp gnaden gert .>
dâ mit sie dô beide swigen.
Malfers bete was gedigen
in ein seneliches sehen.
die vrouwen begunden spehen
sins herzen beswaerde
an gesihte unde an gebaerde,
daz in twang der minnen nôt:
er wart bleich unde danne rot,
gruen unde dar nach gel.
Malfers minnecliches vel
in manege varwe sich kerte,
als in diu minne lerte;
sus saz er in gedanken.
sin herze kunde nit wanken:
ez was getriwe unde staete.
was diu maget dâ gein taete?
dâ blicket sie dicke taugen
an in dar mit den augen.
ich waen, diu maget beguende
der gedaenke der sie nit kuende
gar nach der minne rate:
diu minne ir herze hate
zu samene gar gevlohten.
dâ von sie nit enmohten
von ein ander sich gesheiden.
diz riet diu minne in beiden.
diu minne die sinne toeret,
diu minne an nieman hoeret,
wa sie der volge innen wirt,
ir gewaltes sie dâ nit enbirt.
des hant sie ouch engolten:
den kummer den sie dolten,
der tete in vil sanfte we.
Nû begunde malfer als ê
wider sîner shoene pflegen.
der minnen drug der was gelegen:
dâ von wart er wol gevar.
diu minne ist doch nit staete gar;
daz kiesent an disen kinden.
sie kan ir herze binden
unde mit ger enzuenden
unde kint gein kinde shuenden,
daz sie ein ander minnten
unde nach dem dinge sinnten
daz in ist unbekennet.
ir sharpfer gart sie mennet
in ir vil kurtzen jaren,
daz kan ir vröuden varen.
als sie diu kint betwinget
unde nah ir willen bringet,
sô beginnet sie sô gedenken;
ich wil der liebe wenken
die ich hie hân geraten.
disiu zwei daz selbe taten:
dô sie nit ein ander sahen,
dô begunde in gar versmahen
swaz sie von kummer liten.
ez waer bezzer noch vermiten
daz diu valshe minne
twuenge niemannes sinne.
ich wil der minne entrinnen
unde nimmer dar gesinnen:
ich mein die valshen minne,
diu stat nach dem sinne
den diu welt dâ minnet,
unde meistig dar sinnet.
ich enmeine nit die minne
der pfliget diu küneginne
diu muoter heizt unde maget
unde an helfe ist unverzaget.
diu helf uns der minne
die dâ nimmer zerrinne,
wan diu ist gantz unde staete.
Was man dar nach taete?
daz wil ich ich wizzen lân.
dô kam zu in dar gegan
Kyburg, künec malfers base,
unde sprach: < du luzest als ein hase.
wie swigest du sô stille?
daz ist nit der vrouwen wille,
wer bî in alsô stille daget
unde nit guetiu maer saget.
la diu augen umme laufen!
dîn dienst der sol kaufen
umme sie ir suezen minne;
daz tueret dine sinne.
wizze vür war daz nimmer wîp
gehazzet keines mannes lîp,
daz er an sie versuochet
ob sie sins dienstes ruochet.
etlich wîp die ist sô guot,
wer ir ûf gnade dienst tuot
unde des mit triwern pfliget,
daz sie sich lones dar bewiget.
merke waz ich dir habe gezalt.
dîn lîp der minne ist gezalt
unde wilt du ir wenken niht,
vil liebes dir von ir geshiht,
daz wizze vür war âne wan.
Malfer, nû solt du gan
dâ du pfligest gemaches.
als du danne erwaches,
sô gang zu in wider her,
ob ez ist dins herzen ger .>-
 <sol ich des iwer urlaup hân,
sô wil ich gerne mit u gan
unde komen zuhant her wider .>
dâ mit leit er sich nider.
unlânge er an dem bete lag
ê daz er sanftes slafes pflag.
Dâ sie lânge dâ gelagen
unde guotes gemaches gepflagen,
sie begunden bede wachen
unde gein ein ander lachen
der mere die sie seiten:
von grozen arbeiten
begunde rennewart im sagen
Malfer dâ wider begunde klagen,
wie in diu minne bunde
in der vil kurtzen stunde
dô er bî den vrouwen was.
er sprach: < shiere ich doch genas:
als sie mir ûz den augen kam,
zuhant mîn nôt ein ende nam.
vater, ist allen mannen sô?>-
 <diu minne tuot dir noch die dro,
sun, daz du sie vuerhten muost.
durch minne du die juste tuost,
dâ von vil sper erkrachet
unde saetel laere machet.
man sol minnen reiniu wîp
 (sie tuerent junges mannes lîp),
unde ir shoene gerne sehen.
ich wil des mit der warheit jehen
daz wîp der welte wunne sint.
daz merke, malfer liebes kint:
wis gerne guoten wiben holt;
dien in umme ir minnen solt.
swie du den solt versuochest,
dînem vater du nimmer gefluochest,
daz ich dir geraten hân,
dar an ich suende hân getân,
wan ich heize ein kloster man.
ez machet daz ich dir guotes gan .>-
 <
Vater, daz tuon ich gerne.
die minne ich gerne lerne,
sit ez dir sô wol behaget.
ich bin des willen unverzaget,
ich enwelle bî guoten wiben
mit dienste beliben
unde nit den muot verkeren.
nach ritterlichen êren
wil ich mins guotes gelt verzern.
got kan dem milten wol beshern
dâ von sin hant ist gebende
die wile unde er ist lebende .>
vil dinges si bereiten.
Nû wolte nit lânger beiten
der markis, hin zu in er gienc
unde sprach: < wie lânge welt ir hie
ligen? hie ist gelegen gnuog.
sô holdes herze ich nie getruog,
daz wizzet, mê zwein mannen .>
 <markis, nû gang von dannen!>
sprach rennewart unde malfer,
 <daz ist unser beder ger.
wir wellen von dem bette stan
unde shier nach dir gan
zu der werden rittershaft.
ich hân mînes libes kraft
von ruowe wider gewunnen
unde ist mir muede entrunnen .>
sô sprach malfers munt.
gienc dâ die rîter wâren,
die gen im nit verbaren,
sie begunden urlaubes gern:
 <unde des suelt ir uns gewern .>
sie wolten heim zu lânde,
unde daz er behielte zu pfande
ir triwe mit den eiden,
getaeten im die heiden
iemer mer herzeleit,
daz im ir helfe waer bereit.
er sprach: < nû hoeret mînen muot!
ich bin doch der gerne tuot
war an iwer wille stet.
ir suelt eine kurtze bet
durch mînen willen beiten.
mîn lîp sol iuch bereiten
daz iuch iemer helfen muoz .>
sie sprachen: < iwer gnaden gruoz
den suelt ir uns, hêrre, geben.
ez sol nach iwerm willen leben
unser guot unde unser lîp .>
Nû kam kyburg daz reine wîp
unde rennewart unde malfer
mit ein ander gegangen her
unde gruozten die rîter shone.
mit maneger gnaden lone
in allen daz vergolten wart.
dô sprach der reine rennewart:
 <wie vertriben wir die stunde?>
sie sprachen us einem munde:
 <hêrre, dâ suolt ir helfen uns
daz uns mit willeclicher guns
der markis laze riten,
wan daz wir hie gebiten,
daz ist wider unserm muote .>
 <ir edeln rîter guote,>
sprach der junge malfer,
 <gewert mich des ich an iuch ger:
ruochet bî mir hie bestan
biz mich der bishof johan
den gelauben vil here
nach der kristen ê gelere,
wan ich ez kunde nie gewan
noch ez leider nit enkan.
keinen glauben ich erkande,
wan daz ich tervigande
manegen grozen dienst tete
unde dem vil valshen mahmet.
der wil ich mich gelauben gar
unde des gotes nemen war
den ein reiniu maget gebar.
sprechet ob ich rehte var .>
dô sprach der byshof johan:
 <daz ich daz von dir vernomen hân,
sanfte daz mime herzen tuot.
nû solt du, malfer, dînen muot
dine jugent niht lân verkeren.
mîn lîp sol dich leren
vil gerne was ich guotes kan,
daz wizze, reine saelig man.
nû heb an unde sprich nach mir!>-
 <ich sprîche nach was sprechet ir .>-
 <sprich an: « ich gelaube an got
des gewalt unde des gebot
hiez diu beidiu werden
den hymel unde die erden.
ich gelaube daz in kunte
Gabriel, als in des shunte
der heilige geist vil here
von der reinen gotes lere.
ich glaube daz er wart geborn
unde zu muoter hât erkorn
Mariam die maget reine,
diu mit ein ander gemeine
gebar den vater unde daz kint,
die ein einig bilde sint,
unde mit in den heren geist . »
Malfer, daz ist der volleist
des diu sele sol genesen.
wilt du dar an staete wesen,
sô besitzest du daz paradys.
hilf uns biten den markys
daz er uns riten laze,
ie den man ûf die straze
diu ge gen sînem huse.
ich weiz wol daz ich zu toluse
vinde die ungeshihte,
die ich vil kume gerihte;
sam tuont gar dise hêrren.
dem man mac lihte werren
daz im gar shaden vuoget.
der gabe uns noch genueget
die er uns gap zu leste,
dâ wir die heiden geste
in den grimmen tôt santen
unde alytshantz wol manten
mit werder rîter bluote.
Rennewart, dîn lângiu ruote
uns den sig dâ erwarp
dâ manec man von dir erstarp.
hêrre markis, des gedenket!
werden prîs nit krenket!
lat uns zu lânde riten!
wir wellen zu disen ziten
von iu deheiner slahte gabe.
wizzet, hêrre, die wile ich lebe
daz ich iu dienstes bin gereht
baz dann iwer eigen kneht
unde alle die rîter die hie stant.
iwer gnade an uns begant
unde ruochet uns gewern!>
er sprach: < sit ir nit welt enbern,
ir welt von mir sheiden,
 (von herzelichen leiden
habt ir mir geholfen gar.
ich weiz wol daz ich missevar
an mînen gepristen êren,
welt ir sô von mir keren,
daz iuch des nit kan gezemen
daz ir iht welt von mir nemen),
nû wil ich iuch lazen varn.
got mueze iuch alle wol bewarn
durch sine rehten guete.
kein ding mich nie gemuete
sô sere daz ir welt von mir,
daz machet daz ich vröude enbir .>
sie nigen im an die vueze.
Nû kam diu reine sueze
Kyburg gegangen dar
dâ stunt diu ritterliche shar.
sie sprach: < ir rîter hoch gemuot,
vil sere ir an uns missetuot
daz ir nit guotes von uns welt.
ir sit sô lânge hie entwelt
daz ez iu ist gar nôt .>
swie vil sie bat oder guotes bot,
daz was kume sus getân
dô sprach der byshof johan:
 <vrouwe, gebt uns iwern segen!
ir habt unser sô gepflegen
daz wir bî iu ligen tôt,
wirt ez iu iemer mere nôt .>
Kyburg diu wol gereinde
durch ir wipheit sere weinde
unde sprach: < ich wil iuch dem ergeben
der uns sele unde daz leben
mit sîner kraft gegeben hât
unde daz lânger nit lat
wan als gezimt sîner guete.
sin kraft uns wol behuete,
unde muze mich der bete gewern .>-
 <
Rennewarten unde malfern
die bede süln wir gruezen
mit reinen worten suezen,
ê daz wir sheiden von dem hus .>
dô sprach der byshof von tolus:
 <
Rennewart vil lieber tote,
ich bevilhe dich dem suezen gote,
iwer sel unde iwer lîp,
unde klage noch daz reine wîp,
daz diu sô junge erstarp,
dô malfer daz leben erwarp.
wol uns daz du in vuende:
von leide du uns enbuende
daz uns vuegte der atmirat.
nû mueze diu here trinitat
iwer beider iemer pflegen
unde geb iu dâ den segen,
sô in nôt der suender stat
unde weder pfant noch buergen hât .>
den vürsten shone wart genigen.
ir dang dâ gein sie nit verswigen;
sie sprachen: < ade vo komant .>
Die rîter riten sa zuhant
vroelichen gein ir lânde
mit êren âne shande.
dô geshach diu hinevart,
Malfer unde rennewart
bî dem markis bliben.
shone sie die zît vertriben
mit maneger hande sachen.
Kyburg diu hiez in machen
manege kuertzwile guot.
als noch vriunt dem andern tuot,
alsam geshach in beiden hie.
Malfer dô nit enlie,
ern gienge zu den vrouwen hin:
dar stuont sins herzen sin,
dar begunde er aber sinnen
unde mit herzen minnen,
als in diu minne hiez,
diu dar nach in nit erliez,
er mueste mit gedanken
an sime libe wanken.
diu minne ist dicke unstaete.
waz malfer dar nach taete?
dâ bat er mit gesihte.
diu bet taugt zu nihte
die man mit gesihte tuot.
der munt sol des herzen muot
sagen, als ist mir gesaget:
der sinen kummer selbe klaget,
diu klage si diu beste.
nû begunde in aber zu leste
diu staete minne leren
daz er bejagte prîs mit êren
durch guotiu wîp vil dicke.
Daz maer ich hie verstricke,
daz ich nû von der minne
keiner rede mê beginne,
vil shier ez sô bueze
daz spaehiu wort vil sueze
werdent von mir gesprochen.
sie warn dâ vier wochen
die vürsten gewesen beide.
nach einem dannen sheide
der gedang was irm herzen bî.
wie krang mîn kunst nû si,
doch hât mîn kunst unde der sin
mit arbeit braht dâ hin
daz ir nit bekantet ê.
noch lân ez iuch bekennen mê,
ob ir mirz welt gnade sagen.
Sich huob ein jaemerliches klagen
von den werden helden beiden,
die von dannen wolten sheiden.
daz was rennewart unde malfer.
nach urlaub was ir baider ger.
dô kyburg daz von in vernam,
ein shric ir in daz herze kam,
daz sie gar one vröuden wart.
sie sprach: < vil lieber rennewart,
mein lait daz was vil gar gelegen.
sol ich aber nû laides pflegen,
vurwar des hastu sunde.
von laide ich mich enbunde,
unde bar daz lait sô grosse nôt
daz ich wande ligen tott
er jar unde dannoch mere.
ich ensol von laides sere
nimmer kumen, daz sich ich wol.
mein herze sol von jamers dol
iemer mê beliben hin.
daz ich huite lebende pin,
daz ist von niemanne dan von got.
doch were du der gottes bot,
der mich von dem tode ernerte.
Rennewart, erwint der verte
durch got unde durch den markys!>-
 <ich erwinde nit dhaine weisz.
der bete dich, vrouwe, entane.
in wil sant juliane
kain aptrünne lenger wesen.
hilf mir bitten killamesen,
daz er gedencke an die vart
die von mir gefaren wart
von sante juliane her,
unde helffe mir daz malfer
wider gewinne mein aigen lânt!
daz were mir daz beste pfant.
es gab mir der künec loys .>
Nû kam gegangen der markys,
dâ sie stunden bî ainander.
lieb bî trew dâ vant er
an swager unde an weibe.
er sprach: < nû wart meinem leibe
nie nit lieber dan ir zway .>
 <owe mir unde heya hay!>
sprach kyburg unde wainde in an,
 <markys, raine selig man,
wie wiltu daz ich armiu tuo?
mîn leit daz get mir aber zuo,
sit mîn bruoder von uns wil.
got gedahte daz ich gar ze vil
vröude hete gewunnen.
mîn herze muoz aber kunnen
des leides des ez hât gepflegen .>-
 <swester, du solt dich bewegen
des dinges daz unwendig ist.
ich bin al ze lânge vrist
ûz mime kloster gewesen.
dâ solt ich hân gelesen
unde mîn zît gesprochen.
mîn gluebde hân ich zerbrochen
daz ich mînem apte gehiez,
dâ er mich von im varen liez.
zu dem wil ich wider varn.
markis, nû solt du erste bewarn
an mir dîner triwen staete.
unde ob ich ie iht getaete
daz dir zu staten stuende,
sô wis nû durch mich tuende,
des ich beduerfe wol zu nôt .>
 <
Rennewart, sol ich den tôt
durch dich keisen, daz tuon ich.
was du welles mîn, daz sprich:
daz ist alles samt getân.
ich wil nit ûz genomenz hân
was volle bringen kan mîn lîp.
du bist mir liep als mîn wîp.
nû sage was du welles mîn,
daz sol ich gar bestende sin .>-
 <markis, nû merke was ich sage:
mich twang herzeclichiu klage
daz ich die welt verkos.
dô ich wîp unde kint verlos,
dâ liez ich varn luete unde lânt
unde slof in ein muenichlich gewant.
nû hân ich mîn kint vunden,
wer sich hât underwunden
mins lândes zu portebaliart,
daz mir vür eigen gegeben wart
zu mînem wibe alysen.
markis, nû solt du prisen
von erste dînes prises muot
unde hilf mir wern mîn eigen guot.
wer daz wil erben vor malfern,
der wil des todes nit enbern.
ich helfe im, sô ich meiste kan:
wie ich si ein kloster man,
man muoz mir lân daz mine ligen .>
 <
Rennewart, daz si dir unverzigen:
ez hât dîn sweher künec loys.
der ist vor leide worden gris,
der wirt vor vröuden wider brun,
wanne kumt daz maer zu munleun,
ey, was sin herze vröude pfliget!
sô er hoert daz wir gesiget
an den heyden aber hân,
sô ist sin leit vil gar zergan.
ez ist nieman der dîn lânt dir wer.
wilt aber du, daz wir ein her
vuern, daz behaget mir wol.
ein künec kuencliche sol
in sin lânt zu rehte riten,
der ist zu lângen ziten
gewesen von dem lânde.
wer laster oder shande
danne drinne habe getân,
des sol er nit varn lân
ê ez im gebuezet wirt.
Rennewart, si dîn lânt verirt,
mit wer solt du daz besten,
dar zu sol mîn helfe gen.
mit rehten triwen sprich ich daz .>-
 <markys, du kuendes nimmer baz
geraten, ez ist harte guot.
wilt du nû hoeren mînen muot?
durch mînen sun, künec malfern,
wil ich mîner lânde enbern,
sit diu here trinitat
mir in wider gesendet hât.
ouch wil ich ir zu lone geben
al mîn werliches leben
unde wil wider werden ein bruoder,
wan maneger suenden vuoder
ûf die sel ich hân geladen.
ich wil, sô daz den lîp die maden
vaste ezzen in der erden,
sô muoz rat der sele werden,
daz ich danne verdienet habe,
daz ich si gar suenden abe
unde diu sele gemaches wone
unde verre si der helle vone .>
Sô sprach der kune rennewart:
 <markis, nû shaff uns ûf die vart.
gedenke, ob ich dir dienstes ie
getet, ich bin nit gerne hie .>
der markis sprach: < nû wol dan!
ich wil dir vuern tusent man
gerehter rîter ûf die vart
diu dâ get gein portebaliart .>-
 <markis, sô wil ich ez rumen,
die vart nit lânger sumen .>
hin zu sîner swester er dô gienc,
die in vil nahe zuo ir vie
unde sprach: < wa wilt du nû hin?
ich weiz die warheit daz ich bin
ein wîp die unsaelde hât,
unde daz diu nimmer zergat.
ich was in hohe vröude komen,
diu wirt mir nû vil gar benomen,
swanne du von mir kerest.
daz truren du mich lerest
daz nimmer mere mac zergan.
daz ich hiute daz leben hân,
bruoder, daz ist gar von dir.
awe! bruoder, awe mir!
âne dich unde dîn liebes kint
mîn gesehende vröude die ist blint.
awe! ich vil armes wîp,
ich weiz wol daz ich dînen lîp
nimmer mê gesehen sol .>-
 <swester, nû gehabe dich wol
unde trure nit sô sere.
got bewar dir lîp unde êre,
unde daz diu sele wol genese
sô daz urteil wese .>
mit eime kusse shiet er dan,
unde malfer der junge man,
unde liezen kyburg in nôt.
ir getriwes herze in daz gebot.
Willehelm der getriwe staete,
ob der kyburg iht baete
daz sie ir truren lieze sin?
dô sprach er zu der marcgraevin:
 <herze liebiu vrouwe guot,
nû la dînen swaern muot,
vrouwe, des wil ich dich biten.
du hast sô groze nôt erliten
daz du dich lihte maht verclagen,
daz muoz daz leben an dir verzagen.
wis vro! ich kume vil gahes.
ob du mine bet versmahes,
sô brîchest du die liebe enzwein
die under uns ie was in ein,
die solt du nû nit zweigen.
wilt du, du maht wol neigen
mîn hoch gemuete des ich pflige,
daz ich mich gar des bewige
unde iemer mit dir trure.
ein vil uebeler nachgebure
ist daz lânge wernde leit .>
sie sprach: < nû si hingeleit
was ich leides hân gepflegen.
markis, ich wil mich gar bewegen
waz dir an mir missehaget .>-
 <sô wis an vraueden unverzaget,
was uns leides ie gewar!
wan wir hanz ueberwunden gar
von rennewarte unde von malfern.
vrouwe, die wellen nit enbern,
ich envar mit in dise vart
hin gein portebaliart,
hintz rennewartes lânde.
dâ liez er zu pfande
sine vröude, dâ er dannen shiet,
als sin getriwes herze riet:
er verlos dâ kint unde wîp.
sie klagent noch sinen getriwen lîp,
als des tages dô er von in shiet
unde in werndes leit verriet.
Kyburg, nû muoze dich gotes segen
bewarn unde alsô sueze pflegen
daz ich dich vinde wol gesunt .>
der markis kuste irn roten munt
unde vuor gein portebaliart.
vor shanden warn wol bewart
die mit ein ander nû vuorn hie.
Welt ir nû gerne hoern, wie
sie wurben dâ sie kamen dar?
sie besanten die hêrren gar
unde vragten: < wer ist nû hêrre hie?>
 <
Loys der künec,> sprachen sie.
 <dâ unser hêrre uns verkos,
wan er leider hie verlos
ein reines wîp unde ein liebes kint.
alliu tugent ist ein wint
wan der pflac sin reiner lîp.
in klagent noch man unde wîp,
wan er befridet dô daz lânt,
daz nieman uns sit raup noch brant
tete, sit er von hinnen shiet.
in welch lânt sin vart geriet
daz ist mir vil unbekant.
der künec sich dô underwant
des lândes, dô wir in verlurn
unde nach im vrauede gar verkurn.
nach im ist noch unser ger.
wer hât uns besendet her?
tete daz nit der künec loys?>
des antwurte im der markys:
 <erkantet ir den selben man
der hinnen vor leide entran,
ob ir in iemer soelt gesehen?
moeht ir under uns einen spehen,
ob er im iender gliche
der hie wilent pflag der rîche?>
dô sprach ein hêrre under in:
 <unde hân ich mînen alten sin,
sô sihe ich mînen hêrren hie,
der uns in grozem leide lie,
dô im herzeleit geshach,
ob ich rennewarten ie gesach,
sô sitzt er dort an der stat .>
sine genoze er dar naher gen bat.
sie vragten, was sie soelten dar.
er sprach hintz in: < nû nemet war,
ob jenz si künec rennewart,
dem malfer verstoln wart,
dô erstarp unser vrouwe alyse.
wir sülnz dem künege loyse
enbieten, daz ist unser reht .>
dâ bat rîter unde kneht
daz man in lieze sin den boten.
 <
Malfer, wilt du dînen toten
erkennen, si sich jenen man
vür dînen geistlichen vater an.
er ist byshof zu portebaliart .>
daz sprach der künec rennewart
zuo sime sune malfern.
sa zuhant begunde er gern
an sinen toten der maere,
ob er getaûfet waere,
daz weste er von im gerne.
die hêrren von yberne
hin zu in dô drungen dar
unde namen sins libes war
unde jahen gemeinlich: < ez ist der
der wart getaûfet malfer .>
Daz horte malfer vil wol.
sin herze wart vröuden vol,
dô er vernam die warheit.
sin tote der byshof nit vermeit,
ern gienge vür in shone stan
unde sprach: < als ich die wihe hân,
ich tauft iuch, hêrre, unde huop,
ê man iwer muoter begruop.
sie twang iwer geburte nôt,
daz sie leider kos den tôt
in ir kintlichen tagen.
irn tôt wir noch von herzen klagen .>
Malfer dô vröuden pflac
unde gelebte nie sô lieben tac
daz er sich selbe erkande,
unde was hêrre in dem lânde
worden von rehter arte.
er sprach zu rennewarte:
 <vater unde lieber hêrre,
ist munleun iht verre,
dâ wont mîn âne, künec loys?
Willehelm, vil suezer markys,
wilt du nit boten senden dar,
der im bringe diu maere gar,
wie uns dort si gelungen
unde daz ich manege zungen,
lieze genesen nit ûf alytshantz?
mîn vröude diu enwirt nit gantz
wan als ich mînen anen gesihe,
des ich vil gerne zu hêrren gihe .>
der markis vil suoze sprach:
 <daz ungetane nie geshach:
Malfer, die boten sint gesant.
die tuont künec loyse bekant
daz rennewart unde sin kint
zu portebaliarte sint,
daz malfer dâ wart genant,
von dem sîner tohter leben verswant,
dô sie zu kinde in gebar .>
Nû gap rennewart vil gar
daz lânt sîner reinen vruehte.
an des jugent lag vil zuehte,
der nam ez als er solde.
Rennewart von dannen wolte
wider in sin kloster varn
unde nit die reise lânger sparn.
vil leit was daz malfern,
unde begunde an in mit vlize gern
daz er durch in dâ entwalte,
biz er sin lânt gestalte
daz ez mit êren stuende.
 <sun, des bin ich nit tuende,>
sprach der künec rennewart.
 <ich wil varn mine vart,
sun, des solt du mir nit wern,
ob ich mac die sel ernern
mit kirchgengen unde mit gebet.
was ich sunden ie getet,
der wil ich werden âne.
bî sante juliane
sol mîn lîp ersterben,
unde doch umme got erwerben
daz paradys von sîner gebe.
wizze, sun, die wile ich lebe,
sô bit ich umme uns beide,
daz uns got von suenden sheide
durch sine reine guete.
Malfer, got dich behuete
unde wise dich des besten
von hiute biz hin zum lesten.
dâ mit pflege dîn daz kint
 (unde aller der die bî dir sint)
daz âne suende geborn wart .>-
 <wizze, vater, daz ich die vart
endelichen mit dir var .>-
 <sun, ez ist zu breit dîn shar;
dâ von in dime lânde wis.
mir ist mîn spise ungewis,
der ich sol biz zu prides leben.
got kan wol die notdurft geben,
des troest ich mich vil sere .>-
 <sol ich dich iemer mere,
vater, gesehen oder niht?>-
 <ich truwe nit, sun, der geshiht,
daz diu uns geshehen kuenne .>
 <
Rennewart, mir armen guenne
daz ich, hêrre, var mit dir
unde ruoche gedenken, daz du mir
hast gedient in striten,
unde la mich mit dir riten,>
sprach willehelm der markys.
 <markis, du bist nit sô wis,
als du doch hast der jare.
gelaube mir des zeware
daz ich nieman mit mir laze.
ich wil varn mine straze
alleine unde nieman mere .>
dâ mit tete er die hinkere,
dô urlaup sin lîp genam.
Vil shier er hin zu prides kam;
gein der zelle er dâ gahte.
als er dar zuo genahte,
dâ vant er beslozzen daz tor.
dâ stuont er eine wile vor,
doch vil kurtze stunde.
zubozen er begunde
vil vaste unde vil helle.
der portner kam vil snelle
gelaufen unde nit gegangen.
er wart von im enpfangen
vil harte vroelich unde wol.
er sprach: < vil lieber hêrre, ich sol
mich gein iu alsô bewarn
daz nit als mime vorvarn
mir geshehe .> < daz ist iu guot,>
sprach rennewart, < ob ir daz tuot .>
dâ mit er in daz kloster gieng.
vil minnencliche man in enpfieng;
die bruoder unde knehte,
ich waen, sie taten rehte:
unde waer er zornig worden,
er hete wider dem orden
vil lihte getreten etteswa.
der appet kam gegangen dâ,
als er vernam daz maere
daz rennewart komen waere,
unde hiez in willekomen wesen.
er sprach: < daz ir sit genesen,
bruoder, des lob ich got.
mir ist liep daz ir daz gebot
hât geleistet, daz mir gehiez
iwer lîp, dâ ich iuch liez
mit dem markyse varn.
bruoder, ir suelt mir enbarn,
wie iu dort si gelungen .>-
 <meister, dâ hân wir betwungen
âne strit der heiden vil.
nieman ich des danken wil
wan mime sun malfern .>-
 <bruoder, nû wil ich nit enbern,
irn bringet mich ûf die vart,
wie iwer sun iu wider wart,
der sô lânge under wegen
ist gewesen unde gepflegen
hât des glauben der heiden .>
er sprach: < des wil ich iuch besheiden,>
Rennewart zu dem appet sprach:
 <von gotes gebot daz geshach
daz ich mit mime kinde streit
unde nie groezer nôt geleit
an keinr stat von keinem man.
mîn kraft mir vil dicke entran
von den ungefuegen slegen,
die er ûf mich kunde legen
mit sîner stangen swaere.
er was mir sô gevaere
daz er mich dicke brahte dar,
daz ich gienc, inweste war.
dâ wider gab ich im daz gelt,
daz er wande, er mueste die welt
von mînen slegen rumen.
wir kunden uns nit sumen
an den slegen die wir sluogen
mit stangen die wir truogen,
biz daz wir wurden muede.
der mit slegen alsô luede
einn stark geworhten wagen,
er enmohte der slege nit getragen.
nider wir bede sazen
biz daz wir der muede vergazen.
dâ vragte ich in der maere,
von welhem geslaehte er waere
der soelher krefte pflege.
ich sprach: « ez ist vil wege
daz du sîs mins geslaehtes,
anders du dich nimmer maehtes
mîn sô lânge hân erwert;
dîn leben mueste sin verzert . »
er sprach: « ich wil mich wenig shamen,
ob ich sage mins vater namen,
der ist geheizen terramer . »
 «sun, sô wil ich nit mit dir mer
vehten, wan du bist mîn kint,
sit diu maer alsô sint:
du bist genant malfer.
sun, du solt wesen der
der nû zu disen ziten
mit mir sol lân sin striten . »
des kamen wir gar ueber ein
daz unser haz brach enzwein:
nimmer wir uns gesheiden.
mîn sun shuof die heiden
ueber mer âne toten,
gnuoge des glauben noten.
alsus hân ich in vunden
unde mit nôt ueberwunden .>
Der appet sprach: < ir habt mich wol
besheiden iwers kummers dol.
ir suelt haben guot gemach .>
was er wolte daz geshach.
der ie missewende vloch,
sin ding er gar gein gote zoch:
von der kirchen kam er selten.
er begunde gote gelten
swaz er suenden ie begie.
sin lîp erwarp ûf erden hie
daz sin sele heilig wart.
der getriwe rennewart
lebt als in diu regel hiez.
sin lîp des nihtes nit enliez
waz sime kloster wol gezam.
die muenche lebent nû nit sam
als sie lebten bî ir tagen.
kein sieche rar in nû nit klagen
sinen siechtum durch kein zeichen.
Nû wil ich vuerbaz reichen
mit spruechen von dem markys,
des hant durch den hohen prîs
hât gebrochen manic sper.
wie gewuerbe künec malfer,
daz hoeret, in sime lânde.
mit êren, âne shande
lebt er dâ in sinen tagen.
ich wil nit mer von im sagen
hie nû zu disen ziten.
ich wil des ziles biten,
als hât diu âventiure geboten.
Nû warn des markis boten
komen, die er hate gesant,
hin zu vrancrich in daz lânt.
die sagten disiu maere
daz der künec loys waere
vil gar des mit herzen vro
daz in gelungen was alsô,
unde sprach, er woelte gern enbern
durch sinen sun malfern,
der was geborn von sîner art,
des lândes zu portebaliart;
unde er woelte in gerne sehen,
sô daz erste moehte geshehen.
sie sagten daz diu künegin
daz werbende wolte sin
daz sie malfern gesaehe,
unde vil shiere daz geshaehe.
Nû begunde diu minne
des marcgraven sinne
jagen hin gein provenzal:
wan dâ was sins herzen gral,
Kyburg diu wol gesuozte,
diu sime herzen buozte
wa von ez was beswaeret.
Kyburg was unervaeret,
sie entaete was den êren zam.
der markis alda urlaup nam
unde vuor heim in sin lânt,
dâ er vil guoter vriunde vant,
die dem lânde wonte inne.
alrerst ich nû beginne
der maer diu sagent wunder.
etlich maer vert dar under
des man vil lihte lachet
unde trurig herze machet
daz ez beginnet vröude pflegen
unde sich leides muoz bewegen.
der gelieben reiniu herzen
wurden gar âne smertzen
der sie ê pflagen dicke,
dô kyburge augen blicke
den marcgraven ersahen:
sie begunde gein im gahen
unde enpfieng den suezen werden,
daz nie man ûf der erden
sô suoze wart enpfangen.
sie sprach: < nû ist zergangen
waz mir leides ie geshach,
unde muoz mîn lânges ungemach
nû gar sin mir verswunden,
wan ich hân die vröude vunden
diu mir nû lânge was benomen.
Willehelm, wiz gote willekomen
unde dar nach, lieber hêrre, mir!
ich gedinge verre daz nû wir
iemer mit gemache leben
unde ungemaches uns begeben .>-
 <
Kyburg, daz vuege uns der got,
der gebot mit sime gebot
daz in ein reiniu maget gebar.
sin huote uns alsô bewar
daz uns der künec terramer
von disem tage nimmer mer
gefuege laster oder shaden.
ich weiz vür war, er wirt beladen
mit lânge wernder swaere,
als er vernimt diu maere
was er hie shaden hât erkorn.
daz leit kan vuegen im den zorn
der in vröude gar beheret
unde gar der welte wunne erweret .>
Kyburg sprach zu dem markis:
 <
Willehelm, du bist nû nit sô wis
als du shiede von mir hin:
ez ist verkert dins herzen sin.
la dînen untrost rasten,
den man sol nieman vasten
ê er von im tôt gelit
markis, wir süln vür dise zît
nit vuerhten terrameren,
daz wir mit herzeseren
von im beladen werden,
swie doch der breiten reden
daz dritteil si sin eigen:
er muoz an vröuden veigen
unde leides pflegen bî sinen tagen,
unde waer im nieman mer erslagen
wan pastigeweiz unde kalevaz.
die künege man vil hohe maz
gein wol gepristem prise:
Gemel von jerise
unde pelet von zemelone,
die vier nach wibes lone
den lîp satzten in wage.
mîn vater hât vil der mage
verlorn sit der stunde,
markis, sit daz du mich bunde
mit dîner minnen bande.
ouch gaebe du mir zu pfande
dîn herze umme mine minne .>-
 <swig, sueziu küneginne!
du manest mich gar zu verre.
ez weiz wol got, unser hêrre,
daz nie mê wart kein wîp
gein der ie mê mannes lîp
gewuenne sô groze minnen ger
als ich, vrouwe, hân zu dir
gehabet alle mîniu jar.
Kyburg, ich weiz daz vür war
daz dîn vater nit erwindet,
wanne er daz leit bevindet
daz er malfern hât verlorn,
sô wirt im ûf uns alsô zorn
daz er uns besitzet mit her;
sô bin ich dâ gein zu wer,
als ich mac aller beste,
unde vür gein im die geste,
ein her von mînem lânde,
die pfendent mit dem pfande
daz in an vröuden letzet
unde uns an vröude setzet .>-
 <
Markis, nû la die rede sin
unde sage mir, lieber hêrre mîn,
ob dir ie liep mîn minne wart,
war ist komen mîn bruoder rennewart
unde sin sun künec malfer,
die bede uns got sante her
zu helfe unde gar zu troste,
wan uns ir manheit loste?
maht du sie, hêrre, vinden?
wil mîn vater niht erwinden,
ern welle uns aber suochen?
solt kint dem vater vluochen,
des er nû lânge hât gepflegen?
awe! moeht er sich bewegen
mîn unde sîner hohen mage!
daz er des todes wage
hât gewegen alsô vil
daz diu zal ist âne zil.
daz er des leides ist genesen,
daz muoz michel wunder wesen .>-
 <
Kyburg, wir süln die rede lân
unde mit einander sueze gan
dâ wir pflegen gemaches.
nach muede du mir maches,
daz weiz ich wol, vil sueze zît.
wa liep bî sime liebe lit,
dâ dunkt kurtz diu stunde,
unde wol gesuezte munde
kuessent ein ander sueze,
dâ wirt ein sueze unmueze,
dâ von verswindet ein leit gar .>
Willehelm unde kyburg nit verbar,
sie taten als ich hân gesaget,
unde warn des unverzaget,
sie enpflaegen ein ander sô
daz sie nach leide wurden vro.
Nû het vernomen künec terramer
sine groze herze ser
unde den ungefuegen shaden,
dâ von sin herze wart beladen
mit zorn unde herzen riwe.
sin leit wart wider niwe
des er vor manegen jaren pflag.
von erst erz biz zum lesten wag
daz er nihtz dar an vergaz.
dâ er sin leit vil gar gemaz,
daz er nihtz dâ übersach,
hintz tybalde er dô sprach:
 <ich waene, künec tybalt,
ie mannes ich mê sô vil engalt,
als ich dîn hân engolten.
wir bede iemer solden
von rehte truren unser tage.
wizze daz ich ymme klage
die mage dich ich hân verlorn,
unde die künege hoch geborn
die durch uns sint tôt gelegen.
Tybalt, ich hân mich des bewegen,
wie vil mir luete si erslagen,
daz ich doch nit wil verzagen,
ich welle ir werben aber ein her
unde dâ mit varn ueber mer
unde rechen alle mine nôt,
oder ander rache ligen tôt.
wie kranc nû si diu heidenshaft
gein wer mit ritterlicher kraft,
ich weiz noch vil manic lânt,
daz mir nie helfe wart bekant
von den die dâ inne sint.
mîniu her sint ein wint
gewesen diu ich ie gewan,
gein dem daz ich prueven kan,
unde wil dich des besheiden:
ich weiz noch einen heiden,
der mir ein her wol vueret,
wanne in mîn bete rueret .>
dô sprach tybalt von arabi:
 <unde waern iwer genozen dri,
die moehten gehabn nit daz her,
ez lige tôt gar âne wer
von rennewarte unde von malfern.
ich rate, ob ir ez muegt enbern,
sô suelt ir ez lân mit willen wesen:
sie enlânt unser einen nit genesen.
ir wizzet wol daz ich der bin
des vröude unde êre ist dâ hin.
von dem ich daz hân verlorn,
hêrre, der ist von iu geborn.
nû sit ir im alsô gehaz
daz ich dâ von vil gar vergaz
mîner nôt unde klage die iwer.
ez enwart nie man getriwer,
danne ir, lieber hêrre, bint.
ir hazzet durch mich iwer kint,
daz ez hât an mir missetan.
owe! moehte ich den trost hân
daz ich mich soelte rechen,
darumme woelt ich versprechen
gar mîner hohen kronen gelt
daz ich ûf alytshantz daz velt
sô mit gewalte kaeme
daz den tôt von mir genaeme
der hochgelobte markys
unde arabel, diu ir prîs
krancte, dô sie mir entran.
nû sint dâ, hêrre, zwene man.
Rennewart unde sin kint,
die toten gar die heiden sint,
waz ir deweder begat.
Terramer, ez ist mîn rat,
daz wir bede hie beliben.
wir hân doch guoten wiben
gefueget daz ir triwe
pfliget iemer sender riwe,
wan wibes herze ist reine,
niwan arabel alleine
diu hât ir prîs gekrenket,
dar an mîn muot gedenket.
sie hât missetan an den werden goten,
die hant ir ir hulde verboten,
daz sie die nit gewinnen kan.
awe! ich unsaelig man,
daz ich den markis vieng
unde in zuhant nit hieng
durch die manegvaltigen nôt
die er uns sit vil dicke bot
an werder vriunde libe,
unde daz er bî mînem wibe
sitzet in mime lânde!
awe! des leides unde der shande
hân ich mich nû gar begeben,
unde wil vröudeloser leben,
dâ von daz ich an êre bin .>-
 <
Tybalt, dîn maenlicher sin
der ist gein êren gar verzaget.
dîn muot mir gar missehaget.
nû hân ich shande unde laster:
daz wil ich rechen vaster
danne ich ie getaete noch.
mir hât der markis ein loch
durch prîs, durch vröude gebrochen.
daz wirt von mir gerochen,
daz alle die kristenheit beclaget;
dâ von mîn prîs ertaget,
der was vinster als ein nacht,
unde werde ich wider an den pfaht
gesat dâ der gepriste stat
der geheizen ist der atmirat.
kein nam ist sô hoch genant.
Tybalt, ich weiz manic lânt
daz nie in ine helfe kam.
nû hoer, wie ist der lânde nam
unde der künege die sie hant,
die mich nit âne helfe lânt:
von ermenie boufinemias
in mîner helfe nie gewas,
dâ von daz ich ez im nie gebot,
der hilfet mir zu dirre nôt.
nû hoere von kyrone
dem künege lacedemone,
der hât in sime lânde
vil rîter, die sint wigande.
die vuert er durch mich ueber mer;
sô werdent vil gar âne wer
Malfer unde ouch rennewart.
sô vert mit mir die selben vart
von trasenze ingnoledoch.
des küneges prîs der ist sô hoch
daz nie lop dafuer geflaug.
ich waen, ie kint mê wîp gesaug
daz harter prises gerte.
mit sper unde mit dem swerte
hât er prises vil erstriten,
unde gnuoger prîs versniten
daz diu wunde ist iemer ser.
sin trost,> sprach künec terramer,
 <mich troestet daz ich wirfe nider
Orense, unde mir wahse wider
mîn vil gar verlorner prîs,
unde an willehelm dem markys
rîche maneges vriundes tôt,
unde an arabeln, diu dise nôt
mir vil gar hât gemachet.
vil geriten unde gewachet
wirt von mir, oder ich bringe ein her
alsô kreftig ueber mer
daz verderbet gar die kristenheit,
unde rîchet gar mîn herzeleit
daz mir dâ ist widervarn.
die vart wil ich nit lânger sparn.
Tybar von macedone
der künec hât siben krone,
daz wizze, von mînen henden.
ich wil nit boten senden,
ich wil selbe sin der bote.
von thessalânizens gamilote,
des muoter was mîn muome,
der künec nach prises ruome
in manegen lânden hât gestriten.
die zwene künege wil ich biten
daz sie rechen mînen shaden
der mich gar vröude hât entladen.
Kurchar der künec von krete,
unde von mesopotamie pylete,
unde salatiel von syrie,
die werden künege drie
vuerent mir die rittershaft,
der lîp hât ellen unde kraft.
Nunkar der künec von krite,
des prîs hillet sô wite
daz kein lop dafuer hoeret,
mîn leit im vröude stoeret
als er daz rehte vernimt.
sin getriwes herze des gezimt
daz er mir die helfe tuot,
diu sterbet kristenliche vluot.
von panfilie melachide,
unde von affrica der künec pride,
von alchia der künec melotte,
der drier künege rotte
ist von rittern alsô breit
daz dâ von der kristenheit
daz herze gar ershricket,
wanne ez ir auge erblicket.
von karoppe banemuot,
der reine künec ist sô guot,
als er mîn leit ervindet,
dar nach er nit erwindet,
ern helfe rechen mine klage,
die ich von tage ze tage
ie herzeclicher weine.
ich bin vil nah alleine
getriwer manne unde mage.
unsaelde hât ir lage
nû vil lânge ûf mich geleit.
von samarie marlogareit,
unde von kuome marzug,
der ellen vür sich kan den rug
dâ man sol die rotte brechen;
die künege helfent rechen
waz mir der markis ie getet.
Tervigant mîn got unde mahmet
die hant mîn gar vergezzen,
doch wirt orense besezzen
sô von den künegen beiden.
unde ê wir von dannen sheiden
ab dem velde zu alytshantz,
sô wil ich mins prises krantz
endelichen dâ vinden,
unde wil des nit erwinden,
mirn helfen alle die heiden wesen
unde vor dem tode sint genesen,
dâ ir doch wil wart erslagen,
der tôt ich muoz iemer klagen.
awe! lieber mage tôt,
der dâ sô sin ellen bot
daz er mit wer erslagen wart.
ey, unsaelig rennewart!
dîn lîp dînen bruoder sluog.
ein reines wîp iuch bede truog
unde ander dine bruoder.
die werdent aber ein luder
gein der kristenlichen shar.
wie dâ unser ding gevar,
ich vare mînen kinden bî.
ich wirde nimmer leides vri
ê ich zu provenzale kume,
ich gewinne dâ shaden oder vrume.
dâ mit wil ich nû werben,
dâ von muoz vil verderben
die der tauf begozzen hât .>
Terramer der atmirat
warp sine hervart vaste.
hin zu manegem werden gaste
kam der rîche man geriten
unde begunde die mit vlize biten
daz sie im die hervart swueren
unde nach küneges êren vueren.
alsô verendet wart diu bet,
der künege ieglicher tete
swaz behagte terramere.
er gewan vil rîter mere
dan er gewuenne ie dâ vor.
sin muot der swebte hoch enbor
ûf den lieben vür gedingen,
daz er wande gar betwingen
mit gewalte al die kristenheit.
diu maer wurden alsô breit
daz ez befunden manegiu lânt.
dâ diu maer baldewin bevant,
der getriwe künec von valfunde,
sa bî der selben stunde
dem markyse er daz enbot:
daz er wuerbe, des wuerde im nôt,
wie er gesatzte sich zu wer.
Terramer woelte ueber mer
vuern verre rîter mê
dan er gefuorte ie ueber se.
unde daz er wolte bringen dar
von risen eine michel shar,
unde die vuort im kyron
von lacedemon, der manegen lon
enpfangen hât den gaben wîp.
der maer wart kyburge lîp
sô leidig daz ir gar geswant
unde nah ein sterben was bekant.
Der bote sach daz ungemach.
hin zu dem markyse er dô sprach:
 <
Willehelm, hoch geprister man,
der grozen nôt ich verban
Kyburge, diu hie sterben wil.
ir lîp der ist gepriset vil
in dem lânde zu valfunde.
sit her von der stunde
daz baldewin wart getaûfet,
diu reine hât hie gekaûfet
mit ir kueshe daz paradys.
der vor aller witze ist wis,
der enbinde dich von dirre nôt.
nû tuo was bî mir gebot
Baldewin der vil getriwe.
verzage nit durch die riwe
der dîn lîp in triwen pfliget:
wer sin ding zum besten wiget,
daz wirt vil lihte daz beste .>-
 <awe! wer rehte weste
mine herzeliche nôt!
ich lige mit kyburge tôt,
ob ir reiner lîp erstirbet.
sinen willen hier erwirbet
vil gar der vogt von baldag .>
diu âne maht in sorgen lag,
tete ûf diu augen unde sach.
diu liebe zu dem lieben sprach:
 <ey, willehelm, vil lieber man,
waz uns got unsaelden gan,
daz aber mîn vater terramer
uns wil vuegen herze ser,
ob er mac, mit grozem her!
du solt dich rihten zu wer,
vil lieber hêrre, swa du maht,
unde solt den tag, dâ zuo die nacht
senden gein dînen magen,
die gein dir ie helfe pflagen,
alsô du die suochest an sie.
sô grozer nôt gepflag ich nie,
als ich nû von sorgen dol,
daz uns nû verderben sol
die risen die kyron bringet.
dâ mit er gar betwinget
die der tauf hât bedecket.
sin rache er nû sô recket
daz wir komen in groze nôt.
der vür uns sin leben bot,
der sol komen uns zu troste.
sin helfe uns noch ie loste
wan wir warn in noeten.
awe! sol mich nû toeten
Terramer der gar verworhte?
sô hatte ich nie kein vorhte
daz mich verderbte sin gewalt.
ich weiz vür war daz tybalt
an uns nû rîchet sîniu leit,
die in von prise hant gejeit
unde gemachet aller vröuden bar.
daz mich muoter ie gebar,
daz muze got erbarmen.
ê ich an sinen armen
zu keiner zît mê gelaege,
des lebens ich mich ê bewaege.
awe! vil lieber willehalm,
mir hât vil dicke suezen twalm
dîn minne dâ her gefueget.
awe! daz nit genueget
unsers kummers altissimum!
Maria, uns zu troste kum
umme dîn kint, den suzen gote!
nû ist er doch unser aller tote,
die kristenliche sint getaûfet.
Eva hât uns verkaûfet.
dô enbant sin urstende
unser kummerlich gebende,
sô daz er brach die helle.
vil lieber got, nû velle
Tybalden unde terrameren!
die wellent die kristenheit beheren
des libes unde ouch des guotes .>-
 <
Kyburg, wes du an in muotes,
des geruoche er dich gewern,
den kunde ein maget gebern
von gabrieles worte;
daz ist ein hymel porte,
die mueze uns genaedig wesen.
wir suender kuenden nit genesen,
wan ir guete die sie hât.
Kyburg saelig wîp, nû rat
weder ich belibe oder var.
wizze daz wir verderben gar,
vrouwe, ob ich belibe hie.
ich weiz, vind ich lebende sie
die mir hie geholfen hant,
daz sie mir aber zu staten stant,
als uns der bote gesaget hât.
ich wil varn an allen rat
unde suochen mine vruende.
gaebe got daz ich sie vuende:
daz ist mîn vater unde sîniu kint,
die mir ungeswichen sint
dar zallen mînen noeten.
sie lânt sich mit mir toeten,
gar an angest ich des wise,
ob ieglicher waer ein rise,
die er vuert der atmirat.
swie ez uns dar nach ergat,
wir süln uns vil vaste wern,
got sol uns sin helfe dar zu beshern.
ich wil riten unde suochen,
ob got des welle geruochen
daz ich vinde den künec malfern.
des vundes sol mich got gewern
dâ zu portebaliart.
lebet bruoder rennewart
datz sante juliane,
vür war sô wird ich âne
mîner herzelichen sorgen.
sueze kyburg, ich wil morgen
varn ûf mins gelueckes vart
in daz lânt zu portebaliart.
daz mir got helfen mueze!>
Dâ sprach kyburg diu sueze:
 <
Willehelm, vil lieber markis,
nû volge mir, unde bist du wis,
als ich dir nû raten welle.
dînen muot dar nach stelle
daz du varst gein naribon.
dins vater triwe hât den lon
bejaget an dem prise.
Heimrich der ist sô wise
daz er dir wol geraten kan.
bit den vil getriwen man
daz er dine brueder besende
unde dîn ding mit in verende,
unde laze sie alle vernemen
dîn leit, sô muoz sie gezemen
daz sie dir zu staten stant,
als sie ê vil dicke hant
in dime kummer getân.
dar nach solt du des nit lân,
du gesprechest künec loysen.
den solt du des underwisen
daz er daz rîche alsô wer
daz nit diu krone ir prîs verzer.
dar nach rit zu den vranzen
unde mane die ir vianzen
unde ir vil hohen werdekeit,
daz sie dir helfen die kristenheit
wern unde den gelauben;
des welle uns terramer rauben,
als erz hât versuochet ê.
sprich daz du sô wol nie mê
bedorftest gein der heiden her
alsô krefteclicher wer .>-
 <
Kyburg, nû hoere mînen muot,
der sol dich, vrouwe, dunken guot.
ich wil gein portebaliart
rehte riten mine vart
unde mîn leit klagen malfern,
des triwe kan des nit enbern,
ern stande mir zu staten
gein terramer dem atmiraten
unde gein al der heidenshaft.
ich getruwe des sîner kraft
daz er die risen gar gelege,
daz keiner nimmer bein gerege.
dar nach wil ich gein prides kern
zu rennewarte, den kan lern
sin triwe daz im gezimt,
als er mine nôt vernimt,
daz er mit mir dannen vert.
unde ist daz im der appet wert,
daz hazzet er vil lihte sô
daz ez der appet wirt unvro.
dar nach wil ich gein naribon.
mins vater triwe hât den lon
der gein prise lute diuzzet.
sin ellen nit verdriuzzet,
ern helfe wern mir daz lânt.
dar nach wil ihz tuon bekant
mînen bruedern allen sibenen,
daz muoz vor aengsten bidemen
alle ungetauftiu sprache.
die gestaten nit der rache
die gerne an uns tybalt
taete, het erz gewalt.
dar nach gesprich ich loysen .>-
 <den solt du des underwisen
wie daz rîche wirt geletzet
unde von werdekeit gesetzet .>-
 <dâ mit wil ihz rumen,
mine vart nit lânger sumen.
Kyburg, nû ruoche mich gewern
des ich an dich woelle gern.
ich wil dich betliche biten,
ez sol von dir sin vermiten,
swaz sich gein aengsten ziuhet.
ob daz dîn herze vliuhet,
daz zimet wol uns beiden.
mîn lîp der sol die heiden
alsô vaste unde vil ersterben,
dâ von terramer muoz erben
ein leit daz nimmer zergat.
liebiu vrouwe mîn, nû rat,
waz wir dem künege enbieten,
unde den boten sô gemieten
daz wirz âne laster sin.
uns hât der künec baldewin
der triwen vil wol ginnet,
daz uns sin herze minnet .>
Kyburk sprach: < mich dunket guot,
dâ enbiut im, hêrre, dînen muot,
welhe du helfe woelles biten,
ez wirt nit von mir vermiten,
ich gebe im sô vil guotes
daz er uns ist holdes muotes .>-
 <vrouwe, sô heiz in her gan!>
sa zuhant was daz getân.
der bote kam gegangen
unde wart wol enpfangen
von den zwein, die dâ stuonden
unde sich vil triwen ruonden
von dem künege von valfunde.
Willehelm im sagen begunde.
er sprach: < saelig rîter guot,
ein ding durch mich tuot.
swaz ich iu sage, daz merket,
iwer sinne dâ gein sterket.
dem künege daz von mir saget
 (des triwe ist gein mir unverzaget,
des hât er mich wol innen braht),
mîn sin habe sich des bedaht
daz ich mine vriunde wil gesprechen
unde daz gerne wil zechen
daz ich mich terramers erwer.
saget im vür war daz sin her
von uns hie mueze ersterben.
ich truwe die luete erwerben,
daz in diu vart geriwet.
sin leit daz wirt geniwet,
daz im ûf alytshantze geshach,
dâ ich vivianzen rach
unde mylen, mîner swester kint.
diu rache ist vil gar ein wint
diu dâ geshach in beiden.
ez muezen nû die heiden
alsô roeten den larkant
daz es dem mê wirt bekant:
dâ der larkant drin rinnet,
der roete ez dâ beginnet.
saget dem künege baldewine,
daz sin triwe an mir shine,
daz hât er mir erzeiget wol.
ich weiz daz mins kummers dol
in alsô hart muet als mich.
hin zu baldewine sprich,
daz er kome, ob er mege.
dar an sine sinne lege,
ob er künec terramern
sins muotes muege verkern.
welhe antwuerte er dâ vinde,
sin triwe danne nit erwinde,
ern biete mirz zuhant .>-
 <hêrre, ich tuon iu daz bekant
daz vür war der atmirat
sine riese durch nieman lat.
dar nach tuet als iu behage!
iwer botshaft ich alle sage
dem künege von valfunde.
ich bin hie zu lânge stunde.
shaffet daz ich ez rume.
vil lihte iuch bede ich sume,
iuch unde mînen lieben hêrren.
sinen hulden muoz ich verren,
daz ich mich hie gesumet hân.
ich wil nit lânger hie bestan:
iwern hulden wil ich nigen,
dort kein daz ding verswigen
daz iu zu staten komen kan .>
 <
Ich bit iuch, reine saelig man,>
Kyburg diu vil reine sprach,
 <daz ir mîn grozes ungemach
dem künege baldewine klaget,
unde daz mich leit von vröuden jaget.
wie kuende ich iemer werden vro,
daz kinde sines vater dro
die soelhen swaere vuegen kan.
von sînem hazze ist manec man
gelegen beidentalben tôt.
mine vil lânge wernden nôt
sol er mir helfen wenden .>-
 <vrouwe, mich mueze pfenden
an sele unde an libe got,
ob ich nit wese iwer bot
alsô daz ir ez bevindet.
mîn hêrre des nit erwindet,
er kome iu als er beste mac.
gein terramer er sich wag.
als er vernam daz terramer
wolte tuon den ueberker,
er besante san die sine
unde sprach: « die sarrazine
wellen den tauf uneren,
unde gar die sterben leren
die kristen luete sint genant.
wir süln in lîp unde lânt
helfen wern durch den tauf.
wir kaufen dâ mit saelden kauf,
daz ist daz reine paradys . »
Willehelm, werder markis,
la mich von dir sheiden hin.
gein wer vuege ich dir den gewin
daz blibet âne shande
mîn hêrre in disem lânde .>
Der markis sprach vil sueze:
 <ein arbeitlich unmuoze
wil uns zwene sheiden.
Kyburg, nû hilf uns beiden
daz wir daz lânt gerumen.
waz wir uns hie gesumen,
daz mac uns wol gewerren .>-
 <nû manet iwern hêrren,
den künec baldewinen,
daz er nû laze shinen
daz er gewancte an gote nie,
sit daz er den tauf enpfie.
dâ mit solt du zu lânde varn.
er sol die reise nit lânger sparn,>
sprach kyburg daz reine wîp,
 <im sol ê mîn leidig lîp
teilen sô mit mîn guot
daz er uns willecliche tuot
getriwen dienst, wa er mac .>
zwei hundert mark man im wag
an die shif die er brahte dar.
der bote dâ gein nit verbar,
ern nige gein der grozen gebe,
unde sprach: < hêrre, die wile ich lebe,
sô ist mîn dienst iu bereit
mit triwen âne kuendekeit.
daz wizzet zaller stunde .>
sus vuor er gein valfunde
mit vröuden sunder swaere.
dô baldewin diu maere
vernam, diu horte er gerne,
daz des prises tagesterne
wolte setzen sich zu wer.
er sprach: < ich wil im ueber mer
zehen tusent rîter vueren,
die wol getuerrent rueren
ir hende wa man striten sol.
die heiden muezen uns den zol
geben daz sie gar sterbent:
den solt sie hier erwerbent
an uns, die des taufes pflegent .>
 <dar nach iwer sinne wegent,>
sprach der getriwe kavasar,
 <hêrre künec, nemt des war
daz ir iuch nit sumet dran.
sô wol ich nit gesagen kan,
als ez mir enpfolhen ist.
woelt ir iuch sumen lânge vrist,
sô mac der künec terramer
vor iu tuon den ueberker.
daz mac iu komen zu dem boesten.
ich wil iuch, hêrre, troesten
daz der markis sich sô wert
daz manegem heiden wirt beshert
in provenze der tôt.
Kyburg diu reine iu enbot
daz ir ir leben ruohtet wern;
des woelt ir vater sie behern,
ob erz moehte gefuegen .>-
 <mînen oeheim solde genuegen
maneger ungefuegen tat,
die er dâ her vil dicke hât
begangen durch tybalden.
in verluesten manegvalden
ist der voget von baldag.
erste er nû erwerben mac
in des graven lânde
merren shaden unde shande.
kumt im heymrich von naribon
unde sîniu kint, diu hohen lon
von dem prise enpfangen hant,
ich weiz vür war daz sie begant
an den heiden grozen shaden:
in bluote sich muezent baden
ir swert ûf alytshanze.
manec wol gesliffen lânze
in die heiden verborgen wirt.
Heymrich der alte nit verbirt,
er mache rot sin brunes swert.
Heymrîches prîs ist sô wert
daz er vor manegem prise gat,
der doch hoch lop erworben hât.
dâ mit wil ich besenden,
der triwe muoz genenden
mit mir gein provenzale hin.
gar an angest ich des bin,
ich ensi in drizzic tagen bereit .>
 <daz hoehet iwer werdekeit,>
sprach der bote der dâ was gesant
zu provenzale in daz lânt.
Baldewin nit lânger beite,
zu der verte er sich bereite
kuencliche unde vil shone:
gar nach des prises lone
warp der von valfunde.
mîn kunst nû gerne kunde
der maer iuch wol berihten,
daz ich erste nû muoz tihten
diu maer diu vil wilde sint.
Wie gefuer heymrîches kint?
daz mueget ir gerne hoern hie.
Willehelm zu kyburge gienc
unde sprach: < vrouwe, ich wil varn .>
 <sô solt du, hêrre, daz bewarn,>
sprach kyburg diu vil reine,
 <du solt nit varn als eine
als du hast gevarn ê.
ich waene daz ez misseste
dime hochgelobten prise.
durch guot ich dich daz wise:
var als ein lândes hêrre!
weder du nahe oder verre
blibest, daz ist dir unbekant.
du muost vil lihte manic lânt
erriten, ê du vindes sie
die uns zu nôt gestuonden ie.
wolte got, vil lieber markys,
daz wir waern in dem paradys,
sô lebten wir gar âne angest.
biz daz wir leben lângest,
sô tun wir nit wan sorgen.
mir muoz leit nû sorge borgen,
biz daz du kumest her wider.
mîn vrauede laege dâ nider,
wan daz mich vraeut ein lieber wân,
den ich zu dînen vriunden hân:
daz ich werde nû von in erlost,
daz ist nû mîn bester trost.
awe! daz mich got werden hiez
unde nit sin guete wesen liez
daz ich nie waer worden!
sol mich nû hie ermorden
von des libe ich bin geborn,
sô waer mîn werden baz verborn.
ez wart sô leidig nie mîn sin.
nû wilt du riten von mir hin,
hêrre, zu dem vierden male.
ich hân zu provenzale
gedolt manec herze ser.
sô grozes leit geleid ich nie mer,
als daz ich nû muoz liden hie.
der den tôt durch uns enpfie,
dem wil ich dich, hêrre, ergeben.
sin leben daz kan iemer leben:
ie unde ie er lebende was;
dâ sin ein reiniu maget genas,
dô wart er jung unde doch sô alt
daz sîniu jar sint ungezalt.
sin geburt noch geshriben stat,
unde wie vil diu jare hât .>
Willehelm zu kyburge sprach,
der er zu der hoehsten liebe jach:
 <vrouwe, nû wil ich von dir
sheiden . daz du riete mir,
mîn muot kan sich dar stellen.
ich wil vuenfzig gesellen
vuern zu mime gesinde.
nimmer ich des erwinde,
ich tue swaz dir behaget wol.
dîner kummerlichen dol
solt du, vrouwe, dich bewegen.
nû wil ich geben dir den segen
des der uns alle werden hiez .>
Willehelm dô des nit enliez,
zu sînem reinen wibe er gieng.
vil nah er sie zu im gevieng
unde begunde sie sueze kuessen.
mit wazzers rîchen guessen
begunde sie die augen netzen,
grozen jamer zu herzen setzen.
dô der markis von ir shiet,
diu gotes guete in beriet
sô daz sie in kunde wisen,
den reinen werden wisen,
diu dâ gieng gein portebaliart.
dô er in die stat gekam
unde er liebiu maer vernam,
daz loys der romaere
dâ bî malfer waere
unde sin wîp diu küneginne,
hete leit sins herzen sinne,
von dem vunde daz verswant.
Willehelm der kam zuhant
zu im shone dar gegangen
unde wart vil sueze enpfangen
von der künegin unde von loyse.
Malfer zu dem markyse
sprach: < gote unde mir willekomen!
nû wirt mir gar benomen
waz ich leides ie gepflac.
ez muoz nû mîner saelden tac
ertagen von dîner kuenfte.
het ich mîn liep daz vuenfte
bî uns gelieben viern hie!
mir wart wîp noch lieber nie
danne kyburg mîn base.
diu glichet sich dem adamase:
sie ist reine unde vil staete.
ey, was ich vröuden haete,
ob mîn wunsh war waere!
markys, nû sage diu maere
diu dich her hant getriben.
dîn lîp waer dort beliben,
wan daz dir neizwaz wirret
daz dich an vröuden irret .>
Er sprach: < ich wil dir sagen
unde mîn leit iu beiden klagen:
ich dole herzecliche nôt.
künec baldewin mir enbot,
der getriwe von valfunde,
daz in vil kurzer stunde
Terramer woelt ueber mer
mit eime alsô grozen her
daz er groezers nie gefuorte,
sit mich sin haz ruorte.
dâ gein mîn vorhte ist nit ringe.
er enbot mir daz im bringe
ein künec, der heizet kyron
unde ist von lacedemon,
starker risen wol drizec,
unde daz terramer si vlizec
wie er mit der heidenshaft
verderbe kristenliche kraft.
hêrre künec, dâ ratet zuo
daz er iht an dem rîche tuot,
daz ir nimmer ueberwindet.
Terramer des nit erwindet,
er kome zu provezale her .>
dô sprach der künec malfer:
 <
Willehelm, gehabe dich wol!
mîn stange den heiden git den zol
daz ir vil wirt ertoetet.
der larkant wirt geroetet,
daz im diu luter gar zergat
unde nit wan rote varwe hât.
Loys, lieber hêrre unde âne,
ich hoere sagen, des rîches vane
suel nimmer vuoz entwichen.
welt ir dem rîche geswichen,
sô wirt diu krone entêret.
iwer sinne dar nach keret
unde behabet der krone ir prîs .>-
 <nû rate mir, wiser markys!
swaz du ratest daz geshiht .>-
 <hêrre, sô enlat des niht,
irn gebietet in den rîchen
den künegen, armen unde rîchen
den graven unde den hêrren,
den nahen unde den verren,
daz sie wern des taufes segen.
welhe der helfe sich bewegen,
die suelt ir haben vür heiden
unde von dem taufen sheiden
unde betalle hân ir guot .>
 <ich bin der daz gerne tuot,>
sprach der künec loys.
 <
Willehelm, der kronen prîs
wil ich wern, biz ich tôt gelige
oder dâ behabe den sige.
ich getruwe gewinnen ein hêr
daz terramer her über mê
kein sô grozes nimmer bringet.
groz leit mîn herze twinget,
daz terramer der atmirat
sô dicke daz versuochet hât,
ob er mich moeht entêren
unde den glauben verkêren.
des war nû wil ihz im sô wern
daz maneger muoz verzern
in sime dienste daz leben .>-
 <sun malfer, du solt in geben
die tref mit dîner stange,
daz der kurtze unde der lânge
süln von dir tôt geligen.
des lebens werde mir verzigen,
ich wil selbe sin dâ mite.
daz ihz alda her vermite,
daz vergebe mir der sueze krist.
Malfer, ich wil nit lânger vrist
vür war wesen hie.
ich wil gesprechen dise unde die,
die ir krone von mir tragent.
ich weiz wol daz sie nit verzagent,
sie helfen mir wern daz rîche.
wir süln vil ritterliche
in gotes namen tôt geligen
oder den heiden an gesigen,
daz ist mînes herzen ger .>
dô sprach der künec malfer:
 <ez ist rehter küneges muot,
wa ir wert des rîches guot.
ob ir nit des rîches haetet,
wa ir willehelme helfe taetet,
des soelt ir iuch kleine shamen,
sin swester von iu hât den namen
daz sie heizt ein künegin .>-
 <
Malfer, la die rede sin.
wizze vür war, ich bringe ein her,
kumt terramer ueber mer,
daz in diu vart geriwet.
mit staete dir si vertriwet,
daz ich kome sô ich beste mac.
ich nenne dir einen tag,
daz merke, lieber markys,
zu leny bî paris,
dâ mîn jungste sammenunge wirt.
wizze, du bist unverirt,
ich welle dir helfen tungen
Alytshantz mit maneger zungen,
die kuennen die heiden sprechen.
ich wil dir helfen rechen
dîner swester sun vivianzen,
den jungen, prises glânzen,
unde anders manegen werden degen,
die dâ von sint tôt gelegen.
mîn vane sol vür sich rucken,
der heiden her sô drucken
daz sie shiere ligen tôt .>-
 <hêrre künec, nû wirt iu nôt,
wie vaste ir daz rîche wert,
iu sint zwene lone dâ von beshert:
ûf erden hie der welte prîs
unde zu hymel daz paradys .>
Diu künegin an ir bruoder sach,
zuo dem si vil sueze sprach:
 <wizze daz ich dich minne
mit herzen unde mit sinne.
unde bedarf der künec soldes,
ich gibe im durch dich goldes
daz ez in dunket gar zu vil.
dem gib ihz swer im dienen wil.
wir süln dâ vor nit guotes sparn.
ich wil mit dem künege varn
unde sehen dîn vil reines wîp.
wol sie daz ir kuesher lîp
ist an lobe alsô breit!
kummer den ir herze treit,
daz sie dâ vor ist genesen,
daz mac wol ein wunder wesen.
mir tut der gedinge wol
daz ich ir lîp gesehen sol.
mirst leit daz ich sie nie gesach .>
der markis vil suoze sprach:
 <gnade, liebiu vrouwe mîn,
ir suelt mir genaedig sin
wider den künec loysen.
an den willen suelt ir in wisen,
daz er kome sô er beste muege .>-
 <bruoder, ob ê sich selbe truege,
......daz waer sin vriunt der beste,
von erste biz zu leste
waer diu krone enkroenet
unde iemer mer gehoenet.
merke was ich sprîche:
ê er der wêr entwiche,
daz gelaube, lieber markys,
er verspraeche ê daz paradys,
daz er daz nimmer gesaehe.
bruoder, ob ich dir verjaehe,
daz nit waer war geseit,
daz krancte mine werdekeit .>-
 <des gnade ich iu beiden.
nû wil ich von iu sheiden
unde varn gein naribon hin.
ist daz ich vinde lebendig in
unde sîniu wol gepristen kint,
die bnamen mine bruoder sint,
ich weiz wol daz sie des nit enlânt,
als sie mîn leit vernomen hant,
sie enhelfen rechen den gewalt,
den ûf mich briwet tybalt .>
Dâ sprach rennewartes vruht:
 <la varn dinr gedaenke suht,
markis, unde gehabe dich wol.
zu dîner kummerlichen dol
mîn lîp mit triwen dir gestat.
nû ruoche hoern mînen rat:
sô du kumes zu naribone,
sô enpfahet dich vil shone
dîn vater unde dîn muoter.
markis, hêrre vil guoter,
sô du dîn ding verendes,
sô sich daz du wendes
dînen muot hin gein prides.
wie du die vart vermides,
sô enruochet dîn diu saelde niht.
als mîn vater dich ersiht
unde er dins leides innen wirt,
sin lîp nimmer daz verbirt,
ern tuo mit dir die dannen vart.
wir zwene machen helme shart,
unde wirt ir lîp sô versniten
daz ein sterben wirt unvermiten.
ich enwil dir vuern nieman
wan die biz ûf die riemen
die shilte getuerren verhawen.
ich laze die heiden shawen
daz wir glauben an den krist
der geborn von einer maegde ist .>-
 <
Malfer, nû lon dir got
daz du mînes lasters spot
mir wilt helfen wenden.
Malfer, ich wil genenden
unde lânger nit beliben hie,
den suochen der mich nie verlie
unde der mîn giht zu kinde!
swie ich in lebendig vinde,
sô ist zergangen mîn ungemach .>
Hoert was heiles im geshach:
innen daz er urlaup nam,
ein rîter vaste geilet kam
unde brahte disiu maere,
daz heymrich komen waere,
der gepriste von naribon,
des lob ie hete hellen don,
unde sîner suene wol viere.
got kan wol helfen shiere
swem er wil genaedig sin.
daz wart an willehelme shin.
got kunde in beruochen,
die er dâ solde suochen
unde nah in durch riten manic lânt,
daz er die âne suochen vant.
dâ die vürsten warn komen
unde daz zu hove wart vernomen,
sie begunden gein in gahen
unde sie vil suoze enpfahen.
Diu künegin kam dâ mite
unde trat nit vrouwen trite,
wann sie vil vaste gahte.
dâ sie zu in genahte,
sie kuste sie alle an den munt
unde sprach: < ez ist manic stunt
daz iuch mîn auge nie gesach .>
Heymrich vil suoze sprach:
 <vrouwe, daz wir iuch hân gesehen,
daz ist gar dâ von geshehen:
uns wart gesaget ein maere
daz hie ein künec waere,
unde daz der hieze malfer
 (durch den sin wir komen her),
unde er si rennewartes kint.
mîn vröude ist lânge gewesen blint
diu etteswenne lieht glaste.
von disem vil werden gaste
wirt mir mins kummers buoz,
sô daz ich vröude pflegen muoz.
vrouwe künegin, zeige in mir .>-
 <vater, sich! er stet bî dir.
du gesaehe nie sô shoenen man .>-
 <vrouwe künegin unde an,
ir welt mich loben gar zu vil,
unde machet daz ich waenen wil,
ich si der ich doch nit enbin:
unde hân ich rehten mannes sin,
sô suelt ir lobes mich erlân
wan des ich die volge hân .>-
 <wol mich, herze liebiu vruht,
daz du erkennest êren zuht!
vil wol daz mime herzen tuot.
dîn lib ist mînes libes bluot.
dîn lib ist von mir geborn.
sun, dir sol nit wesen zorn
swa ich dich lobes rueme
unde dine shoene blueme
nit wan von der warn tat.
dîn lîp gar die volge hât:
swa man shoene an lueten welt,
dâ ist dîn shoene ûz gezelt .>
Dâ disiu rede von in geshach,
die vürsten vuorn an ir gemach
daz in dâ was gemachet:
an koste nit verswachet
was diu pflege die man in bot.
der markys sprach: < mîner grozen nôt
wil ich, vater, iu verjehen.
swa mir iht leides ist geshehen,
daz waz ein wint untz her.
an iwer gnade ich helfe ger.
der bedarf wol mîn lîp
unde kyburg daz arme wîp,
ûf iwer gnade ich ir gehiez
daz iwer helfe sie loste .>-
 <markys, ich kume zu troste
Kyburge unde dir, liebes kint.
ir zwei mir geliche bint:
sie ist mir liep, du bist mir sam.
der durch uns ein sterben nam
an dem kruece, der rihte daz,
daz terramer sô grozen haz
mac gehan gein sime kinde.
nimmer ich des erwinde,
ich engehelfe iu beiden von der nôt,
oder ich gelige bî iu tôt
unde dîner brueder viere.
manege rîche baniere
sol man hie von uns shawen.
aber süln wir swerten hawen
die heiden, als sie von holtze sin.
vür war ich lege der sarrazin
mit mîner hant sô manegen tôt
daz der larkant wirt sô rot
daz im der luter entrinnet
von ir bluote daz drin rinnet.
dine brueder die hie stant
nammer ungerochen lânt
die vil grozen herze ser
die der künec terramer
begat an disem lânde.
daz laster unde diu shande
ist der die sint getaufet.
ez wirt von uns gekaufet
daz paradys mit den slegen
die wir ûf die heiden legen,
daz sie dâ von muezen sterben.
mîniu kint, ir suelt erben
swaz ich prises hân erstriten.
von mîner hant ist versniten
manic helm der was herte,
wie vaste sich dô werte
der den helm zu haubte truog.
wir süln den grozen unfuog
an terramere rechen
unde wenden daz ansprechen
daz tybalt an kyburge tuot .>
 <vater, nû hoere mînen muot,>
sprach der pfalntzgrave berhtram,
 <keins dinges mich nie baz gezam,
daz ich mit tybalde strite.
mîn hant in lihte alsô versnite
daz der tôt in nit verbaere
unde kyburg gar ledig waere.
ich enwaiz was ich mê reche,
wan glaube was ich spreche,
bruoder, ich bringe dir ein her,
ezn si daz mirz got erwer,
des du blibest âne shame
unde mîn vürstenlicher name .>
 <du sprîchest wol>, sprach arnalt,
des herze was gein ellen balt,
der vürste von gerunde.
 <niemanne ich vür mich guende
der dem vogte von baldag
nimmer getaete keinen slag
nit wan von mînen handen.
ich gewinne disen lânden
ein vride vor terramere.
ich entroeste dich nit mere
wan daz ich bringe dir ein her,
ezn si daz mirz got erwer,
daz dâ muoz vil der heiden
von dem lebne sheiden .>
dô sprach buobe von kummarzi:
 <ich enwirde nimmer leides vri,
ê daz der künec terramer
gewinnet gar die herze ser
di er uns dicke hât getân.
bruoder, wis des âne wan,
ich enfuere dir die rittershaft,
die an der heidenlichen kraft
rechent swaz uns ie geshach .>
sin bruoder bernhart dô sprach:
 <
Willehelm, ich wil dir gestan
mit allen den die ich mac gehan.
mir ist liep, wirt der vil.
geshiht ez als ich waenen wil,
mîn lîp dir den dienst tuot
der alle die kristen dunket guot.
sie süln erclengen manec swert .>
dô sprach der vürste gillebert:
 <ich hân dîn helfe wol vernomen;
Willehelm, ich wil dir komen
mit eime her wol sô groz
daz kein vürste mîn genoz
kein groezers nit enfueret.
ez wirt mit slegen gerueret
von in daz der heiden her
gein uns belibet âne wer.
vater, wir soelten ez hie rumen.
wir muegen uns gar versumen,
ergrifet terramer die habe.
ez ist alsô ich vernomen habe:
er vuort von rittern alsoelhe kraft
daz er nie von der heidenshaft
gefuorte rîter mere.
ez ist zît der hin kere,
wellen wir den glauben wern
unde nit uns prises lân behern .>
Dâ sprach heymrich, der vürste wert:
 <du hast war, sun gillebert.
daz sumen swachet manegen prîs.
aller künege voget loys,
die dâ hât der tauf genetzet,
iwer ding gar dar nach setzet
wie ir erwert daz rîche!
unde swenne ich iu geswiche,
ich unde mîniu werden kint,
der hie viere bî mir sint,
sô mueze uns got dâ wenken
dâ er uns suelle bedenken,
die den glauben rehte hant .>
 <die triwe die ir an mir begant,>
sprach der werde künec loys,
 <des gebe iu got daz paradys.
Heymrich von naribone,
wizze, ich wer die krone
daz ich dâ bî tôt belige
oder terramer an gesige.
ir triwe erwerbent wol ein her,
swaz heiden kumet ueber mer,
daz wir den wol angesigen.
wir süln nit lânger stille ligen,>
sprach loys der romaere,
 <woelte got daz ich waere
swa mir waer daz beste.
Heymrich, ich vuere die geste
die sô verre gesezzen sint,
du bekennest sie unde dîniu kint,
sô ist nieman der sie erkenne .>-
 <wilt du daz ich sie nenne?>-
 <nein, hêrre, lat sie ungenant.
ir muezet nennen manic lânt
unde dar zu manegen werden man.
vür war baz iu nieman gan
daz iwer her werde breit
unde baz zu rittershaft bereit .>
Dâ under in diu rede geshach,
Willehelm vil suoze sprach:
 <vater, hoere mînen muot
unde rate was dich dunke guot.
ich wil zu lânde senden,
Kyburge kummer wenden
der irm herzen wonet bî.
wie mir hie gelungen si,
daz wil ich dar enbieten .>-
 <ob wir daz wider rieten,
darumme soeltes duz nit lân .>
sa zehant wart daz getân:
Kyburge er diu maer enbot.
daz maer sa ir herzen nôt
gar von leides stricke enbant.
Kyburg was sîner vröuden pfant,
dô was sie sinr vröuden stam.
der sheit alsus ein ende nam:
der eine vuor hin, der ander her,
als ie was des mannes ger.
dô was geshehen daz sheiden,
dô begundens ûf die heiden
mit vlize werben vaste.
Loys vil manegem gaste
dâ sine brieve sante.
mit vlize er sie mante,
daz sie im alle kaemen,
als sie die brieve vernaemen,
an den shoenen plân zu bandit,
dâ wurde in alles kummers quit
unde sie wuerden alle rich.
wie gefuor der vürste heymrich
mit sinen werden kinden?
sie enwolten nit erwinden
daz sie gelobet haten.
mit vlize sie dâ baten
die vriunde mit den gesten.
in kamen gar die besten
hin an die samenunge.
Kuende iu nû mîn zunge
gesagen gar diu maere,
wie gefur der lobebaere
Willehelm, der wol geflorte,
iwer lîp daz gerne horte;
doch wil ihz iuch berihten.
ez begunde zu im pflihten
diu saelde ûf der dane vart,
dô er shiet von portebaliart.
got kunde den markysen
mit sîner guete wisen
gein averne in daz lânt.
im was diu straze wol bekant
dâ er rennewarten suohte.
als in des got beruohte,
wan er wart leides âne,
hin zu sante juliane
was er komen vil snelle.
dâ vant er in der zelle
sinen swager rennewarten,
vil harte lâng gebarten
unde gende in einer kappen.
vil harte wol gehofter knappen
hin gein den rittern giengen.
vil shone sie die enpfiengen.
Rennewart dâ nit enlie,
den markis er shone enpfie
unde die mit im kamen.
 <innummerdummenamen,>
sprach dâ bruoder rennewart,
 <markys, was meinet her dîn vart?
des wundert mich vil sere.
ez ist lâng daz ich nit mere
keinen man gesach sô gerne
in dem lânde hie ze averne,
als ich dich, markis, hân gesehen.
durch got nû ruoche mir verjehen
was dir leides werre,
du bist geriten sô verre .>-
 <
Rennewart, daz wil ich dir sagen:
ich bin komen her durch klagen.
daz vernim mit guoten siten.
dîn swester kyburg tuot dich biten,
daz du sie aber nerst
unde tybalde werst
daz er sie niht entoete
noch keiner dinge noete,
daz dem taufe missestat.
Terramer der atmirat,
der iwer beider vater ist,
der wil in kurtzer vrist
aber komen mit eime her,
daz er sô grozes ueber mer
nie braht zu keiner stunde.
künec baldewin von valfunde
disiu maer mir enbot.
wirt ich enbunden von dirre nôt,
daz muoz an dîner helfe sin.
künec malfer unde baldewin
die koment mit zwein grozen hern
unde wellent den tauf mir helfen wern,
unde loys der krone vogt
gein den heiden alsô zogt
daz nie mê diu krone
mit rittern gefuor sô shone.
die künege er alle vueret
die hât der rauf gerueret.
ez wart nie grozer hervart.
ich vant zu portebaliart
den getriwen künec loysen.
dâ begunde got mir prisen
mine saelde, daz mîn vater kam
unde mîn bruoder berhtram,
unde dar zuo mîner brueder dri,
Bernhart, buobe von kommarzi,
der vierde daz was arnalt.
die hant ir helfe mir bezalt,
die sie bringent mir zu wer
gein der heidenshefte her.
nû bedenke, lieber rennewart,
ob kyburg ie dîn swester wart,
unde hilf dem reinen wibe
daz ir daz leben blibe .>-
 <
Markys, dîn leides klagen
kan die vröude mir verjagen.
daz wil ich wendende sin.
künec malfer unde baldewin,
die bede künege helfent dir.
hete mîn sun gevolget mir,
daz wir heten die heiden
von dem lebne gesheiden,
sô waer uns dirre sorgen rat.
Terramere dem atmirat
wil ich vuegen soelhen shaden,
dâ von leides wirt beladen
sin herze unde sin valsher lîp.
ez muezen alliu guoten wîp
begiezzen wol ir wange.
mir enbreste diu stange,
ich vuege im lânge wernde nôt.
ez sol von mînen handen tôt
vil der werden heiden ligen
unde diu kristenheit gesigen.
wir süln den appet suochen,
ob sin milte kuenne ruochen
iuch guoter handelunge hie .>
Rennewart vür den vürsten gienc
hin dâ er den appet vant.
der appet gienc gein im zehant
unde enpfieng den prises rîchen
vil harte minneclichen.
Rennewart sprach: < sehet an,
ob ir disen werden man,
lieber hêrre, erkennen mueget.
ich waene daz ir nit behueget
daz wir mit ein ander von hinnen
vuern . ich wil iu entrinnen
unde dort den gelauben wern,
oder dâ den lîp verzern,
nit wan durch gotes hulde.
keine suendecliche shulde
wil ich verdienen mit der tat:
mîn vater waz der atmirat.
dâ ich mich dâ taufen liez,
als mich der byshof johan hiez,
dâ wurden wir gesheiden:
ich kristen unde er heiden.
dâ von ist er mîn vater niht:
disiu saelicliche geshiht
nennet mich ein gotes kint,
als alle guote kristen sint.
ich sol künec terramern
etlilchen kummer lern:
der voget ist zu baldag,
manegen ungefuegen slag
sol er von mir enpfahen.
unde kume ich im sô nahen
daz ich in mac erreichen,
in sol mit slegen streichen
alsô mîn swaeriu stange
daz wert sin leben unlânge .>
Der appet sprach zu rennewart:
 <erlaube ich dir nit die vart,
du wilt doch von hinnen varn.
nû sol mîn zuht sich des bewarn
daz ich die vart erlaube dir.
Rennewart, du tuost mit mir,
suzer man vil unveiger,
als tunt die irren beiger,
sô er zu eim gebure vuoter gert,
ob er der bete in nit gewert,
er sprîchet: « lieber meister mîn,
gebt mir daz vuoter! ez muoz sin . »
Rennewart, dins herzen muot
den beigern hie geliche tuot.
erlaube ich dir der verte niht,
diu vart doch von dir geshiht.
dâ von wil ich, saelig man,
dich nit verdienen lân den ban
unde wil erlauben dir die vart,
unde la mit slegen ungespart,
swa du muegest, die heiden.
du solt ir keinen sheiden:
vater, bruoder, noch den lântman.
nit baz ich dich gewisen kan:
slach die heiden alle nider,
sô kumest du sunden bar her wider!>
 <meister, daz wirt von mir getân,
sit ihz iwer urlaup hân,>
Rennewart vil suoze sprach.
 <nû suelt ir shaffen guot gemach
dem markyse unde den sinen gar,
swenne er vruo von hinnen var,
daz erz iu sage danne dang.
diu handelunge ist krang,
swa man in dem kloster wiset .>
 <ich gib im daz er wol geniset,>
sprach der appet, < dise vrist:
swa guoter wille bî armuot ist,
die pflege sol man zu guote hân.
dâ mit wil ich von iu gan
unde shaffen was ich guotes mac .>
keins mannes man nie baz gepflag
danne sin dâ gepflegen wart.
markis unde rennewart
nigen beide umme daz pflegen,
dô sie shieden dan: manegen segen
gab in der appet reine.
Willehelmes leit was kleine
daz rennewart vuor mit im.
Ich enweiz wa ich die kunst nim,
der mir vil nôt doch waere.
ez werdent wildiu maere
diu ich nû erst muoz tihten.
mîn kunst diu sol sich pflihten
zu mînes herzen sinne.
ich vuerhte daz mir zerrinne
der kuenste ê der stunde.
swie wol ich tihten kunde,
des bedorft ich nie sô wol:
ob ich diu lânt iu nennen sol,
dar zu der lânde hêrren gar
die beidentalben komen dar,
des muoz ich haben arbeit.
daz ihz lieze ungeseit,
daz waer alsô guot getân,
wan daz ihz sô verre hân
getihtet: ob ihz nû lieze,
ich waene, daz shande hieze.
Nû hoeret der maere hort
unde manec wol gesprochen wort
von minnen unde von rittershaft!
von rittern kam nie groezer kraft
zu samne in keime lânde mer
danne die brahte terramer.
er vuorte manegen degen,
die sich getorsten wol bewegen
des libes durch prises tat.
wie manegen künec der atmirat
brahte, der was alsô gnuog
daz kume sie daz mer getruog.
wie vuor dâ der künec loys?
durch willehelmen den markys
dâ braht er nah die kunge gar
der zungen namen des taufes war.
ich wil sie lazen ungenant,
biz daz ich iu tuon bekant,
mit vröuden sunder leide
wie man die vürsten beide
dâ zu orense enpfieng.
Kyburg gein ir bruoder gieng
unde sprach: < wis gote willekomen!
von dîner kunft ist mir benomen
swaz ich leides ie gepflag.
ich gelebte nie sô lieben tag
sô daz ich dich gesehen hân .>
ez wart nie sô lieber gruoz getân
von zwein geswisteriden.
Kyburg die muoste miden
sorge unde herzeliche nôt:
Rennewartes kunft ir daz gebot.
Hey, kuensterîcher wolfram!
daz nit dem suozen got gezam,
dô er nit lânger solde leben,
daz mir waer sin kunst gegeben,
sô waer ich âne angest gar:
ich wolte benennen die grozen shar
wan braht zu beiden siten,
daz nie man gesach kein striten,
daz waer sô rehte ritterlich.
ich von turheim ulrich
woelte niht er sin gewesen.
er ist tôt unde ich genesen.
dâ von wil ich versuochen,
ob mîn kunst des welle ruochen,
sit ich pflige des er dâ pflag.
Wie gefuor der vogt von baldag?
daz sage ich als ich beste kan.
Terramer der rîche man
vuorte manegen künec her,
dâ er tete den über ker.
er vuorte vil der künege hie
die im ê gedienten nie.
dar zu die künege vuoren
die malfer des swuoren
daz sie im gedienten nimmer mê.
Ich waene daz ez misseste,
swer lobet mit valshen eiden.
daz wirret nit den heiden,
ez tuont genuoge kristen,
die hie nach valshen listen
dicke meinz hant gesworn,
beide nider unde hoch geborn.
der sprache dâ mit ist genuog.
ich wil lân den unfuog,
daz ich kein unbilde sage.
swaz ein regen siben tage
tropfen nider geguezze,
der sage iuch verdruezze.
dannoch solde terramer
hân gefueret rîter mer
gein den kristen zeinem male
hin gein provenzale.
ich enweiz nit ob ez geshach.
diu aventuere mir des verjach
daz kein sin her wuerde sô groz.
ir waz vil die sine genoz
wol an der edel hiezen.
ich beginne iu noch entsliezen
ir namen unde ir witiu lânt.
Nû begunde got mit sîner hant
den gelauben vaste wern
gein den ungefuegen hern
diu terramer vuern kunde.
ob loys der künec erwuende?
nein . zu provenzale er kam,
daz ez dem rîche wol gezam.
er brahte manegen werden gast,
den keinr dinge niht gebrast
waz ein rîter solde hân.
vür orense ûf den plân
Loys der künec sich leite.
wie waer sins heres breite?
ueber breit, sus horte ich sagen.
ez wuerde ûf alytshantz geslagen
harte vil der pavilune.
Mahtis roys der arragune
vil manegen rîter brahte.
ich waene, im nit versmahte,
der hete von im die krone.
des kam er im vil shone:
sehs tusent rîter braht er dar.
dâ des loys wart gewar,
er dankte im vil sere.
Loyse kam mere:
Bonalde von mafarren,
des hêr kunde niht harren:
er gahte vaste gein der wer.
er unde sin michel her
kunden wol shilte shroten
unde machen manegen toten
von den werden sarrazinen.
was taete mit den sinen
Bonalde von yspanie
unde sin bruoder von britanie.
der hoch gelobte pantone?
sie kamen beide shone
unde vuorten rîter alsô vil
daz ich die zal lazen wil.
wie vuor vivar der galyzeis
unde pirrepant der waleis?
sie brahten manegen rîter wert,
von den vaste wart gegert
der heiden her zerfuren.
den strik mit helmes snueren
alle sie vil wol kunden.
vür sich sie nieman gunden
der an die heiden dâ kaeme
unde mit strite prîs dâ naeme.
Daz nennen wuerde dâ harte groz,
nante ich gar die der tauf begoz.
ungerne ihz verbaere,
nû hât sie mir daz maere
getân niht alle bekant.
doch sage ich daz von engellânt
der künec kam dar vil groze
selbe dritte sîner genoze,
unde brahten dar die rittershaft
sô groz daz keines küneges kraft
dâ gein mohte sich gewegen.
diz tete er durch des taufes segen
unde niht zu liebe loyse.
er wolte daz paradyse
mit sime dienste erwerben.
dâ von muoste vil verderben
des hers daz der atmirat
zu provenzale gefueret hât.
wie kam der künec von tennemarg?
sin rittershaft sich wenic barg,
dâ man dâ solde striten:
er mohte niht gebiten,
als er ersach die heiden,
sô waz ez ungesheiden.
von tennemarg andreas
alsô baldes herzen was
daz nie bezzer rîter wart.
er gediente an dirre vart
gotes lon, der welte prîs.
wie kam der künec gameris
der getriwe von norwaege?
man giht im daz er pflaege
vil guoter rittershefte
mit getaete unde mit krefte.
er kam alsô shone dar
daz dâ keins küneges shar
baz nach prise warp;
dâ von der heiden vil erstarp.
wie kam der werde heymrich,
des lîp was ie tugende rich,
gevarn mit sinen kinden?
man kunde dâ nieman vinden
under al des hers vlueten,
die harter die heiden mueten
mit stichen unde mit slegen vil.
von den tuetshen ich nû wil
sagen: dâ die dar kamen,
den tôt vil der heiden namen
von den swerten die sie truogen.
sie stachen unde ersluogen
die heiden daz dâ nieman mer.
Nû was der künec terramer
komen nit maneger hande her
in die habe her ueber mer.
doch zun selben stunden
was baldewin von valfunden
komen unde brahte betalle sie
die sich getaufet heten hie.
nû muoz ich sorgen vil
ê ich den bringe baz an daz zil
mit worten wol gefuege,
wie der staeche unde der sluege
unde wie der ertretet wart.
was baldewin unde rennewart
taeten unde der künec malfer?
dâ was in dirre alsô der:
swen sie mohten ergahen,
der muoste den tôt enpfahen.
Nû wirt daz lânger nit gespart,
wie der strit erhaben wart,
daz enwelle ich sagen iu.
Terramer der teilt in driu
sin her gein der kristenheit.
dô was daz driteil ie sô breit
daz drie kamen an einen.
kunde gotes helfe sie meinen,
daz zam sîner guete wol.
von den risen ich iu sagen sol,
die brahte der künec kyron
Terramer shuof zuo dem her
vier risen zu durch wer,
daz sie in huelfen vristen
daz leben gein den kristen,
den er wol shaden gunde
dô erhorte daz von valfunde
Baldewin was komen her,
Rennewart unde malfer,
dâ was sins herzen vorhte
daz man in gar entworhte.
Terramer, der vogt von baldag,
Orense aller naehest lag
danne kein künec taete.
sin her vil bereite hete
unde lag sehs tageweide.
Nû wurden zu rate sie beide
Tybalt unde künec terramer,
wie sie eine groze herze ser
Kyburge moehten gefuegen
unde willehelmen ersluegen.
der rat wart gestaetet gar.
sie santen einen boten dar,
einen guoten sprechaere,
daz erseite disiu maere,
daz er waer ir sunes bote.
der pedun hiez maryote.
Alsus schiet er von in dan
unde vant kyburge unde ir man
guetliche ein ander bî
unde gar von untrewen vri,
dâ er in ir schoz lac
slafende . wes kyburge pflac?
dâ nete sie ein pavelun
kleine von samit brun.
in daz gezelt der pedun gienc.
Kyburc in vil schon enpfienc
unde vragete waz er wolde.
der peduon sprach: < ich solde
iuch sagen, vrouwe, maere,
ob ez iwer wille waere .>
sie sprach: < guot kint, nû sage
swaz zu sagen dir behage .>
der pedun sprach: < mich hât gesant
dem ir zu muoter sit erkant.
von der warheit ich daz weiz,
ein künec der heizet hemereiz,
daz er wolte iuch gesehen,
moehte ez mit vuoge geshehen .>-
 <sage im daz im mîn triwe giht,
daz in mîn auge gerne siht,
wan er ist mins herzen vruht,
swie er mir manege leides suht
habe gefueget . âne shulde
enbir ich ir aller hulde.
nû heiz in shier komen her!>-
 <an iwer gnade ich, vrouwe, ger
daz er sicher suele sin,
daz im geshehe keines leides pin
oder kein herzelichiu riwe .>-
 <daz habe ûf mine triwe!
er lag under mîner brust.
sin tôt waer mir ein verlust,
dâ von ich vröude enbaere .>-
 <vrouwe, diu guoten maere
sage ich iwerm kinde
zuhant als ich in vinde .>
dâ mit der bote dannen shiet.
swaz ir valsher muot geriet,
Hemereiz der künec vil reine
weste der maer vil kleine
die der rîche atmirate
von im dar enboten hate
Kyburge, diu in gebar.
Nû was der bote komen dar
dâ er terrameren vant.
als er diu maer im enbant,
dâ was er gote willekomen.
er sprach: < nû wirt mir benomen,
swaz ich leides ie gepflag,
swie ich daz volenden mac .>
dâ mit vuor er zuhant
dâ hin dâ er kyburge vant,
mit zehen sîner genozen.
dâ sah er in ir shozen
Willehelmen slafen sere.
er sprach: < vil gar mîn êre
hân ich von dir verlorn
unde manegen rîter hochgeborn.
den goten du entrunnen bist
unde hast gehabet dich an krist.
daz arnest du, unsaelig wîp.
ich wil toten dînen lîp,
daz sage ich dir zware .>
er vieng sie bî dem hare
unde begunde sie raufen harte.
Tybalt ir gewant zerzarte.
Willehelm dâ von ershricte.
dâ er terramern erblicte,
er nam sin swert daz bî im lag.
eines sites er ie pflag:
ern gienc des swertes nie âne.
nû shein vil lieht der mane:
in der nacht diu nôt geshach.
daz swert er ûz der sheiden brach
unde lief vaste an terrameren;
den wolt er sterben leren.
dô vloch er von im dannen
mit allen sinen mannen.
doch rach er sô den unfuog
daz er zwene künege sluog,
die mit im wâren komen dar.
der eine der hiez ezelar
unde der ander vrifulessete,
der groze wirde hete
under allen den sarrazinen.
Terramern kunden pinen,
dô er diu maere vernam,
sin herze wart an vröuden lam
unde wolte vil nahe verzagen:
er vorhte sa daz nach jagen.
er gahte vil deste vaster.
sin nam der hete laster,
der an wirde was vil hoch:
Willehelmen er alleine vloch.
sin êre er dâ mit krancte.
von der straze er dicke wancte
biz daz er kam in sin gezelt.
er wolte nit daz al diu welt
solde wesen sin eigen gar,
daz er aber waer komen dar.
Nû huop sich ein grozer shal
in beiden hern ueber al,
under den heiden unde under den kristen,
die beidentalb nit wisten
waz terramer hete gestalt,
wan eine der künec tybalt
unde die mit im kamen dar,
den was ez unverborgen gar.
swie sie mit im dar kamen,
den gewin den sie dâ namen,
des sol sie nieman vragen.
die künege die dâ tôt lagen
die hiez kyburg daz reine wîp
ûf heben unde sante ir lîp
ir sune, künege hemereize,
unde hiez im klagen vil heize
die ungefuegen missetat
die an ir begieng der atmirat:
der ir vater waer genant,
der hete boten hin zu ir gesant,
als ez sine boten waeren.
diu botshaft kuende ervaern
ir triwe, daz der valsh geshach.
Hemereize was daz ungemach,
daz man diu maer von im dar enbot
dâ von sin muoter ligen tôt
soelte; daz klagte er sere
unde sprach zu terramere:
 <hêrre, wie ir sit mîn âne,
sô hât ir missetan dar âne
daz iwer lîp ir ie enbot
diu durch mich mueterliche nôt
leit, dâ mich gebar ir lîp.
swer toetet daz vil reine wîp,
der huete sins libes iemer mê
vor mir biz daz diu welt ste.
ich muoz sie zu einer muoter hân.
mîn muoter hât nit missetan,
ob ir guete des gezam
daz sie den tuersten rîter nam,
der deheinr ie ûf oersh gesaz.
ich wil nit sprechen vuerbaz,
wan swer vueget mîner muoter leit,
daz ez mîn herze mit ir treit,
ez si vater oder der hêrre.
wedriu sippe ist diu verre,
die vater oder muoter git?
diu swaere buerde ûf ir gelit,
wan sie si vierzec wochen treit.
vater, swaz ich ie gestreit
durch mîner muoter missevarn,
daz wil ich iemer mê bewarn.
hêrre künec terramer,
ir habt wol die herze ser
errochen an der muoter mîn:
hie stat wol der rache shin
an disen künegen hoch geborn:
die sint umme sus verlorn.
nû warn doch dâ künege wert
der keinr nie gezucte swert,
des muoz iwer grozer name
iemer mê sin in shame.
mîn vater, der künec tybalt,
des ellen daz kan wesen balt,
swa man eine valshe tat
sol prueven . hey welh ein rat
von einem man der krone treit!
ich weiz vür war daz diz leit
der markis noch sô rîchet
daz man slehet unde stichet,
des al die heidenshaft bevilt
unde wirt mit swerten sô gespilt
daz ê der strit was ein wint .>-
 <ich gehorte nie kindes kint
sinen anen alsô gestrafen.
welles du nit tragen wafen,
sô lebe dir mit gemache!
under uns zwein nit mache
des wir gewinnen shande.
du gedenkes nit der lânde
der du von mînen handen pfligest:
swenne du dich mîn bewigest,
sô lit dîn prîs dâ nider.
Hemereiz, nû kere wider
unde laz ez ligen als ez lige!>-
 <nimmer ich des mich bewige,
ich enclage mîner muoter leit.
die grozen nôt, die sie leit,
unde het ich die gesehen,
diu kuende nimmer sin geshehen.
ich hete daz mit bete erwant
daz an sie nimmer iwer hant
waer komen durch keinen zorn;
daz ez waer von iu verborn,
darumme daz ding ich taete
daz man zu sagen haete.
mîn leit daz ist unwendig.
nû bin ich des genendig,
ich wil zu mîner muoter .>
 <nein, lieber sun vil guoter,>
sprach tybalt: < hemereiz erwint!
du bist doch unser beider kint.
wilt du die sô minnen
die ir goten kunde entrinnen,
daz wirt dir gein in shaden.
saehes du sie ûf dem rade
sitzen umme die missetat
die sie an mir begangen hât,
des soelte sich dîn herze vraewen.
du solt varn lân daz draewen
daz du durch sie tuost.
wizze daz du iemer muost
der gote hulde drumme enbern,
kan die dîn herze minne wern .>
alsô sprach der künec tybalt.
 <swes kraft vueret den gewalt
daz er den hymel gemachet hât,
den wil ich vür den atmirat
an gewelte iemer hellen
unde zu eime hêrren zellen .>-
 <waz sprîches du, künec hemereiz?
ich waen, dîn sin luetzel weiz
wie gewaltic mahmet ist.
hât dir dîner muoter krist
gegeben dîner krone lânt?
ez tete appollo unde tervigant.
der gnade hât ez dir gegeben.
wilt du mit gemache leben,
sô la dînen gernden muot,
oder ich bin der dir tuot
vil nahe gende herzeser .>-
 <hêrre künec terramer,
tuot dar nach swaz iu behage.
nimmer ich dar an verzage,
ich ensi mîner muoter holt.
ob alle diu erde waere golt,
der woelt ich mich bewegen.
der kan des paradyses pflegen,
des gnade mîn sô pfliget
daz iwer dro mich ringe wiget.
zuo dem wil ich nû keren.
iuch, künec terrameren,
mîn lîp nimmer geminnet.
an swen mîn muoter sinnet,
an den selben wil ich sinnen
unde gar mit herzen minnen
unde iwer vil gar verzihen.
trutz daz ir getuerret lihen
mîn lânt deheim lebenden man!
der rede ich dir vil gar verban .>
dô sprach terramer sin âne:
 <
Hemereiz, vil lieber man, ich mane
dich dîner triwen vil staete,
unde ob ich ie iht getaete
durch dich, daz sich gein triwen zoch,
dîn name ist vil nahe alsô hoch
an wirde sô der mine.
keim lebenden sarrazine
sô wol ich mins guotes gan
nach mir, sô dir, saelig man.
Hemereiz sun, des gedenke!
dine hohen art nit krenke!
wandel dins herzen muot!
ich wil dir lazen gar mîn guot
vür war nach mînem libe.
wirt dem verfluohten wibe
nimmer holt, des bit ich dich.
ich wil drumme begeben mich
der vogtei zu baldag,
dar an mîn hoehstiu wirde lag,
unde daz du hêrre dâ sist,
ob du des muotes dich begist
unde wilt du nach mime willen leben,
darumme wil ich dir mere geben
mînen gewalt zu nynive.
dîn reizzen tuot mir alsô we
daz nie leit herze sô gebant.
mir ist leides nôt alrerst bekant.
den strik solt du enbinden:
la dine ger erwinden,
sô mac mir mîn leit entwichen,
unde muoz an vröuden rîchen .>
Hemereiz vil shone sprach:
 <hêrre künec, iwer ungemach
wil ich dâ mit stillen
daz ich lebe nach iwerm willen
vil gar âne gabe solt.
ich ensoelte nimmer werden holt
den man mir zu vater git.
hêrre künec, ez ist groz zît
daz die boten von iu sheiden,
die iu die toten heiden
von mîner muoter brahten her.
eins geleites ich in ger .>
dâ sprach der künec terramer:
 <sit mîn herzeliches ser
unde du nit hast geshendet
dîn geslaehte mit den werden goten,
ich wil dîner muoter boten
vil wol hin beleiten
unde des nit lânger beiten .>
sa zu stunde daz geshach.
Hemereiz zu den boten sprach:
 <mîner muoter von mir saget,
wie ich habe ir leit geclaget,
unde daz in mime herzen lit
alle mine lebende zît.
alsô sere ez mich muet
daz ez mir iemer kummer bluet,
unde daz ich sie gesehen welle,
swenne ez sich gestelle
daz ez mit vuege wesen kan.
unde saget dem saeligen man
Willehelme, daz ich daz leit,
daz mîn muoter kummer treit,
iemer zu herzen mizze
unde nimmer des vergizze,
unde daz im got der sueze
sin êre bewarn mueze.
dâ mit wil ich iuch ergeben
an dem stat der kristen leben .>
Nû shieden sie vro von dan
unde seiten dem werden man
disiu gar guoten maere,
unde wie leit hemereize waere
sîner muoter ungemach,
unde wie vaste er sie versprach
gein ir vater dem atmirate,
unde wie nah er sich hate
genetzet in des taufes bat,
wan daz in terramer erbat,
dest war mit vil hoher bet,
leider daz erz nit getet.
 <ich gedinge, er kom ez abe,
als ich ê vernomen habe.
mit geviel nie rîter baz.
hêrre, er enbot iu daz,
daz ich iuch von im gruozte
unde wol die rede suozte,
unde daz iwer jhesus pflaege
unde iwer ding zu besten waege.
mîner vrouwen er enbot
dâ er wol geclagte ir leides nôt,
daz er sie gesaehe shiere
unde werder künege viere,
ê er von dem lânde kerte.
sin lib uns alsô erte
daz ich im iemer guotes gan.
ich gesach nie keinen man
der mir baz behagete.
ewer leit er sere klagete
daz ich in iemer minne
mit herzen unde mit sinne.
ez enwart nie rîter alsô kluog,
ich wil hoern, ez ist gnuog,
unde iu niht sagen mere,
wan daz dem künege terramere
der künege tôt sô nahen gat
daz er bnamen nit enlat,
er entu darumme swaz er mac.
ich sach vil wol daz er sich wag
wie er geraeche daz ungemach.
dâ er die künege tote sach.
dâ tete er als der ist behaft
unde klagte ez al der heidenshaft,
den nahen unde den verren,
den minnrn unde den merren.
die warn allesamt bereit
zu rechen sin herzeleit.
dar nach tuet swaz iu behage .>
 <wizzet daz ich nit verzage,
ich enrihte mich sô gein der wer
daz von der heidenschaft daz her
meistig muoz tôt geligen
unde der kristen her gesigen .>
alsô sprach der markys:
 <diu gotes kraft diu ist sô wis.
sie kan uns wol geleren,
daz wir künec terrameren
mit strite des betwingen
daz er mit uns muoz dingen.
er hât ein ungefueges her.
die machen wir sô gar âne wer
daz sie sich lazen taufen,
oder daz leben verkaufen .>
dâ mit er von dem boten shiet.
sin vart einen kurtzen weg geriet;
er gesprach den künec loysen
unde manegen künec wisen.
die bat er daz si shûfen,
daz ir ruefer kuenden rufen
daz ie der kristenliche man
soelte ein kruece setzen an:
daz zeichen kunde sheiden
die kristen unde die heiden.
 <hêrre, ich wil iuch mere manen,
wem ir bevelhet iwern vanen,
des suelt ir haben hohen rat.
des rîches reht nû lânge stat,
daz ez nimmer vuoz entwiche.
vraget die künege rîche
wer sie dâ zuo dunke guot.
er sol sin vil wol gemuot
unde wol zu strite kuennen
unde dem rîche êren guennen.
guoter wêr der ist uns nôt.
wir suln alle ligen tôt,
ê man den tauf geshende,
dem got mit sîner hende
selbe kunde tuon den segen .>-
 <markis, ich hân mich des bewegen,
unde ist ez joch ein missetat
daz ich âne iwer aller rat
hân erwelt heymrîchen.
des lîp kan nit entwichen
swa man sol ervehten prîs .>-
 <lieber hêrre künec loys,
des suelt ir mich erlân durch got,
ez waer der jungen spot,
dar zu sô enist ez nit reht.
mîn rede ist gein iu sleht:
ich entuon ez nit zu rehte hie .>
dâ sprachen jene, dise unde die,
swen ern vuern baete,
daz ez der mit rehte taete.
Heymrich sprach vil shone,
der vürste von naribone:
 <hêrre, sit ez unwendig si,
sô wil ich haben rîter dri.
hort, welher ich dâ ger:
ez ist baldewin unde malfer
unde der künec rennewart
mit den iwer vane ist sô bewart
daz er muoz vür sich rucken.
wir slahen durch sie die lucken,
diu sie dunket gar zu wit,
swenne erhaben wirt der strit .>
Dâ sprach der künec baldewin:
 <sol daz reht bî rehte sin,
sô sol daz haupt vor varn
unde die vueze sô bewarn
daz sie daz haubet gerne tragen.
der heiden wirt von uns erslagen,
daz riwic wirt der atmirat.
uns dri er ie gehazzet hât.
daz süln wir im nû gelten
unde daz ungefuege sheelten
daz kyburge von im geshach .>
der markis vil shone sprach:
 <hêrre künec von valfunde,
wol iwerm reinen munde,
der sprîchet rehte in daz spil!
ein ding ich, hêrre, raten wil,
daz sol iuch alle dunken guot.
ich tuon als der wise tuot
unde der den esel dâ tribet:
sô er in den lachen blibet,
er nimt in die hant den zagel.
der shozze werden muoz ein hagel,
daz wizzet, aber den heiden.
nû wil ich iuch besheiden
waz ich hân gemeinet mite:
diu welt het ie den einen site
daz sie wartlute pflag,
swa ein her gein dem andern lag.
des selben siten suelt ir pflegen.
sie sint vil nahen uns gelegen.
nû sendet vrume rîter dar,
die kuennen wol genemen war
wie sie gein uns gebaren,
unde ob sie wellen varen
daz sich gein shaden ziuhet.
swelch man ungerne vliuhet,
der ist guot an der warte.
wirt sime shilte ein sharte,
dâ von wirt er gepriset .>
 <
Willehelm, mîn sin mich wiset,
swer dir behaget wol dar zuo,
dem getruwe ich wol daz erz tuo .>
alsô sprach der romaere:
 <ê ich der warte enbaere,
ich wolte ê dâ selbe sin,
daz habet ûf die triwe mîn .>-
 <
Hêrre, sol ich danne weln,
sô wil ich mich selben zeln
unde mine brueder mit mir dar.
unde unser ieglicher var
mit zehn sîner gesellen,
die im dar zuo gevallen.
daz werdent siben zehen rîter.
diu wal wirt noch witer,
ob ich nennen sie getar:
ich vuorte gerne mit mir dar
den werden künec von spangen.
des lîp der hât begangen
daz man in lobt harte vil.
den künec von arragun ich wil
ouch hin an die vart weln.
ich horte im sô vil prises zeln
daz ich in hân vil gerne.
den künec von yberne,
der hât alsô vil gestriten
daz ir sult den werden biten,
daz ir sult den werden biten,
hêrre, ich hân die ûz gelesen
die sô groze mageshaft gein mir hant
daz sie nimmer mich verlânt .>-
 <nû suelt ir rihten iuch gein wêr
ob wir entwichen ûf daz mer,
daz sie uns beshuetten megen.
man sol daz harnash an legen
reht alsô der tag sich zeige.
ez ist hie nieman veige
wan der dâ heim waere tôt .>
swaz der künec loys gebot,
daz tete man, als ich hân gesaget,
Nû hete diu zît den tac gejaget,
dâ nach diu nacht ir reht erwarp,
unde des tages shin verdarp.
Willehelm kyburge hiez
 (zu tuonne sie des niht enliez)
daz sie solde ûf orense sin
unde sin vrouwe diu künegin,
unde daz sie lieze ir swaern muot.
 <mîn lîp daz vil gerne tuot,
swaz ir kan vröude vuegen.
mich kan des nit genuegen,
ich enwelle ir dienen swaz ich kan .>
Willehelm der vil getriwe man
dâ zu in beiden urlaup nam,
als sime prise wol gezam,
unde sprach: < gebt mir iwern segen!>-
 <markis, dîn mueze pflegen
des bluot daz kruetz rote.
sin tôt uns des note,
daz wir wurden lebende.
dem sin wir dich ergebende .>
damit er dô von in shiet
unde tete swaz der rat geriet.
er vant alle sine geverten.
sie wolten helme versherten
swa sie kamen an die shar.
nû wurden sie zu rate gar,
waz in waer daz beste.
 <dâ süln wir sin vil veste
an ellen unde muote.
haben hie an dirre huote
ûf ein heiles gedingen!
uns mac hie alsô gelingen
dâ von breitet unser prîs .>
Diz riet der wise markys
Willehelmen der notveste,
wan er vil wol weste
die gelegenheite gar.
er sprach: < wir süln nemen war,
wan diu nacht tunkel ist.
die heiden haben manegen list,
daz uns der iht beshrenke hie .>
innen des der tag ûf gienc,
dô daz willehelm ersach
hin zu in allen er sô sprach:
 <wir sin nahen gein dem her,
dâ lit der künec terramer.
mich dunket guot, wir versuochen,
ob got des kuenne ruochen
daz er uns die saelde vuege:
swie ich tybalden ersluege,
sô waer ich iemer mere
leides vri von terramere .>
 <nû wol hin!> sprach berhtram.
die banier er drate nam
unde sprach: < ez ist diu beste tat .>
 <uns behaget wol der rat,>
sprachen sie gemeine gar.
 <vür war wir sin komen dar
ê ez ieman innen werde .>
 <ir stoltzen rîter vil werde,>
sprach willehelm der markis,
 <sô tuot alle in eine wis:
habet iuch an mich vaste!
vil kume ein halbe raste
hân wir dâ mîn sweher lit .>
 <wir biten gar ze lânge zît,>
sprach der tsheitis heymrich.
 <wir gebaren niender dem gelich
als wir den glauben minnen.
an den heiden süln wir gewinnen
die êre der uns gnueget.
got mîn ding liht alsus vueget
daz der künec terramer
gearnet gar daz herze ser
daz er getân kyburge hât.
mîn leit dâ von gar zergat .>
 <sô wol hin> sprach willehalm,
 <unde vart âne brahtes galm,
edele rîter vil unervorht.
etteswaz wirt dâ von uns geworht
daz vueget künec terramere
vil lihte leides mere
danne ie gewunne sin lîp.
wir süln wol gemuotiu wîp
vil gar an vröuden pfenden
unde wernden jamer senden .>
Nû warn sie komen sô nahen
daz sie dâ stende sahen
manic wol gemachet gezelt.
hete nit luete mê diu welt,
ir waer vil nahen gnuoc gewesen.
nû vragten sie kyllamesen
welhes waer des atmirat.
er sprach: < swa ein grozes stat
von samite rot unde bla .>
 <markis, sih! sie stet alda
unde ein wol grozes dâ bî .>
dô sprach bube von kummarzi:
 <ich enweiz, wez ez wesen mege.
mînen wan ich dar an lege .>
sus antwurte in der markis:
 <ein künec der hât manegen prîs
bejaget unde heizt kyron
unde ist hêrre zu lazedemon.
der selbe die wigande
hât braht von sime lânde .>-
 <nû süln wir die versuochen,
ob got kuenne ruochen,
daz leit uns suelle entslifen:
ob wir die risen ergrifen
âne wer, sô sint sô tôt
unde ist zergangen unser nôt.
nû süln wir hie erbeizen
unde diu ros halten heizen,
unde zuo den gezelten slichen
vil drate, doch heymlichen,
unde sin der an unverzaget .>
 <dîn rat uns allen wol behaget,>
sprachen sie alle geliche
der groze unde der vil rîche.
dô sprach der werde berhtram:
 <strites mich nie baz gezam.
ich enweiz wes wir beiten hie.
got den sinen nie verlie .>
Der markis sprach: < nû wol hin!
zu rehte ich der erste bin .>
mit der rede sie dô giengen.
den strit sie an alsus viengen:
die risen sie sere ershracten.
mit den swerten sie sie wacten,
diu sniten wol unde sere.
ez muezen iemer mere
von tode slafen die risen.
sie sluogen den unde disen,
die in den gezelten lagen.
Terramer begunde vragen,
was gebraehtes waer umme die gezelt.
 <der markis giltet dâ daz gelt
daz ir im hât geborget.
mich dunket guot, ir sorget
gein der vil aengestlichen nôt.
ir muezet binamen ligen tôt .>
daz seit im sin kameraere.
 <awe mir dirre maere!>
sprach terramer, < wa kum ich hin?
ich weiz wol daz ich verlorn bin,
swie mich willehelm ersiht,
sô lat er mich genesen niht .>
dâ mit vloh er in daz her.
er wolte daz er ueber mer
nie komen waer zu der stunde.
suochen man sie begunde
beide hie, dar zuo dort.
die kristen begiengen grozen mort
an manegem werden heiden.
 <sol ich sus hinnen sheiden?>
sprach willehelm der markis,
 <daz krenket sere mînen prîs
daz tybalt niht erstirbet:
der sheit daz leit erwirbet
daz mir kan vröude neigen .>
Nû begunde sich erzeigen
der tag als ie was sin site,
daz er ein liehten nit vermite
dâ im zerunnen was der nacht.
nû hub sich ein grozer braht
unde einn ungefueger shal
in dem grozen her ueber al,
wan sie heten wol vernomen
daz manegem was der lîp benomen.
dâ erluhte sich der morgen,
die kristen muosten sorgen
umme den lîp unde umme die êre.
sus ergieng diu hin kere,
reht als ich hân gesaget.
die edeln rîter unverzaget
âne shaden dannen riten.
der markis sie begunde biten
daz sie riten âne vliehen.
 <woelle ieman nah uns ziehen,
gein dem rihten uns zu wer!>
Nû sahen sie von dem her
vil luete gein in riten.
diz was under einen liten.
sie gahten gein in vil sere.
 <got bewar uns lib unde êre
unde mueze daz wern lânge .>
sa sprach der künec von spange:
 <vür war, unde sint ez heiden,
sô ist ez ungesheiden:
wir süln an sie in gotes namen.
sin tauf kuende sich des shamen,
den wir hie durch in wern.
er kan den sinen wol beshern
trost unde tuon vil helfe shin.
wol hin an sie, wan ez muoz sin!
ich enkan iuch nit baz gemanen .>
 <
Berhtram, du solt den vanen
mit dem kruece lazen sehen,
daz kan shier uns erspehen,
sint ez kristen oder sarrazin.
wol hin! lat den zwivel sin!>
sprach arnalt von gerunde,
 <mich blânget gar der stunde
daz wir nit mit in striten.
sie getuerren unsre nit gebiten
alle die dâ heiden sint.
ich weiz wol daz der maegde kint
uns in sîner huote hât
unde nimmer daz verlat,
ern halt uns in sîner gnaden pflege
unde wise uns die rehten wege .>
Mit dem varen er sprangte.
diu kristenheit sich manegte
under die heiden vil sere.
nû kam künec terramere
geilet mit den sinen zuo.
waz loys nû dâ gein tuo?
der kam kuenclichen dar
mit einer geflorierten shar.
dô daz die kristen ersahen
daz er sô balde kunde gahen,
dâ kerten sie gein in mit wer.
ich waen, ie wart sô shoene ein her
als daz loys gein terramer
vuorte . er duhte sich nit sô her
als dâ im die künege muosten gar
tragen alles sin harnash dar,
ie der künec nach sime rehte.
ob ez nû taeten knehte?
vil klein im daz versmahte,
swer in zu der demuot brahte,
daz er vergaz der hohvart,
der sô shone gewapent wart,
dâ er ûf alytshantze lag,
vür war ich daz wol sagen mac,
daz ez in die erbaten
die im den shaden taten,
daz sie im sluogen manegen man,
unde er selbe kume entran,
dâ in der markis suohte.
got erbarme daz der verfluohte
Terramer ie genaere!
Ich sage iu erste diu maere
diu ir mueget hoern gerne.
dem künege von thodierne
klaget er sins herzen ser.
sins grozen hers was nit mer
bî im wan daz dritteil.
 <ich engewinne nimmer heil,
ich engereche den künec kyron,
der von wiben manegen lon
enpfangen hât bî sinen tagen.
im wurden vier risen erslagen,
der ich grozen manegel hân,
wan die kristen uns bestan .>
die klage tete der atmirat.
Vavor sprach: < die rede lat
unde tuot diu werk! daz ist bezzer vil.
niht ich hie mer biten wil:
mîn lîp der muoz in den strit.
vil guoten trost mir daz git:
wir sin wol sehs an einen man.
die mine ich bî ir triwen man,
daz sie vaste ûf mich warten.
unde swa ir rennewarten
seht unde kunec malfern,
die süln mit strite wir verbern.
doch wil ich drin, swaz mir geshiht.
ich wil den strit vremden niht,
ob ez alles risen waeren,
dannoch wir niht verbaeren,
wir süln gerne mit in striten.
ich enwil niht lânger biten .>
dâ mit er vür sich sprangte.
der an prise nie gewancte
kerte vür sich in den strit.
Ich waene wol, ez si zît
daz ich iu sage diu maere,
wie loys der werde romaere
kam gevarn mit sime her.
gein vil stritlicher wer
kamen sie geriten sô shone
daz wol gezam der krone.
nû begunde loys vaste manen
den der dâ vuerte des rîches vanen,
daz ern alsô vuorte
daz kein shande den tauf ruorte.
dâ sprach heymrich von naribon:
 <hêrre tetragramaton,
gewer mich des ich an dich ger.
Rennewart unde kunc malfer
unde von valfunde baldewin,
der vane muoz bî iu sin.
wizzet daz ich bî iu bin,
keret her oder keret hin.
dâ mit keret vür iuch dar
rehte gein terrameres shar .>
ie mittent dâ diu rede was,
dô kam des prises adamas,
Willehelm unde die sine,
unde sprach: < der sarrazine
ist vil erslagen âne wer.
ez endarf daz kristenliche her
gein den risen nit angest pflegen.
der sint vier tôt gelegen,
unde kyron der vil prises pflag.
wie maneger bî im tôt gelag,
daz wirt den vil wol bekant
die dâ setzent drumme ir vröuden pfant,
unde ist daz iemer unerlost .>
 <hêrre, wir hân einen trost:
ir kraft mac nit zu ein ander komen,
sie haben ê den shaden genomen
des sie sich nit erkobern muegen.
ob wir got unde iuch betruegen,
dâ mit waern wir betrogen.
heizt den vanen vür sich zogen,>
sprach der pfalntzgrave berhtram.
sin vater sa den vanen nam.
 <
Heymrich von naribone,
nach zweir hande lone
süln wir noch hiute striten
unde des nit lânger biten.
ein lon daz ist daz paradys,
der ander lon der welte prîs.
niht baz kan ich iuch gemanen .>
Heymrich sprangte mit dem vanen
vil vaste ûf die heiden.
 <der strit ist ungesheiden,>
sô sprach der kuene rennewart.
 <ich getruwe wol enden die vart.
swaz ir alle mueget geriten,
wir süln vil wite shriten,
daz wir uns iht versumen.
die heiden ez muezen rumen.
wir süln ir manegen vellen,
ich unde mine strit gesellen .>
Heymrich von naribone
der vuorte den vanen shone,
daz er nie baz gefueret wart.
von im wart vil ungespart
vil der werden sarrazine.
Heymrich unde die sine
harte manegen valten,
die jungen, dar zuo die alten,
die kurtzen unde die lângen.
Rennewart mit sîner stangen
âne zal die heiden sluog.
dô tete vil gar den unfuog
sin sun, der künec malfer;
dem was dirre als der,
unde sime neven baldewin.
von in zwein manic sarrazin
wart ûf alytshantz erslagen.
sich huob ein lâng werndes klagen
guoten wiben unde reinen,
selten lachen, vil geweinen;
die pflagen vil herzen riwe.
wîp die sint sô getriwe
daz sie muet vriundes ungemach.
von malachare meliach
der kam gein berhtramme.
dâ mohten viures vlamme
von ir beider helme vliegen.
ir vil ritterliches kriegen
moehte got wol hân gesehen,
unde solde ein strit vor im geshehen.
die werden strit geverten
ein ander gar verzerten
die shilte biz an die riemen.
dâ sie wolte sheiden nieman,
dâ shiet sie ein grozer poneiz,
den tete der künec emereiz.
sus wart der strit gesheiden
von dem kristen unde dem heiden.
Emereiz der streit vil vaste
mit eime werden gaste:
daz was der künec von engellânt.
vil slege ietwederz hant
tete ûf helme unde ûf die shilte.
der strit sich dar gezilte
dâ heymrich des vanen pflac.
dâ wart der stich, hie der slac
mit alsô grozer kraft gegeben
daz manegem rîter nam sin leben.
Was tete der von naribone?
dâ streit er durch die krone
daz nie baz gestriten wart.
von prides bruoder rennewart
unde baldewin unde malfer
die sahen gein in gahen her
Terramern mit grozer shar
unde daz er ilte rehte dar
mit sime her gein des rîches vanen.
Malfer vaste an sinen anen
harte zornecliche lief.
Terramer vil lute rief:
 <la stan, hêrre sun malfer!
weist du nit, ich bin der
der dins vater vater ist?>-
 <ich enweiz hiute wer du bist.
du muost von mir ligen tôt>-
 <
Malfer, laze in âne nôt
unde daz tuo durch den suezen got.
wizze, ez ist gar sin gebot,
swer vater unde muoter eret,
sin leben er dâ mit meret.
laze in riten in den strit.
ein anderr im sin ende git,>
daz riet sin vater rennewart.
er sprach: < sun, wol mich der vart
daz du mîn kint ie wuerde!
der heiden ich drumme ermuerde
manegen vür den einen lîp.
ich wil wol gemuotiu wîp
gar an vröuden pfenden
unde wernden jamer senden .>-
 <ich rate iu, künec terramer,
daz ir tuet den ueberker.
iwer lîp mich dicke hât betrogen
unde vür einen heiden erzogen.
daz muezet ir hie gelten,
daz raeufen unde daz shelten
daz ir kyburge dâ tatet.
daz ir ez gelazen hatet,
daz moeht iu liep vür war wesen.
ir waert von mir ungenesen,
wan mîn vater rennewart:
iu waer gegeben des todes vart .>
dô sprach der künec terramer:
 <
Malfer, ich tuon den wider ker
shier, kanstu ez erbiten.
wilt du dich wol erstriten
untz dich des gar genueget,
ich bin der dir daz vueget.
daz geluebde leist ich shiere:
ich bringe dir risen wol viere
vil groze unde dar zu lânge,
unde daz iegliches stange
wol alsoelher krefte pfliget
daz sie der dînen wider wiget .>
dâ mit er von im kerte.
beidentalb sich daz her merte.
vil ungesheiden was der strit.
er enwart vor des noch sit
nie von rittern baz gestriten,
vil maneges lîp alsô versniten
daz der tôt sin buerge wart.
Malfer unde bruoder rennewart
unde der werde künec baldewin,
swelher aller minnst under in drin
der wol gemuoten heiden sluog?
ez waer eim kambur genuog,
der dâ zu der siene saeze
unde die zal mit vieren maeze,
sô waer ein summer lânger tag.
der heiden dâ sô vil tôt lag
daz nieman dâ die erde sach.
waz dô der kristenheit geshach?
dâ lag ir dâ vil maneger tôt.
der sueze got in die êre bot,
der dâ daz leben dem tode gab,
dem was bereit ein shoenes grab.
daz grab von marmel was ein sarg,
dâ sich der tote inn barg.
der heiden got, her mahmet,
niht alsô den sinen tete:
der gazen gnuc die hunde.
got baz der sinen kunde
pflegen in dem paradyse.
Nû hoert, wie manege prise
begienc der künec von malachar.
er het gelebet gar sîniu jar,
daz man im gar des besten jach.
von malachare meliach
nach prise den lîp sô ruorte
daz er vil gar zerfuorte
dâ sich die rotte wurren.
vil sper sach man dâ snurren
hohe gein den lueften hin.
solde ich nû rehte loben in
als im der prîs der volge jach,
sô sagete ich iu daz meliach
an prise niender sumde sich:
hie der slag, dort der stich.
er was der kristen hagel.
daz haubt vor, her dan den zagel:
diz waz sin site dâ man streit.
helme unde shilte er vil versneit
dar an diu kruetz wâren.
die sine daz niht verbaren,
sie enwaern vaste ir hêrren bî.
der ie was vor shanden vri,
Meliach, dâ des rîches vane
vaste streit, den reit er âne.
dâ daz ersach künec malfer,
er gahte von den sinen her.
an meliachen kert er dar.
der gepriste wart des gewar
unde hete gern in vermiten.
Malfer sprach mit unsiten:
 <dir wirt nû gar zu leide
dine valshen meineide,
die du mir jungste swuere,
dâ du hie von mir vuere.
daz muoz gelten nû dîn leben:
dem tode wirt daz gegeben .>
dô der werde künec meliach
sinen ernst rehte ersach,
sin ellen in dô daz lerte
daz er dar gein im kerte
unde brach ûf im ein starkes sper.
dâ von wart zornig malfer
unde begunde an in laufen
unde sprach: < nû la dich taufen,
oder du muost hie tôt geligen.
kan nit mîn bet an dir gesigen,
sa bin ich dînes todes wer .>
er sprach: < lieber malfer,
la mich sterben oder genesen,
ich wil dir nit gevoelgic wesen .>-
 <sô wer dich, als du sist gemuot .>
 <ich bin der daz gerne tuot,>
sprach meliach, < ich wer den tôt.
mîn ellen mir daz ie gebot
daz ich vor dem tode wer den lîp.
êre unde wolgemuotiu wîp
hân ich geminnet uentz her,
unde ist noch mînes herzen ger
daz ich wil lib unde êre wêrn.
wir süln den lib alsô verzern
daz ez diu kristeneheit beclaget.
mîn herze daz ist unverzaget
als ich waen noch selbe bin.
alle die mine, nû wol hin!
wir süln mit den hie striten
die mit dem vanen dâ riten,
ez sin die starken oder die swachen .>
den werden künec meliachen
sach man tuon manege tat,
des sin prîs noch êre hât.
sol ich vuerbaz in ruemen
unde mer mit worten bluemen,
bî sinen tagen was sin prîs
der êren gar ein berndes ris.
Meliach der brach die shar
ietzunt her unde danne dar.
er sluog hie, dort er stach.
Heymrîche von im geshach,
von naribone dem grisen.
er wande, er woelt in wisen
mit slegen ûf des todes pfat.
er sprach: < mir wirt des lebens mat.
der kristen tôt daz ist sin ger .>
daz erhorte malfer
unde ersach daz er vaste note
die kristen unde ir vil tote.
dâ begunde er gein im keren,
den tôt meliachen leren
mit sîner grozen gerte.
sin her nû nieman nerte
vor in die des vanen pflagen.
mit wer sie doch tôt gelagen,
daz bevant manic kristen wol.
Mich muet daz ich sagen sol
den shaden zu beiden siten.
sich huob von erste daz striten
von heymrîches kinden.
die wolten nit erwinden,
biz einr nit lebendig waere.
mir saget vür war diz maere,
daz willehelm unde sine bruoder
worhten den vogeln luoder
von maneges heidens ase.
Gamalde von tomase
wolte meliachen rechen.
dâ wart slahen unde stechen
ê daz er den lîp verluere.
swa die gepristen hant die kuere,
Gamalde dâ die volge hât
daz er bî den gepristen stat,
daz nieman dâ baz nach prise streit,
biz daz in ein sterben nit vermeit,
daz her der shumpfentuere jach.
dô gamalde, dô meliach
bede liten des todes nôt,
vil wiben vröude daz verbot.
daz meliach von malachaere
nach uns getaufet waere,
darumme ich etteswaz taete
des ich shaden haete;
des waer sin wirde wol wert.
kein rîter nie gefuorte swert
der im an prise laufe vor.
sin prîs hohe swebte enbor
an wirde unde an ellen.
ich enkan niht wol gezellen
manege tugende der pflag sin lîp.
sin tôt twang des guotiu wîp
daz sie kunden pflegen riwe,
heten sie ir alten triwe:
ir augen regen die wat begoz.
ir guete daz leit sô besloz
daz iemer mere was verspart.
nie rîter baz gemachet wart
an allem dem daz prise zimt
unde unfuoge von vuoge nimt.
man mohte wol den werden klagen:
al sin her daz wart erslagen
mit vil ritterlicher wer,
unde dâ mit daz vorder her
daz terramer dâ brahte.
vil wenig er des gedahte
daz ir sô vil dâ laege tôt.
Nû was ir vor der nôt
ein teil genesen, die kamen dar
dâ terramer mit maneger shar
gein in balde kam gezoget.
dâ von baldag der voget
vernam diu leiden maere,
dô wart gar vröuden laere
sin herze in dem libe.
er sprach: < daz ich blibe
lebendig, daz ist ein wunder groz .>
daz bluot im ûz der nazen shoz
unde daz im nah geswunden was.
mir ist noch leit daz er genas
umme die ungenoeten nôt,
dâ von vil rîter lagen tôt.
der strit der was gesheiden
under kristen unde under heiden.
Eine wile dâ von wart gebiten,
daz kam nach ir alten siten
vaste geilet zu diu nacht.
der tac muoste sine maht
lazen mit sime shine.
Loys unde gar die sine
vuorn ueber den larkant.
dâ loyse wart bekant
waz kristen was gelegen tôt,
der jamer vröude im verbot.
dô den tac diu nacht verlaste,
dô bedorften die wol raste
die der wahte dâ pflagen,
dâ tôt die risen lagen
unde kume terramer entran.
dâ sprach willehelm der wise man:
 <ruowe uns noeter nie wart .>
des antwurte im dô rennewart
unde sprach: < markis, ich ger
unde mîn sun malfer
unde von valfunde baldewin
wellen an der wahte sin
unde iuch sô bewachen
daz iu vo keinen sachen
nieman keinen shaden tuot.
daz rîche wart nie baz behuot
als ez wirt hinaht von uns drin.
wir wellen der kristenheite sin
mit huote ein staerkiu letze.
in groeziu leit ich noch setze
mînen vater den künec terramern,
der mit manegen grozen hern
sich nahe zuo uns hât geleit.
wie groz sin her si unde breit,
ez wirt kurtzer unde smelr.
sie muezen berge unde telr
von uns drien gar rumen .>
 <daz wir uns iht sumen,
wir komen zît zu der warte>
sprach malfer zu rennewarte,
 <sit daz sie sô nahen uns ligent,
ich enweiz, vater, wes ir uns zigent,
daz ir mich terrameren
niht ein sterben liezet leren,
sô waer unser nôt gestalt.
wizzet, der künec tybalt
nimmer kan vor mir genesen.
wil er in dem strite wesen,
er ist tôt, kume ich in an.
markis, reine saelig man,
dîn ding dar nach stelle,
reht al ez tagen welle,
daz si daz her gewafent.
ob ir die zît verslafent,
daz kan vuegen uns daz leit
daz lânge wernden shaden treit.
markis, wirb als ez dir ste;
ich enkan dir nit geraten mê.
wir wellen an die wahte varn,
die kristenheit alsô bewarn
daz sie blibet vor shaden vri.
Willehelm, du weist wol, wir dri
wellen strites niht enbern.
wir kunnen striten nit mit spern,
wir striten aber mit den stangen,
swelhen heiden wir erlângen,
daz der muoz des todes sin .>-
 <wol hin, neve baldewin!
unde pflegen sô der wahte
daz terramer kein ahte
habe, daz er uns ersliche.
wir dienen dran dem rîche
unde dar zuo der trinitate.
markis, volge mime rate
unde tuo als ich gesprochen hân,
sô kan uns nimmer missegan .>
dâ mit sie dannen giengen.
ir wahte sie sô begiengen
daz ez zam ir prise wol.
des nachtes keine kummers dol
nie der kristenheit geshach.
Nû sahen sie, daz shone ûf brach
durch die nacht der liehte tac.
nieman dâ nit lânger lac.
sie leiten balde ir harnash an.
manic hoch gelobter man
wart dâ shiere wol bereit
gein stritlicher arbeit.
nû kamen zu in gegangen her
Rennewart, baldewin unde malfer,
abe der wahte der sie pflagen.
ir ding gein strite sie wagen.
die dâ getaufet warn,
die sach man sô gebarn
als sie den tauf woelten wern
oder den lîp dâ verzern.
 <
Nû wol dan!> sprach rennewart.
 <ez wirt lenger nit gespart,
Heymrich, vil lieber tote,
wir süln alsô dienen gote
daz wir vil manegen heiden
von dem lebne sheiden.
daz vueget uns den gotes lon .>
 <wol hin!> sprach der von naribon.
 <mir ist nie sô blâng daz har,
unde hân nie sô manic jar,
ich envehte vür die jungen.
wir süln daz velt sô tungen
daz ez nie wart sô getunget.
mîn lîp von erste nû junget,
daz ich unde mîniu lieben kint,
diu hie bî mir aelliu sint,
daz hymelrich erstriten.
wir süln nit lânger biten .>
sprach er unde ructe mit dem vanen.
 <ich wil mit mîner muoter anen
keren swar er hin keret.
er ist wol strit geleret,>
sprach der künec von portebaliart.
 <
Malfer, du wilt die rehten vart
varn,> sprach bruoder rennewart.
 <nû sint die heiden ungespart,>
sprach baldewin von valfunde.
 <wir biten ze lânge stunde.
vehten bî dem shoenen tage,
daz ez uns got gnade sage!
ich weiz vür war daz wir gesigen.
wir suoln nit lânger stille ligen,>
sprach heymrich unde sprancte dar
dâ terramer mit maneger shar
gein in vil vaste kerte.
Der mich die kunst nû lerte
daz ich die künege nante gar
die mit im warn komen dar!
soelt ich die künege unde ir lânt
im mit worten tuon bekant,
sô waer der arbeit ze vil.
ein teil ich ir doch nennen wil.
ich wil der nennens enbern
die ê kamen mit malfern,
unde nennen nit wan die künege hie
die im dâ vor gedienten nie.
Terramers vanen vuorte dâ
Kalphar der künec von persia.
sin lîp der was gepriset,
vil dicke hoch geamiset.
ein künec bî dem vanen was,
von ormenie eufemias;
unde tybar von mazedone:
der kam dar alsô shone
daz er siben künege brahte dar
mit maneger ritterlichen shar;
Ignoledoch von tracense
unde gamilot von thesolazense,
Kurchar der künec von krete,
unde von mesopotamie pylete,
unde von syrie salatiel,
des lob was an prise hel,
unde von krite künec rankar,
der hât gelebet sîniu jar
shone unde nach êren wol.
noch mere künege ich nennen sol:
von panfilie melechide,
unde von affrica künec bride,
unde künec melote von asya,
die heten manegen rîter dâ;
von europe künec gatemuot,
des rittershaft diu was guot,
daz keiniu tete dafuer den rug;
von kumine künec marzug
unde von samirie künec masogarte,
des her nach prise streit harte.
Ich hân die künege gar genant
die mir tete daz buoch bekant.
noch was dâ manic gekroenet man
die ich iu nit genennen kan,
doch saget mir daz maere
daz dâ mê künege waere
danne tage haben driu jar.
daz moehte nimmer werden war,
beginnet maneger sprechen;
der kan sine vuoge brechen.
ich sage als mir ist geseit:
bî terramers vanen reit
swaz ich künege genennet hân.
Nû wil ich erste iuch wizzen lân
wie erhaben wart der strit,
dâ manic rîter tôt gelit
von den hern zu beiden siten.
ez wolt nit lânger biten
mit dem vanen der von naribon.
die slege gaben luten don,
Kalfar der künec daz niht vertruog,
die man ûf die helme sluog,
der hochgepriste persan;
sin ellen kunde des nit lân,
ern kaeme geîlet vaste
mit vil manegem werden gaste.
ûf heymrîchen er ruorte,
der des rîches vanen vuorte.
Heymrîches ellen nit vergaz,
ein tyost er gein dem persan maz.
diu tyost im den lîp sô versneit
daz in ein sterben nit vermeit.
den vanen er dô vallen lie.
Eufemias in sa gevie,
der künec von parmenie,
der gepriste, valshes vrie,
unde rante hin ûf der kristen shar.
des wart heymrich gewar,
der hoch gewirde shetis.
er sprach: < er wil der kristen prîs,
mac er, vil gar vertretten.
ich sol den glauben retten
mit strite sô ich beste kan .>
mit einr tyost kam er in an.
diu tyoste in sô verserte
daz er balde von im kerte
unde der vane wart vertretet,
manic huof in bluote gewetet,
daz luete unde ros dâ guzzen.
groze vloz von in dâ vluzzen
hin gein dem larkande.
von roete nieman bekande
ob er ie luter wazzer wart.
dâ wurden herte helme shart
unde shilte vil dâ vershroten.
dâ lag sô vil der toten
daz nieman sach die erde.
die rîche künege werde
lagen dâ sam die armen.
Malfern kunde nit erbarmen
swaz den heiden dâ geshach.
zu baldewine er dô sprach
unde ouch zu rennewarte:
 <wir sumen uns vil harte,
daz der heiden lebet sô vil.
wir süln spiln daz spil
biz wirz gar gewinnen,
oder sie muezen uns entrinnen .>
dâ mit sie vür sich sluogen
mit den stangen die sie truogen,
reht als ob sie maeten.
Was die heiden dâ gein taeten?
vil vaste sie sich werten,
biz daz sie ir leben verzerten.
manic werder man dâ tôt lag.
hie der stich unde dort der slag,
niht anders man dâ horte.
Nû sach an des heres orte
Rennewart vier groze risen
stan ûf alytshantz der wisen.
sie begunden gein in gahen dar:
durch vil manege dicke shar
sie mit slegen drungen
unde toten manege zungen.
künec baldewin sie bekande.
ir namen er ie sa nande:
Grimunier einer was genant,
der selbe het ein eigen lânt,
daz gab im künec kyron;
dô hiez der ander kuppiron;
dô was genant der dritte
Harpier ade maledicte;
der vierde der hiez kanipiart.
 <wol an sie dar!> sprach rennewart.
 <wir süln nit lânger biten:
sie muezen benamen striten,
unde muz der strit ir ende sin .>
dâ bat der künec baldewin
mit vlize sine gesellen,
daz sie ruohten twellen
untz er mit in gerete,
wer sie dar gefuert hete.
dâ er des wolte vragen,
sie begunden mit im bagen
unde sprachen zornliche:
 <swer ist in kristes rîche,
dem wirt der lîp von uns benomen.
darumme sin wir her komen,
sie muezen doln des todes pin .>
dâ sprach der künec baldewin:
 <sô mac geriwen iuch diu vart.
wol her, neve rennewart,
unde du, künec malfer!
sie sprechent, sie sin komen her,
daz sie uns wellen toeten.
nû süln wir sie des noeten
daz sie muezen verderben
unde hie von uns ersterben .>
dâ mit lief er einen an;
als ein ellenthafter man
vaste ûf den selben er sluoc
mit der stangen die er truoc.
er treip in hin unde her.
Rennewart unde malfer
mit den drien sô vahten
daz siez dicke brahten
in vil aengestliche nôt.
got in sine helfe bot.
Malfer sluog einen sô vaste
daz er ûf die erden blaste,
von dem slage tôt er lag.
dô sluog baldewin einen slag
sô grimme ûf sinen stahel vaz
daz er ûf die erde saz
unde der ungefuoge val
verre in daz her ershal.
Nû sach willehelm der markis
unde sin bruoder der shetis,
daz sie ummes leben striten.
dô wart lânger nit gebiten,
sie enkerten ûf die vart.
Gylbert, bube unde bernhart,
grave arnolt unde berhtram
die bede taten alsam,
dâ sie zu in dar gahten,
dâ sie sô vaste vahten.
als der markis bekam,
keine twal er dô nam:
ie sa er ir einen sluog
mit dem theshu daz er truog;
den vierden vrumte rennewart
mit slegen ûf des todes vart.
dô sie dâ tôt warn gelegen,
wes sie dô begunden pflegen?
sie kerten wider in den strit.
Terramer was sin hemit
vil harte entshumpfieret.
nû kam dar gepunieret
Heymrich der werde grise
mit dem künege loyse.
er vragte: < was ist hie geshehen?>
 <vater, hastu des niht gesehen?>
sprach der markis willehalm.
 <ez hal sô lute der slege galm;
vater, hortes du der niht?
daz was ein wunderlich geshiht.
was sol ich dir mere sagen
wan daz die risen sit erslagen .>
 <des lob ich got,> sprach heymrich.
 <ich wil nû wesen vröuden rich,
sit ich ir nit vuerhten sol .>
 <hêrre künec, nû gehabt iuch wol!
uns kan nû nit gewerren.
loben got unsern hêrren,
der uns von in hât erlost!
sin guete kan wol geben trost
swem er wil genaedig wesen.
die heiden sint nû ungenesen.
wir süln og vür uns keren
unde die heiden sterben leren .>
Loys volget im alles mite.
ez wart von im nach ritters site
der heiden vil vershroten.
man sach dâ manegen toten
von in ûf dem velde ligen.
 <ich weiz vür war daz wir gesigen,>
sprach heymrich der alte.
mit slegen er niht entwalte.
die enge vaste er rumde.
kein kristen sich nit ensumde,
er vaehte dâ wol nach prise
unde nach dem heren paradyse.
Nû was ein heiden komen dar,
des lîp zerfuorte manege shar
mit stichen unde mit slegen vil,
von dem ich sa sprechen wil:
ditz maer im vil lobes git.
sin helm, sin shilt, sin kursit
warn an koste vil tiure.
sin ander kovertiure,
diu ob der yseninen lag,
an koste man die hohe wag.
sin oersh daz der werde reit,
daz was dar unde dar bereit
unde was genant berunzal.
es was brun, rot, swartz unde val.
dô hiez er ignoledoch
unde was von arte ein künec hoch.
der selbe werde rîter vier
was gar der mînen soldier.
guetiu wib im warn holt
unde gaben im ir minnen solt
durch sine ritterliche tat.
Sulch dienst diu wîp nû vergat,
daz in den nû ieman tuo
weder spate oder vruo
oder an dem mitten tage;
daz ist noch ir aller klage.
dâ mit wil ihz lazen sin:
trinken vür minne guoten win!
doch weiz ich etteswa daz wîp
daz gerner trinket ir lîp
dan si an werde minne sich kere.
ich wil dâ von niht mere
sprechen . mir ist doch leit
daz ich ditz hân gereit.
ez muoz nû sin . ez ist geshehen.
des ich iu dâ von hân verjehen,
dar an ich war hân gesaget,
swederz iu wol oder missehaget.
Sô wil ich den werden suezen
mit lobe vuerbaz gruezen:
Ignoledoch von trazense
der streit sô vor orense
daz er wol dem prise tohte.
sin lîp in strite wol mohte
slahen, stechen unde ringen,
vür sich durch die rotte dringen
mit slegen die lute klungen.
von helmen unde shilten sprungen
vil spaene unde stahels sherben.
er mac wol prîs erwerben
swer in strite wol getar.
er brach nit anders durch die shar
wan als ein hirz durch dickes holtz.
mich wundert daz der rîter stoltz
sô lânge werte von den slegen,
die ûf in vaste kunde legen
rîter von manegem lânde.
der rotte er vil zertrande.
als er < zu trazense!> die krie shre,
sô wart den getauften von im we.
Nû sach willehelm der markis
daz ignoledoch manege wis
mit strite der kristen shaden warp
unde der vil von im erstarp.
dô begunde er gein im keren,
manegen heiden doch leren
ein sterben ê er koeme dar.
dâ zerfuort er manege shar.
als in ignoledoch ersach,
hin zu den sinen er dô sprach:
 <dort kumt der werde markis.
ahi! wan het ich soelhen prîs
bejaget mit ritterlicher tat,
als der hoch gelobte hât!
daz woelt ich nemen vür daz gelt
daz bringet reben unde velt.
gib mir balde ein starkes sper!
des er dâ gert, daz ist mîn ger.
er wil mich nit vermiden.
wir muezen bede liden
von ein ander aengesliche nôt.
ez muoz unser einer ligen tôt .>
dâ mit der strit erhaben wart.
ir beider lîp was ungespart.
wider ein ander sie dô stachen
daz gar diu sper zerbrachen
zu harte kleinen sprizen.
sie begunden sich des vlizen
wie einr den andern gelatzte,
daz in von dem lebne satzte.
Dâ sie diu sper vertaten,
diu swert diu sie haten,
vil balde sie diu zucten.
vaste sie an ein ander ructen.
vil groze slege sie sluogen
mit den swerten die sie truogen:
sie sluogen hin, sie sluogen her.
diz waz ir beder ger
daz einer des siges pflaege
unde einer sigelos gelaege.
sie warn ir slege vil milte.
swas bliben in was der shilte,
die wurden biz an die riemen
verhawen, wan sie dâ nieman
shiet . dâ von bleip der strit
biz daz ir einer tôt gelit.
der werde künec ignoledoch,
daz swert er harte hohe zoch
unde sluog dem markyse einen slag
daz er ûf des oershes kelen lag
unde vil nahe gevallen was.
er sprach: < hêrre messyas,
ich bin der vil unerloste,
du enkomes mir zu troste.
ich bin in dime dienste hie:
dîn helfe nie den man verlie
der in dime dienste vunden wart.
nû wende an mir des todes vart!>
diu gotes guete tete alsam.
mit troste er im zu helfe kam:
die unmaht gar im verswant.
Willehelm begunde sa zuhant
rechen swaz im was getân.
er liez dar an den heiden gan.
mit vil ungefuegen slegen
begunde er sich sô vaste wegen
daz der gepriste heiden
von dem leben muoste sheiden.
dâ der heiden tôt gelag,
sin her alles sich bewag
daz sie nit mê leben wolten.
doch wart ir leben vergolten,
daz vil der kristenlichen diet
von in von dem lebne shiet.
doch wurden sie alle erslagen.
ir werg daz tohte niht zagen.
Wizzet daz hie diu mine
verlos an ir gewinne.
 <wie verlos sie an ir gewinne?
des sinnes ich niht versinne,>
sprîchet vil lihte etteswer.
an den selben ich des ger:
sinne her unde sinne dar,
ob sin sin den sin ervar;
niht anders ich in wise.
Nû hoert von dem markyse,
wie der dar nach gewuerbe
unde was heiden von im erstuerbe.
er reit dâ die sine striten
unde vil aerbeite liten
von ignoledoches her,
die mit vil ritterlicher wer
mit ir hêrren lagen tôt.
sin sterben kunde machen rot
vil liehtiu wange diu truogen wîp.
ich wolte daz sin werder lîp
als wir getauft waer gewesen.
sins hers vil luetzel was genesen
die er von den lânde vuorte.
der markis sich vaste ruorte
in dem strite, er unde die sine,
die vor des todes pine
warn kume dâ genesen.
Ignoledoch hete kyllamesen
in dem strite sô benot
daz im was von bluote rot
sin harnash unde daz kursit gar.
sin wunde im vil kleine swar,
dô er kam dâ sie dâ striten:
sin haubt was im doch versniten.
waer er gewesen nit ein degen,
er hete strites sich bewegen
unde het gehabet sin gemach.
Heymrich hin zu im dô sprach:
 <lieber sun, wer hât dich verwunt?>
 <vater, ich bin wol gesunt .>-
 <hêrre sun, ruoche mir sagen,
wer dir die wunden habe geslagen .>-
 <vater, daz hât ein man getân:
swaz ich rîter gesehen hân,
sô gesach ich tiurn rîter nie .>-
 <wie ist ez im ergangen hie?>-
 <vater, dâ hân ich in erslagen.
unde wizze daz ich bî mînen tagen
nie sô herten strit gestreit
noch soelch arbeit erleit,
als er mich benoetet hât.
von der seyne biz an die pfat
wart geborn nie tiurre helt
dann der dem tode ist verselt .>
 <lieber sun, ich lobe des got
daz dich sîner helfe gebot
vor dem tode hât ernert,
unde im ist der tôt beshert .>
sô sprach der von naribon.
 <ich sihe wol, tetragramaton
wil an uns mit helfe ligen
unde werben daz wir gesigen.
dâ gein sich mîn herze vraeut
daz alytshantz ist sô bestraeut
mit manegen werden heiden.
ez ist nû ungesheiden:
swaz hie heyden ist genesen,
die muezen des todes wesen.
daz sol sin unser aller ger .>
Nû het der künec terramer
erste vernomen daz maere,
daz im erslagen waere
der werde künec ignoledoch.
dâ von im vröude enpfloch,
diu in sime herzen lag.
 <ez was ein vervluohter tag,
dô ich armer wart geborn.
awe! was hân ich verlorn,>
sprach er, < an mînem mage!
wir gebarn gar zu trage.
wol hin wir süln sprengen!>
des wolt im nit verhengen
der werde künec von syrie
unde ander künege drie;
die baten in ûf halten.
nû manten sie künec tybalten
unde sprachen, wes er nû hielte,
wan er vil shanden wielte.
er begunde zornliche varn.
sie sprachen: < hêrre, ir suelt bewarn
daz iuch iht geriwe diu vart.
Malfer unde rennewart
die lerent uns des todes pin
unde der künec baldewin .>
dô sprach der atmerat:
 <ich enruche wie ez mir ergat
oder wer mich ersterbet.
ich hân ein leit geerbet,
daz kan lânge jamer bern.
ich enwil des todes niht enbern .>
dâ mit begunde er sprengen.
dâ wart ein michel mengen,
dô der strit erhaben wart.
Malfer unde rennewart
unde der künec von valfunde,
der keinr nit anders kunde
wan og die sarrazine
lern des todes pine.
sie sluogen sie sam diu rinder.
Heymrich unde sîniu kinder
dâ mit ein ander wurben,
daz gar die heiden sturben.
ir lîp vil der sper zerbrach.
vil maneges halsberges vach
wart von in zertrennet.
Nû kam vaste dar gerennet
der künec wert von engellânt.
von im vil der sper verswant
unde von dem künege von spange.
sie wielkens in dem gedrange,
daz ez umme sie wart wit.
ich waen, ez wart nie herter strit
danne von slegen unde von stichen.
zu dwedern siten sie entwichen
einen vuoz von ein ander.
swaz der man suohte, daz vand er:
mit stichen unde mit hurte,
an velde unde in dem vurte
was ein michel dringen.
man horte dâ lute klingen
ûf den helmen sharpfiu swert.
Heymrich, bube, unde gylbert,
Berhtram, arnalt, bernhart,
die sehse vuorn manege vart,
dâ sie die sarrazine
lerten des todes pine:
manegen kristen man dâ sluog.
mich muet an mir der unfuog,
daz ich niht kan gesagen,
wie vil dâ rîter wart erslagen
dem künege terramere.
nû begunde in gelusten sere
daz er gein loyse kerte.
vil manegen rîter er dâ rerte
durch sin vil vreches ellen.
swer die toten wolte zellen
die dâ erslagen wâren,
der muoste bî zwein jaren
von algarismo hân gevlizzen,
oder er kunde ez niht wizzen.
Terramer unde sîniu kint
striten sô daz sie noch sint
gepriset an disem maere.
Terramer der lobebaere
ûf loysen kam geriten.
er unde die sine niht vermiten,
sie braechen durch die shar.
dise nôt die vuogte gar
Kyburge sun hemereiz.
der rante dicke durch den kreiz
nitwan durch ritterlichen prîs.
dô ersach in künec loys:
ûf in er vaste rante.
den helm er im zertrante,
unde von der tyost wart versniten
unde niht ein vallen dâ vermiten.
Willehelm der werde markis
der volle priste dâ sinen prîs
an im, daz in kyburg gebar,
unde klagte was im leides war.
er vuorte in zu den sinen hin.
 <nach verlueste ich hân gewin,
daz ich noch bin lebende.
mîn leben bistu mir gebende,
markis, durch die muoter mîn.
ich wil daz werbende sin
daz ich dirz sô gnade sage
daz ez hohem prise wol behage .>
dâ mit der markis von im reit
hin dâ terramer dâ streit
mit den kristen vil sere.
Nû was künec terramere
ein gazze durch sin michel her
geslagen, daz er was âne wer.
swaz er künege hât braht dar,
die warn nah erslagen gar.
nû kam heymrich der alte
gevarn gein künec tybalte
mit einr tyost diu sô geriet
daz er in von dem oershe shiet.
dâ begunde er ûf in riten.
ez wart ob im ein striten
daz vil ritterliche was.
nû hoeret wa von er genas.
der pfalntzgrave berhtram
in bî dem helme nam
unde vuort in gevangen dan,
hin dâ hielt des rîches van.
als er heymrîchen ersach,
hin zu dem vürsten er dô sprach:
 <hêrre, ich binz tybalt
unde wil mich in iwern gewalt
vil eigenliche ergeben,
daz ir bewart mir daz leben:
swie mich ersihet der markys,
sô genise ich deheine wis .>
Der vürste von naribone
antwurte im harte shone:
 <sit ir ez der künec von arabi,
sô moehten wir beliben vri
vor shaden unde vor shanden.
in kristenlichen lânden
mîn trost iuch beruochet,
sit ir gnade suochet;
die suelt ir an mir vinden .>
nû sprach er zu sinen kinden:
 <heizt den künec tybalten
mit vlize wol behalten
biz daz der strit zergange;
der wert doch nit zu lânge:
wir haben shier die heiden
von dem leben gesheiden .>
sie taten daz in was geboten.
sie befulhen in getriwen boten,
die hin gein orense in vuorten.
dâ mit sie wider ruorten
hin dâ diu swert dâ klungen.
ze beden siten sie rungen
nach zweir hande gelte.
daz ein gezoch zu der welte,
der dienst giltet hohen prîs
unde dar zu daz paradys.
Terramere wart wol bekant
daz im tote diu hoehste hant
sin her zu sîner gesihte.
diu wêr tohte im zu nihte.
nû begunde terrameren
sins herzen sin in leren,
daz er gahte hin gein dem mer.
dâ het er gelân ein michel her,
die darumme stille lagen
daz sie der shiffe pflagen.
dâ sie terrameren sahen
sô vaste zu in dar gahen,
michel wunder sie des nam.
dâ er zu in geilet kam,
er sprach: < wol zu den shiffen!
werden wir hie abe begriffen,
sô muezen wir gar tôt geligen.
al mîn her daz ist gedigen
niwan an dise kleine shar:
die andern sint erslagen gar.
nû hân ich hie ein michel hêr.
setze ich dâ mit mich zu wêr,
sô wert diu wêr unlânge .>
 <hêrre, swie ez uns ergange,
wir süln unser leben dem tode wern,
oder aber sô werlich verzern
daz ich tôt vil der kristen lege.
ez muezent klingen mine slege
ûf helme unde ûf dem shilte.
der heiden tôt ich gilte,
daz vil der kristen stirbet
oder mîn lîp den tôt erwirbet .>
sô sprach kampis von india.
 <ir habt vier starke risen dâ.
die viere lazet an die drie!
ich waene wol daz unser sie
wol vierstunt mer dann ir ist.
sie kann beshirmen niht ir krist,
sie engelten melyachen,
des tôt kan wiben machen
daz sie an vröude erwindent.
als sie daz maer bevindent,
sô wirt ir herzeleit sô groz:
swaz weinen wangen ie begoz
daz weinen mac man ringe wegen
gein dem des sie muezen pflegen.
ez nidert ir gemuete hoch,
als sie gehoernt daz ignoledoch
in dem strite toter lit;
daz sterben in vil jamers git .>
dô sprach der künec terramer:
 <
Kampis, ich wil nit striten mer.
wir biten hie gar ze lânge.
koment sie mit ir stange
ûf uns vaste geilet her,
Rennewart unde künec malfer
unde mîn neve künec baldewin,
sô lernt sie uns des todes pin.
wol hin balde an diu shif!
ez ist ein saeliclicher grif:
werdent sie von uns ergriffen,
sô süln wir balde shiffen
durch genist ûf des meres se
unde her wider komen nimmer mê .>
sus wart der strit gesheiden
under kristen unde under heiden.
swaz der kristen lagen tôt,
der sele keine helle nôt,
von der warheit nie bevant.
wazzers sachen unde daz lânt
vil gar volles toten lag.
von den toten wart ein smac
daz wirs kein smac gesmacte nie.
Terramer doch nit enlie,
er beguende zu den shiffen gahen,
unde kunde im nit versmahen,
er naem ein ruoder in die hant
unde sprach: < mahmet unde tervigant
hant mit valshe mîn gepflegen.
nû wil ich mich ir bewegen
unde sie nimmer mê gewinnen
unde in mit dienste gar entrinnen.
âne ir helfe ich mich erwer .>
dâ mit liez er al sin her,
daz lebte, varn in ir lânt
unde sprach: < wir lân hie diu pfant,
diu ich nit ueberwinde.
awe mir mîner kinde,
daz ich der dinges niht enweiz!
unde awe, lieber emereiz!
awe mir manne unde mage!
iuch hât des todes wage
leider mir hin gezuecket.
ein leit mîn herze druecket,
dâ von ich vröude mich bewige
unde nit wan grozes leides pflige.
awe mir, künec tybalt!
ich hân dîn leben abe gezalt,
ob du joch bist gevangen,
dîn leben ist doch zergangen.
dâ mit wil ihz lazen sin
unde iemer doln klagende pin
umme die mir sint erslagen .>
Nû begunde nach im jagen
Malfer unde rennewart:
die kamen nach im ûf die vart
unde baldewin von valfunde,
der lute shrien begunde:
 <hêrre künec terramer,
tu gein uns den widerker
unde habe unser sicherheit:
nieman tuot dir kein leit!
wir wellen dich gesprechen
unde etteswaz mit dir zechen
daz dir swaere ringet
unde dich wider in vröude bringet .>
Terramer sprach vil helle:
 <ich kume zu iu vil snelle,
welt ir bliben staete
unde niht volgen valsher taete,
die mir mer leides vuegen.
mins leides iuch mac genuegen,
daz ir mir doch hât getân.
darumme wil ich doch nit lân,
ich enwelle dar gein iu genenden
unde in die habe zu iu lenden .>
dô diu wider vart geshach,
Terramer vil shone sprach:
 <nû bin ich hie . seht waz ir welt!
daz suelt ir shiere hân gezelt.
ich sol mich hie niht sumen,
ich wilz darumme rumen.
mîn laster hillet lute:
ich hân dem tode zu mute
gegeben manegen rîter wert.
darumme wil ich nimmer swert
gefuern in keime lânde.
vil shaden unde vil shande
hân ich hie erworben leider.
ich weiz wol daz ich der beider
nimmer abe komen mac,
lebte ich biz an den suontag .>
dâ mit sin klage ein ende nam.
Der kristen her geriten kam
mit dem werden künege loyse
unde willehalme, dem markyse.
sô an den selben stunden
die helme sie abe bunden
unde hielten alsô an dem stade.
 <ich was ûf des glueckes rade;
nû, waene, mich diu trinitat
in vil kurtzen ziten hât
des gewaltes verstozen.
kein leit mac genozen,
ich waene wol, mime leide.
als ich iuch des wol besheide,
sô enwizet ir mirz niht.
nimmer man mich vro gesiht.
vür vröude hân ich leit erkorn.
daz machet daz ich hân verlorn
manegen werden künec hoch.
von tranzense ignoledoch
unde von malachare meliach,
daz ich die bede tote sach,
des muoz mir vröude wesen gast,
unde daz mîn herze nit enbrast,
daz was ein groz unbilde.
mir muoz vröude wesen wilde
unde heimlich wesen die leide.
mîn sueze augen weide
daz warn mîniu lieben kint,
die enweiz ich leider, wa die nû sint,
unde der vil werde emereiz:
der aller ich deheinen weiz,
ob sie tôt sint oder lebent .>-
 <vater, daz botenbrot ir mir gebent,
ob ich ez verdienet habe:
ich vant sie in der habe
an dem libe wol gesunt
Emereiz der ist sere wunt;
den hân ich bî in vunden,
unde manegen rîter wunden,
der doch vil wol genaese,
der mit pflege ir vlizic waese.
ir sprechet, lieber vater mîn,
waz wir her wolten dîn,
daz wir dich her hân geladet?
harte kleine dir daz shadet:
du unde sie vil saelig bint.
ich mein dich unde dîniu kint,
die wandes du verlorn hân.
darumme hân wirz getân.
dîn leit daz ist verswunden
daz du, vater, sie hast vunden.
du minnest sie, unde mich niht;
daz ist ein wunderlich geshiht,
unde ich bin doch der selben vruht.
vater, bekere an der suht,
diu dir der sele vueget shaden.
lieber vater, la dich baden
daz geheizen ist der reine tauf.
got tete durch uns einen kauf:
er ruehte sich dem tode geben
unde uns daz ewige leben.
vater, du solt ez bedenken:
got der mac dich wol krenken
an dem libe unde an dem guote.
gelaube in dînem muote
an in der den hymel gemachet hât,
die erde unde swaz drûfe stat,
ez wahse oder ez si lebende:
daz ist sin gnade uns gebende.
wizze vür war daz mahmet
noch tervigant nit die gnade tete.
die bede zwene tiuvel sint.
wizze daz der maegde kint
git unde nimt swem er wil.
ich hân geraten dir ze vil.
dâ mit wil ihz lazen sin.
dol keiner sorgen pin!
ich wil dich nihtes twingen
mit keinr slahte dingen.
ich wil dir raten unde biten .>-
 <sun, daz ist als guot vermiten.
ich enwil nit halten dînen rat.
mîn gemuete mir niender stat,
daz ich mich welle bekeren.
la mich alten terrameren
gelauben dar an allen var
daz ich gelaube sehzic jar.
den muot wil ich niht wandeln.
wilt du mich vil wol handeln,
sun, sô tuo durch mich ein ding:
dine brueder du mir balde bring.
unde kanstu mir sie bringen,
dir mac dar an gelingen
daz ez dich iemer helfen muoz,
unde tuot mir doch leides buoz .>-
 <lieber vater mîn, nû sage!
der antwuerte nit verzage,
ob ich mine brueder bringe,
sage an, mit welhem dinge
oder von welhen sachen
wilt du mich rîche machen?
ich enwil nit mê guotes hân
wan daz hât sancte julian:
dâ izze ich mine pfruende.
bin ich durch dich id tuende,
daz tuon ich durch anders niht,
wan mîn wân vür war des giht
daz du ze rehte mîn vater sist.
ich enruoche nit waz du mir gist.
ich wil dir sie doch bringen
niht ûf lones gedingen,
niht wan daz ich ir bruoder bin .>
dâ mit gieng er nah in hin.
mit ile er vaste dô gahte,
sine brueder er shiere brahte.
Dâ sie terramer ersach,
harte vroeliche er dô sprach:
 <mîniu kint, nû sint mir willekomen!
iwer kunft hât mir benomen
swaz ich leides ie gewan.
sage an, rennewart, saelig man,
wa lieze du emereizen?>-
 <der markis wil in heizen
heim vuern ûf sin hus .>-
 <dâ ist der byshof von tolus,
der kan wol erzenie vil.
ob ez im iwer gnade guennen wil,
anders hât erz keinen muot .>-
 <markis, ez dunket mich vil guot,
unde wil dir sagen umme waz:
ein kint ist bî der muoter baz
danne ez iender muege wesen.
Emereiz shiere waer genesen,
der sin alsô soelte pflegen
als die hant des taufes segen.
daz reht daz ist gesheiden
under den kristen unde den heiden:
der kristen manege spise zert,
die den heiden der orden wert,
unde wil ich in doch vuern lân .>
Sa zuhant wart daz getân
daz emereiz zu orense kam.
Kyburge guete des gezam
daz sie in vil suoze enpfie.
diu reine dâ des niht enlie
sie enbesaehe sine wunden,
die warn ungebunden:
die hiez sie sa verbinden
unde sich sin underwinden
einen artzet der vil wise was.
der pflag sin wol biz er genas,
mit maneger handelunge guot.
ein muoter noch vil dicke tuot,
swa sie mac, daz beste ir kinde.
Ich enweiz wa ich nû vinde
eine kunst, diu mich nû lere,
daz ich gesage von terramere
wie der nû hie getaete.
dâ begunde der triwe staete
Willehelm in wisen.
er sprach: < bitet loysen
daz er iu daz urlaup gebe:
swaz künege oder rîter lebe,
daz man sie vür an daz mer
unde sie mit guoter pflege erner.
ligent sie von unbesihte tôt,
dâ von wirt iwer prîs sô rot
daz ir iemer sit in shame,
unde ist geswachet iwer name.
daz sie vür war iu gesaget .>
 <dîn rat mir vil wol behaget .>
sa sprach der künec terramer:
 <reiner, werder künec her,
vil edeler romere loys,
êre an mir der krone prîs,
sô daz dîn guete mich gewer
des ich an dine gnade ger.
hêrre, mir daz urlaup gebt,
swaz künege unde rîter lebt,
daz ich die heize vuern dan:
des gewer mich, vil saelig man .>
Loys sprach: < nû sit gewert
mere danne ir habt gegert.
tuet swie iwer wille stat!>
Sa zehant der atmirat
hatte in kurtzen stunden
gar die lebenden wunden
braht an des meres stat.
sine artzet er mit vlize bat
daz sie sich ir underwuenden
unde taeten swaz sie kuenden.
sie taten swaz er in gebot.
etliche wunden lagen tôt.
gnuoger lîp des lebens pflag.
Terramer sich dô bewag
daz er die künege ueber al,
die tôt lagen in dem wal,
zu den shiffen dô bringen hiez.
manic werder man dô niht enliez,
manic rîter wart dô ûf den wag
mit grozem jamer getragen
mich erbarmet noch daz klagen
daz werde heiden dâ taten.
balsamen unde aromaten
hiez sie der voget von baldag.
swaz kunde werden in den smac,
daz hiez er alles machen:
pulver von manegen sachen
ûf die künege wart gesat.
swaz krut unde wuertze namen hât,
bî den künegen man daz vant.
in manegen samit man sie want
unde vuorte sie alsô ze lânde.
Der kuenige vil ich iu nande
unde wie ir lânt gar hiezen.
wil ez iuch nit verdriezen,
ich sage iu, als saget daz maere.
Meliach von malachaere,
des prîs was an wirde hoch.
von trazense ignoledoch,
den hân ich wol gepriset ê.
von babylonie aclere,
Eser von araralme,
die lagen von willehalme
bede in dem strite tôt.
von ypotasomie der künec lot
in dem strite alsô erstarp
daz nieman prises mê erwarp.
Beikatar von vatone,
wie der nach minnen lone
warp dâ man nach prise streit!
Kanug der künec von panturteit,
unde jofar von deburnite,
Rubuwar essyer von perite:
gebrueder warn die drie.
Parpir, efrat, parterie
alsô hiezen der künege lânt.
von tofarare künec ashamant,
Geivar, gagis, emulier,
gewan diu minne ie soldier,
sô dienten sie der minnen solt.
in warn guotiu wîp sô holt
daz ir dienst nam die gewinne
daz dâ heizet werde minne.
Gamarin von rimirache,
Efoiz, bethier, gupiz zu rache,
die werden künege viere;
Titan, tstirin, emiz, thyliere,
der künege wâren diu lânt.
Ponpis, zomazon, efikalânt.
Puris, valder, grapitarin,
die künege ir tötlichen pin
dolten mit ritterlicher wer.
Soelt ich nennen gar daz her
daz von künegen wart erslagen,
sô muest ich vil namen sagen,
unde beguonde iuch der betragen.
driu hundert künege lagen
tôt in dem strite hie.
ich enkan nit gar genennen sie
als daz maer mir tuot bekant.
von punpeire echerabant,
unde pauriper von nubilere,
Wimiligar von kartetstere,
Ingligar von jelezie,
unde rufter von themarie,
Ziraster von nemetise,
Nilichter von traverise,
Gabwar von malerimale,
unde tshilis von jerogaladale,
Eriuch von der wilde,
unde sin bruoder muris von pilde,
Agapiter von gaperise,
unde zefar von miterise,
Duriter von laterite,
unde malchiar von der prunite,
die gaben ritterliche ir leben.
vil kristen wart von in gegeben
der tôt in dem strite hie.
ich enkan nit mer genennen sie
wan als daz maer sie nande.
die gaben hie zu pfande
ir leben durch der welte prîs.
ich woelte daz in daz paradys
ir manheit erstriten haete.
Waz terramer dâ taete?
daz mueget ir hoern gerne.
bruoder rennewart von averne
der begunde sinen vater biten,
daz nit wuerde von im vermiten
daz er kyburge gesaehe;
unde sprach, ob daz geshaehe,
sô lediget er tybalden ie,
der wol ist behalten hie
in banden harte veste.
 <lat dise werden geste
sehen die vrouwen hoch geborn;
swaz sie hie shaden hant erkorn,
des wirt sa vergezzen gar
als sie die vrouwen wol gevar
mit des herzen augen sehent.
ich weiz vür war daz sie des jehent
mit warer muotes gihte,
diu shone tuege zu nihte,
diu abe den vrouwen shine
die dâ minnent die sarrazine.
ez ist sô shoene diu künegin
daz wîp nit shoenr mac gesin:
sô sint die andern vrouwen.
swer die kan rehte shawen,
sin augen der sô erweidet
daz leit gar von im sheidet.
sô was mîn swester kyburg
an wibes shoene ie sô kurg
daz kein shoene vür sie mizzet.
ein herze vil gar vergizzet
swaz leides ie gewan der lîp,
begnadet in ein reines wîp.
kein genade diu ist sô guot
sô die got den lueten tuot,
dar nach diu wîp kuennen geben.
hât kyburg ir leidig leben,
daz ir ir, vater, hât getân,
sô muoz man ir an shoene lân
in provenzale den strit.
swa shoene unde êre an wiben lit,
kan der an lobe iht baz geshehen,
der beider horte ich ir jehen.
an der hastu missetan .>-
 <sun, die rede solt du lân:
mîn alte shulde nit niwe!
ich mane dich der triwe
die dîn warheit mir gehiez,
dô ich die widervart nit liez
unde gienc zu dir ûf daz lânt.
ich wil ûf orense lân diu pfant
diu ich drûfe hân versat.
gar mîner vröude der ist mat:
mir sint die rîter tôt gelegen,
der kuende ir prîs ze rehte wegen,
sie klagte manic kristen man.
sô grozen shaden nie gewan
kein man der ie wart geborn.
Rennewart, la dir nit wesen zorn
daz ich sprechen wil gein dir;
swie gar ich vröude unde êre enbir,
der woelt ich mere noch enbern
ê der bete dich gewern,
unde wil dir sagen umme was:
ich bin an witzen nit sô las,
ich kunne mich des wol verstan
daz ich beiden shaden gefueget hân,
den kristen unde den heiden.
von den selben leiden
dol ich sô hoch gemachet leit
daz nimmer der kristenheit
keinen shaden gefuegen wil.
unde ob künege truegen vil
mit mir mins herzen swaere,
in wuerde vröude unmaere.
nû bedenke, lieber rennewart,
was shaden ich an dirre vart
hân genomen an manegem manne.
diu saelde tete mich zu banne,
diu kyburge die minne
gebot daz die ir sinne
an dem markysen wante.
mich unde mîn art sie shante
unde die gote der wir pflegen.
Rennewart, ich hân mich bewegen
daz ich wil hinnen sheiden.
mit herzlichen leiden
wil ich iemer mere leben.
Tybaldes hân ich mich begeben.
dem tuo, markis, swaz dir behage!
sinen tôt ich harte kleine klage;
ich laze ez ouch sin, mac er genesen.
ich enwil nit lânger bî iu wesen
noch kyburge gesehen.
mins willen hân ich iu verjehen,
dâ mit lat mich von iu hin
sheiden! iwerr triwe sin
lat an mir nit missevarn!
iwer got der mueze iuch bewarn .>
dô sprachen terrameres kint:
 <wir waenen, vater, daz ir bint
worden gar âne witze.
waz tiuvels riet iu ditze?
hât iuch mahmet geheizen
daz ir künec emereizen
liezet ouch beliben hie?
den rat getet iu staete nie .>
dâ sprach der werde malatreiz:
 <wir enrumen nimmer disen kreiz,
ê hemereiz wol varnde wirt.
der hie ist des lândes wirt,
dem getruwen wir des wol,
sô unser vart sich vuegen sol,
er enhelfe uns wol ze lânde.
die grozen haubet shande,
vater, solt du wol bewarn.
la dîn her zu lânde varn,
wan uns unde luetzel künege mer!
unde tuostu den danker,
Tybalt hât verlorn daz leben,
unde wirt dir shanden vil gegeben .>
Terramer was dô daz zorn,
unde sprach: < ich hân durch in verlorn
mage, man, guot unde êre.
ich ensage, sun, dir nit mere
wan daz ich belibe niht.
nimmer leider mir geshiht
danne mir ist hie geshehen.
ich sol der warheit jehen:
Tybalt mir daz vuogte.
mins leides in niht genuogte,
ern verluer mir dannoch malfern.
vil lieben kint, ir suelt nit gern
daz mir vuege mê leides .>
 <ob du nû von uns sheides,>
sô sprach sin sun morguweiz,
 <ich weiz wol, vater, daz emereiz
unser gote alle varn lat.
vater, bî der kristen got er bestat.
daz erkenne ich an mir selben wol:
ê du doltes des todes dol,
sô woelt ich mich ê taufen,
dâ mit dir dîn leben kaufen.
Emereiz daz selbe tuot.
ich erkenne wol sins herzen muot:
er lat tybalden nit toeten .>-
 <
Morguweiz, du wilt mich noeten
daz ich sunder dank belibe.
ê daz emereizes libe
wuerde bekant der kristen ê,
ich woelt ê doln leides mê.
unde ist sô swaere doch der last
von leide daz mir ist ein gast
hoher muot unde hohes pflegen.
sun, ich hân mich des bewegen
daz ich blibe biz an ein zil,
unde den markys des biten wil
daz er sinen prîs nû an mir êre,
unde mir armen terramere
mins leides swaere ringe
niht wan mit eime dinge:
daz er tybalden laze
lebendig varn sine straze.
herze lieber künec malfer,
hilf mir daz mich der bete gewer
Loys unde der werde markys.
Tybalt der pofer tshetis,
ob der den lîp hie verluer,
daz truege sie vil kleine vür
an êren oder an dem prise .>
 <als ich, terramer, dich wise,
alsô wirb mit disen sachen,
wilt du in ledic machen,>
sprach der von portebaliart.
 <wil mîn vater rennewart,
sô sint entstricket sa zehant
des küneges tybaldes bant.
swes er an willehelmen gert,
des ist er zehant gewert.
dar zuo sprich ich was ich kan.
sage mir, ob du sist mîn âne
unde wie ich kam in dine gewalt.
tuost du daz, sô wirt tybalt
ledig von den starken banden,
die er an beinen unde an handen
hât, des warte ûf mînen lîp.
unde wilt du nit daz reine wîp
Kyburge mit willen sehen,
wilt du, sô laz ez ungeshehen.
daz wil ich lazen an dich.
lieber terramer, nû sprich
reht als ez ergangen ist!>-
 <gerne, künec malfer, du bist
mit warheit rennewartes kint.
wan daz ze lânc diu maer kint.
sô sagte ich rehte dîn leben
unde wie du wuerde mir gegeben.
doch sage ich dir von dîner art:
dîn vater daz ist rennewart,
unde waere vür war getaufet,
ê daz mir wuerde verkaufet
dîn vil hochgeborner lîp,
unde starp an dir daz selbe wîp
diu zu der welte dîn genas.
ich waen, sie loys tohter was;
sus sagten die dich mir brahten.
mine sinne des niht gedahten,
dô ich dich mir zu vröuden zoch
unde dînen namen wolte hoch
machen an maneger krone,
dâ wart mir von dir zu lone
ein herze leit daz iemer bluet.
kein shade mich sô harte muet
sô daz ich dich hân verlorn.
ich hete dich zu sune erkorn,
Malfer, vor mînen kinden.
mîn lîp der mueze verswinden
dir zu gesihte, ich ensage war.
ich muoz mîniu lebenden jar
iemer nach dir trurig sin
unde doln senlichen pin,
daz ich, sun, dîn muoz enbern.
ich wil an dine staete gern,
daz du mir helfest hinnen,
unde tybalden wider gewinnen
unde den künec emereizen.
den solt du bringen heizen:
er mac bî mir baz genesen
danne ob er hie soelte wesen .>
dô sprach der künec malfer:
 <ich wil wesen dîn gewer,
swaz ich dir gelobet hân.
wilt du nit lânger hie bestan,
sô wil ich leisten was ich sol,
sit mir gelugen ist sô wol
daz ich rehte weiz mîn art.
wol dan, vater rennewart,
unde biten den künec loysen
unde willehalmen den markysen,
daz er unsers dienstes gedenke
unde nit an triwen uns krenke,
die hân wir her behalten!
er sol den künec tybalten
lân riten mit terramere.
mit shaden unde gar âne êre
muoz er doch varn, swar er vert.
im was leides vil beshert,
vater, dô er dich verlos:
unsaelde in zu kinde kos.
nû gedenken bede doch dar an:
er ist dîn vater unde mîn an!
nû leisten bede sine ger!
vater unde âne, nû get her!
swes ir gert, daz muoz geshehen.
ir welt kyburge nit gesehen
unde orense nit geshawen
noch drûfe die klaren vrouwen,
sô wellen wir iuch triegen niht.
swes iwers herzen wille giht,
daz wellen wir iu gar vuegen,
kan iuch der tat genuegen .>
Terramer der volge jach.
harte guetliche er sprach:
 <bea viz, vohter merzi!
geshiht ez, ich bin leides vri.
wenig ist besser danne niht .>-
 <wol dan, dîn wille geshiht .>
Sie giengen hin dâ was loys
unde der vil werde markys.
Rennewart sprach zu willehalme:
 <markis, mime gernden galme
antwuerten du gueltichen solt.
du muost uns geben einen solt;
wir biten dich nit soldes mer.
uns hât gebeten terramer
daz tybalt der werde
gesunt im ledig werde.
diz hân wir im geheizen.
sô wil er künec emereizen
mit im vuern alsô wunt.
er giht daz er ê gesunt
bî im werde danne hie.
ob wir dir nû gedienten ie,
daz ruoche erzeigen, rîter guot .>
 <ich bin der vil gerne tuot,
des ir an mich hât gegert;
des sit mit guotem willen gewert,
unde bin ich an triwen wis .>
sô antwurte in der markys.
die ist doch von im geborn.
ich tuon die vrage âne zorn,
wan daz ez mich wunder nimt.
ich waen, sin herze des nit gezimt
gein uns zwein deheiner minne,
sin lîp die küneginne
solde gesehen durch vuoge
unde ander vrouwen gnuoge.
nû lazens wesen als im dâ si!
sin haz uns zwein ist iemer bî,
unde soelte er leben iemer bî,
dô sprach der künec terramer:
 <markis, ich bin iu beiden holt.
vür war du daz gelauben solt:
daz ich kyburge nit gesihe
der ich vil gerne zu tohter gihe,
daz laz ich durch deheinen haz.
uns kumt beden deste baz,
unser dwederz herze enbaere,
ez entwuenge soelhiu swaere
die uns an vröuden irte.
kein gast sol sime wirte
gerne vuegen ungemach.
ich enweiz was ich an ir rach,
daz ich sie mit hazze nit vermeit.
sie entet mir nie kein leit
wan daz sie sich taufen liez.
ich waene, sie daz diu minne hiez
diu ir liebte dînen lîp.
mîn tohter, daz vil reine wîp,
hât verlân durch dine minne
an wirde hohe gewinne:
zwuo krone unde vil mage.
swa leit diu minne ir lage,
niht ir dâ entrinnen kan.
swie ich si ein getageter man,
vil wol ich ez doch erkenne.
von minne ich ettewenne
dolte arbeit unde shaden.
nû hât mich leit sô ueberladen
mit herzelichem sere
daz ich minne nimmer mere
wil gepflegen in mîner zite.
unde swenn ich hinnen rite,
sô rume ich provenzale
nû zu dem vierden male
mit shaden unde mit shande.
ich swer bî tervigande
einen ungenoeten eit,
daz ich nimmer der kristenheit
keinen shaden wil gefuegen.
mich mac der verlust genuegen
die ich hie habe erkorn .>-
 <vater, swelch ding wirt verlorn,
daz man nit wider mac gehan,
daz sol man varn lân.
lat iwer klaegeliche nôt!
swer hie ist gelegen tôt,
swaz der heiden sint gewesen,
die sint iemer ungenesen.
die kristen die hie sturben,
des libes tôt die erwurben,
unde daz diu sele lebet shone
vor tetragramatone
in dem reinen paradyse.
sô sint der vogel spise
die toten heiden vil nach gar.
ez sin raben oder ar,
die hant sie wol gespiset .>-
 <
Malfer, dîn munt mich wiset
daz ich an dich nit enger.
gedenke, lieber malfer,
an dine reine triwe.
mîn leit mir niht niwe
unde la gein mir dîn predigen!
du solt tybalden ledigen
shier von der vangnuesse.
wizze, ez ist umme susse
gein jhesu dîn vil wiser rat.
mîn muot des keinen willen hât
daz ich volge dîner lere.
von mahmet ich nit kere
noch von gote tervigande,
des gewalt mich maneger lânde
vil gewaltic hât getân.
ich wil nit lânger hie bestan.
dar nach tuo was dir behage!>
 <nû merket, vater, was ich sage,>
sprach vabors sin eltstes kint.
 <iwer witze ist worden blint,
der vil iwer herze pflag
 (swem nieman geraten mac,
dem kan man ouch gehelfen niht),
ob dîn heimvart geshiht .>-
 <sô kan nimmer doch geshehen,
daz ich mine tohter welle sehen:
ez sol nit mîn enteret lîp
sehen ein alsô reines wîp.
dâ von wil ihz lazen sin
unde anders durch keinen pin.
swaz si mîner kinde alhie,
die riten dar unde gesehen sie,
daz ist wol mînes willen muot.
ich weiz wol, malfer der tuot
swaz mir gelobet sin staete hât .>
 <ich bin der des niht enlat,>
sprach malfer, < âne allen var
halt ich mîn geluebde war.
daz wizzet, hêrre unde lieber an.
werder künec loys, wol dan!
lazen sich künec terrameren
baz sheiden von den êren
danne er sich gesheiden habe!
vater, keret hin in die habe!>
Rennewart hin zu im dô sprach:
 <ir suelt gewinnen guot gemach
bî den toten die dâ sint.
wol dan, terrameres kint,
lat in an dem gemache hie!>
Terramer dâ nit enlie,
er enbaete sie vernemen,
unde sprach: < mich kan des gezemen
daz ich wil sweren einen eit,
daz ich nimmer mê die kristenheit
gesuoche vuerbaz mit keime her,
oder ich ertrinke in dem mer.
Tervigant, kaun unde mahmet,
mir ensi leit daz ich ie getet
keine shaedeliche tat
den die der tauf begozzen hât.
der eit ist ungenoetet.
ich mueze werden ertoetet
mit eime tode der nit waere
eime künege wol gebaere;
daz waer ein rat oder ein hurt.
der tôt zaeme niht der geburt,
alsô gehohet ist mîn art.
du solt wizzen, sun rennewart,
daz kein got ist baz geborn,
die wir zu hêrren hân erkorn
wan ich unde mîn geslaehte.
Mahmet niht gebieten maehte
nit wan ich unde mîn gewalt .>-
 <sô bite sie daz künec tybalt
ledig werde von ir gebot .>-
 <
Rennewart, la dînen spot
unde tuo daz dînen triwen zeme
unde mich von ungemuete neme.
var enweg unde bringe in her,
du unde dîn sun malfer!
sô wil ich varn zu dem her
unde dîn biten bî dem mer,
biz siben tage vertaget sint.
biz dar mac dîner swester kint
Emereiz wol doln die vart .>
 <daz ist guot,> sprach rennewart.
 <unde hastu dich wol bedaht,
dîn wille der wirt volle braht,
vater, daz du uns minnest baz
danne uns ê hazzte dîn haz.
dâ mit solt du gemaches pflegen .>-
 <wir sin zu beder sit gelegen
mit arbeite, âne gemach .>
der künec terramer dô sprach
zu loyse: < voget der krone,
nach dîner gnaden lone
wil ich hie sheiden von dir.
markis, du solt gelauben mir
daz dich mîn lib ergetzet;
swa ich dich hân geletzet,
des lone ich dir mit guote.
getruwe ez mînem muote
daz ez wider alles wirt getân .>-
 <hêrre sweher, daz wil ich lân
an den hohgelobten krist,
der mir dâ zuo gestanden ist,
unde an der kristenheite wer,
die iuch vil trurig ueber mer
zu dirre zît geshaffet hât.
swaz ir tuet oder swaz ir lat,
daz ist nach iwerm muote.
zweir starker manner ruote
die hant mich vor iu ernert
unde iwers hers sô vil verzert
daz ez iuch iemer mueen muoz .>-
 <markis, mir ist worden buoz
swaz ich vröuden ie gewan.
ez wart zu der welt nie man
als unsaelig nie geborn.
ich hân die rîter hie verlorn.
darumme ich iemer trure.
dirre strit der ist ein shure
an vröuden zu beder sit.
hey waz er hohes jamers git
wiben die pflegent triwe!
die dolnt nû herze riwe.
vil wol ich daz erkenne:
diu minne mich etteswenne
mit guotes wibes minne bant.
swem wibes guete minne ist bekant,
der weiz wol daz ir augen regen
kan soelher guezze pflegen
daz er ir wange begiuzet.
wibes herze nit verdriuzet,
ez enclaget vriundes sterben.
ir triwe in kan erwerben
vröude smal unde swaere groz.
kein brust herze nie besloz
getriwer danne treit ein wîp
der kueshe unde rein ist der lîp.
wie? was hân ich gesprochen?
mîn zuht diu ist zerbrochen,
wan nie kein auge wîp gesach
wan der man guete unde êre jach.
ich waen, ich wol gebuezet hân,
habe ich mit worten missetan.
markis, ich hân gnuog gereit
unde mins muotes vil geseit.
dâ mit wil ich nû swigen
unde künege loyse nigen
nach eim urlaube shone.
dar nach swer hie treit krone,
die wil ich alle dem ergeben
der iu gegeben hât daz leben,
ez si mahmet oder krist.
Vabors, du ensolt nit lânger vrist
nach dînem bruoder beliben dort
wan als gemezzen ist mîn wort .>
dâ mit er sich von in shiet.
Wie sin ding dar nach geriet?
daz sage ich als ich beste kan.
ez enwurden nie von wiben man
baz enpfangen danne sie.
die roemshe künegin diu gienc
durch enpfahen gein loyse,
unde kyburg gein dem markyse,
dar nach gar die vrouwen.
sie mohten dar nach shawen
manege vrouwe liehtgemal.
 <daz ich ie kam ze provenzal,
des wil ich loben hamonen
unde mit dienste iemer lonen,>
sô sprach der künec passiguweiz:
 <ich wane, sich mit vlize vleiz
Jhesus dirre shoenen wibe.
ob ich ein heiden blibe,
des zwivel ich vil harte .>
zu sînem bruoder rennewarte
sprach er: < lieber bruoder guot,
sich hât verkeret mîn muot
in kurtzer wil vil gar
von der geflorierten shar,
diu von shoene an mich dâ shinet.
swaz an mir nû sarrazinet,
daz, waen ich, von mir sheiden muoz.
Rennewart, mir wirt nimmer buoz
vil seneclicher sinne,
ich enverdiene ir einer minne.
diu kan sô sueze blicken,
unde der blik kan bestricken
ein vestes herze daz ez wirt krang.
mîn sin getet nie mê wang
an den goten die der atmirat
zu hêrren her behalten hât.
wil sie, ich wil mich taufen.
dâ mit sô wil ich kaufen
ir minne, daz sie mir die git.
der gewalt an ir einer lit.
si nû daz sie des gezeme
daz sie mich den mînen goten neme
unde mich gebe der kristen gote,
der gewalt ste in ir gebote.
Rennewart, ich lige tôt,
mich enloese ir minne von der nôt.
niht anders mich ernern kan .>-
 <sage an, reine saelig man,
Passiguweiz, lieber bruoder,
wer ez si der minnen ruoder
in dime herzen sô kan vern.
der minne kan sich nit erwern:
swa sie hin ir krieges pfliget,
dem hât sie shiere an gesiget.
des enpfant ich an alysen.
dar kunde sie mich wisen.
mîn herze sie alsô besaz
daz ich der nimmer vergaz,
biz ich hin kom an die stunt
daz mir sinne wurden kunt.
ich waz gar âne sinne,
dô mir gebot diu minne,
daz ich minnete alysen lîp.
nû sage mir, wer ist daz wîp
die du ze vrouwen hast erwelt
unde dich vür eigen ir verselt?
ich tuon vil lihte dir den rat,
der dir zu staten wol stat .>-
 <
Rennewart, nû ruoche shawen
under allen disen vrouwen
diu aller beste geshoenet si:
diu wonet mînem herzen bî.
des twinget mich diu minne.
sich, diu bî der küneginne
sitzet unde der swester,
sich, der minne leret mich den pin
daz ich dâ von sterben muoz,
oder ich verdien ir gruoz .>-
 <
Wizze, bruoder passiguweiz,
daz ich dînen willen gerne weiz:
du meinst die maget kassinen,
der shoene sô lieht kan shinen,
diu ist loyses swester vruht.
kueshe, staete unde reiniu zuht
an ir geshoentem libe lit.
swem sie ir minne mit willen git,
der mac wol wesen hoch gemuot.
sie hât vor valshe sich behuot,
daz sie hât shoene unde êre
 (ich endarf ir nit loben mere):
die sint mit vollen beide dâ .>-
 <
Rennewart, lob anderswa.
du hast hie gelobet wol.
daz lop machet daz ich dol
nach ir minne ungemach.
awe daz ich sie ie gesach!
sol ir minne mich vergan,
ich wolte durch ir minne lân
lânt, krone unde dar zu die mage.
unde in dem gesegenten wage
wolt ich mich lân taufen
unde dâ mit ir minne kaufen .>
Dâ sprach der pruoder von prides:
 <
Passiguweiz, swaz du lides
nach ir minnen ungemaches,
âne nôt du dir daz maches.
ir vater der künec von spange
vür war der lieze dich lânge
mit grozen arbeiten leben,
ê daz er dir sie kuende geben:
er hât nit wan daz eine kint.
dîner gernden ger erwint,
daz rate ich, passiguweiz.
von der warheit ich daz weiz
daz er sie nimmer man gegit
wan des lânt im nahen lit .>-
 <sô wizze, bruoder rennewart,
daz ich muoz des todes vart
durch ir minne girde varn.
der tôt kan mich nit lânger sparn,
sit du ir minne mir versagest.
von dem leben du mich jagest,
mac ich ir minne verdienen niht.
swaz nû mir dâ von geshiht,
ich wil ir mîn gemuete sagen
unde ûf gnade mîn leit ir klagen .>
Sus gieng er zu der vil suezen
unde begunde sie sus gruezen:
 <dei vo save, damesele!
vo ehtes kurtoys bele.
ê vohter kurtoyse prie,
daz sie mir gnaedig sie .>
sie sprach: < waz ist iwer ger?
wizzet daz ich iuch gewer
swaz iuch unde mich kan êren.
welt ir mich vuege leren?
von jugent ich des ein junger bin .>-
 <vraewelin, mins herzen sin
hât mich an dich gewiset.
vür aelliu wîp gepriset
mîn herze mit dem libe.
hilf mir daz ich belibe
bî dir in christenlicher ê.
swie hoch mîn name an wirde ste,
des wil ich mich begeben gar,
daz mîn dîn guete neme war,
dar zuo lânt, mage, des guotes .>
 <ir hât niht mannes muotes,>
Kassyne diu vil sueze sprach.
 <als dem man guotes gebrach,
unwerder wart er sa zehant.
haltet mage, guot unde lânt,
des git mîn triwe iu den rat,
als ich leisten sol der trinitat:
kert dâ hin iwern muot
dâ iwer dienst dunke guot!
mîn augen nie gesahen
des dienst ich woelt enpfahen,
daz waer sin lon der minnen gelt.
ich enwoelte nemen nit die welt,
daz diu mîn eigen waere gar,
daz ich wuerde wibes êren bar.
ich hân doch ûf minnen wan,
unde sol iuch doch wol vergan.
unser leben daz ist gesheiden:
ich bin kristen unde ir ein heiden,
ich bin jung unde ir betaget.
der jugent selten wol behaget
daz alter an keinen sachen .>-
 <vraewelin, du wilt daz machen
daz ich mine sinne verliese
unde guot unde êre verkiese,
unde zu eime torn wirde gar.
vrouwe minne, nim des war
wie mir disiu vrouwe tuot.
heiz sie gein mir wesen guot!
Minne, dîn kraft ist manegvalt.
twing sie als du mich twingest!
dâ mit du sie gar dringest
daz sie dir muoz hulde swern.
mich kan vor tode niht ernern
niht wan ir helfe unde dîn rat.
unde ist daz mich dîn helfe lat,
sô pfliges du niht der staete nû,
alsô wilent pflaege du,
dâ du von erste buende mich.
suezez vraewelin, nû sprich:
weder wilt du mich verderben lân,
oder sol ich den gedingen hân
daz du in kurtzer vriste
mich machest kristen kriste?>
Diu guote sach vil vaste an in
unde sprach: < hêrre, habt ir sin,
sô habt ir, waene ich, wol gehort,
was warn mînes mundes wort.
der wil ich gein iu niht wandeln.
woelt ir wol iuch selben handeln,
sô lat die rede bliben
unde dienet guoten wiben
ûf genaedeclichen wan,
als ir dâ her habt getân.
ich bin ein kint, sô sit ir wis.
swaz mîn oeheim der künec loys
mir ratet, daz ist sô geshehen.
dem wil ez gar verjehen,
als ir mir, hêrre, habt gesaget.
swaz im danne wol behaget,
dar ueber hât er den gewalt.
daz mîn muot dar ist gestalt,
swa in sin wille wiset hin,
gar ich im des gevolgic bin.
ich weiz wol daz mins vater muot
mir nimmer herzeleit getuot.
sine triwe ich alsô staete weiz .>
dô sprach der künec passiguweiz:
 <vrouwe, nû bin ich geswigen.
ir habt gnade mir verzigen.
dâ mit wil ich von iu gan
unde alle vröude varen lân .>
Dâ mit gienc er von dan
als ein vil leidiger man,
dem bekummert hât diu minne
den lîp, daz herze, die sinne.
etteswanne ich daz erkante,
dô mich ir brief ir nante,
dâ bin ich nû abe geshriben.
wer an ir brieve sie beliben,
vil luetzel ich der erkenne.
ob ich ir einen nenne,
sô ist mer von mir genant
danne ir der minne si bekant.
dâ mit wil ich ez lazen ligen.
sus sint wib unde man gedigen.
Wie ez passiguweize ergie?
des wil ich geswigen hie
unde mit vuoge dâ hin sparn
biz sie von orense varn,
die siechen unde die gesunden.
wie sie der vart begunden?
des wil ich iuch besheiden.
Tybalt, der werde heiden,
wart durch emereizen gelân.
anders waer ez nit getân,
wanne er was von im geborn.
Tybaldes haz unde sin zorn
mit staete gar verkorn wart.
daz geshuof bruoder rennewart
gein den vil gelieben zwein,
die warn ein getriwes ein:
daz waz willehelm unde sin wîp.
nû was künec emereizes lîp
an den wunden nah genesen
unde wolte dâ nit lânger wesen.
er begunde urlaubes biten
mit vil hovelichen siten
an den werden künec loysen
unde an den werden markysen:
 <des gnade ich iu beiden.
nû wil ich von iu sheiden .>
sin danken daz was manicvalt,
daz sin vater künec tybalt
âne shaden ledig wart.
Loys erlaubte in die vart
âne valsh mit willen guot.
dâ von wart kyburge muot
beladen mit herzeleiden.
kint, brueder unde die heiden
urlaub alle namen.
dem hete diu minne ir samen
gesaet in daz herze,
den twang alsô der smertze
daz er gar âne sinne wart.
daz begunde klagen rennewart
in sime herzen vil sere.
er sprach: < volge mîner lere!>
hin zu passiguweiz er dô sprach:
 <bruoder, soelhes ungemach
soelte twingen bloediu wîp.
bî uns nit lânger belip!
als du kumst ûf daz mer,
sô ahtes du ûf sie nit ein ber.
wol hin, ich wil mit dir gan
unde mîn geluebde war lân,
daz ich mime vater gehiez
dâ er mit mir dich varn liez .>
nach urlaube maeniglich dô drang.
Kyburg manegen ummevang
tete mit ir blânken henden.
 <daz sheiden daz kan pfenden,>
sprach sie, < mich an vröuden gar.
nû was ich worden leides bar.
nû kan mir vuegen dirre sheit
alles herzecliche leit .>
dâ mit vuorn sie von dan.
Nû gieng der minne gernde man
hin dâ saz diu sueze
unde sprach: < iwer got der mueze
iuch wol bewarn, vrouwe guot.
unde wizzet daz mins herzen muot
iemer an iuch sinnet her .>
des antwurte im dô malfer.
er sprach: < hast du niht gehort
ein vil alt sprochen wort:
daz uzen augen ûz dem muote?
vuerhte nit der mînen ruote,
daz si dich iht mê bluewe.
diu minne ist ungetruewe
diu gein der welte hoeret:
sie shendet unde toeret
wib unde man vil dicke.
ich was ouch an ir stricke
bevangen kurtze stunde,
dâ ich von ersten begunde
mich der minne verseln.
daz wunder nieman kan gezeln
daz diu minne triben kan:
ez si wib oder man,
dem vueget sie vil pine.
sueziu maget kassine,
dîn lîp der minnen zeichen hât.
ob gar diu minne dich erlat
daz sie dir nimmer leit getuot,
sô verkeret sich ir muot.
dâ mit süln wir von dir gan
unde dich in bliden vröuden lân .>
dâ mit shieden sie dannen.
Zu den vil werden mannen
sie shiere komen wâren.
Passiguweiz begunde gebaren
reht als er sterben wolte
von dem kummer den er dolte.
dô sprach rennewart von prides:
 <bruoder, swaz du kummers lides,
den lides du gar âne dang.
ich waene daz ez werde lâng
ê sie dir kome zu gesihte.
dîn herze dar nach rihte,
wie du der minne entrinnest
unde den muot wider gewinnest .>
dâ mit swigen sie stille.
der rate was niht sin wille
den er im kunde raten.
gein dem rîchen atmiraten
begunden sie dô keren
unde vunden terrameren
ligende an sîner warte.
nû begunde er zvernen lân.
dô sô lânge warn sie dâ,
dô sprach rennewart ie sa:
 <ir suelt iwer zuernen lân.
wizzet, ich hân iwern willen getân,
swaz ich iu hete geheizen,
des vraeget passiguweizen,
der wolte durch minnen rat
hân gelaubet an die trinitat.
daz hân ich an im erwendet .>-
 <ir minne mich noch pfendet
an vröuden unde an muote;
mich troste diu vil guote,
sô wil ich truren iemer mer .>
dô sprach sin vater terramer:
 <sage an, wes hastu verjehen?>-
 <vater, daz noch muoz geshehen,
daz kassine, diu vil sueze maget,
mînen augen sô behaget
daz mîn herze ir eigen ist.
unde wil sie, an jhesum krist
gelaubent mine sinne,
daz sie mir gebe ir minne .>-
 <
Awe! sun passiguweiz,
daz ich mich ie mit vlize vleiz
war an dins muotes wille lag!
du wirst doch voget zu baldag,
als erstirbet mir der lîp.
wilt du die êre durch ein wîp
lân, daz ist ein tobesuht .>
sus sprach diu kanabeus vruht:
 <nû lazen dise rede stan!
einen trost ich gein dir hân
biz wir zu ninive komen:
daz dir si der muot benomen
des du pfligest gein kriste.
ich enwil niht lânger vriste
in der habe beliben hie .>
hin zu rennewarte er dô gienc
unde zu dem künege malfern
unde sprach: < ich wil niht enbern,
ich enwelle von iu sheiden.
mit grozen herzeleiden
sô rume ich hie proventzale
nû zu dem vierden male
mit shaden unde mit shande.
ich lobe tervigande
unde dar nach allen goten her,
daz ich nimmer mê den ueberker
getuon gein der kristenheit,
daz ir vuegen kuenne leit .>
dô sprach der künec tybalt:
 <
Malfer, ûf dînen gewalt
harte klein ich ahte.
etteswaz ich noch betrahte,
daz dich an vröuden letzet
unde gar von prise setzet.
vil gar mich diu saelde vloch,
dâ ich dich sô shone zoch
unde dich trute vür mîniu kint,
diu von mir geborn sint:
des hân ich gnozzen kleine.
dîn herze daz ist unreine,
unde bist ein shoene kunterfeit.
der valsh den dîn herze treit,
der gelichet dem angel.
manic wîp hât von dir manegel
ir vriundes den sie sante her:
der durch sie vil manic sper
mit tyoste al hie verzerte,
dem dîn lîp besherte
den tôt vil gar âne strit.
vil hazzes man dir darumme git
von vrouwen wol geroetet.
hetes du nie man ertoetet
wan den künec meliachen,
dîn prîs der mueste swachen.
nû hastu ir sô vil erslagen
daz nieman herzeliches klagen
mac gehaben wan diu wîp;
die hant sô getriwen lîp
daz ir keine erwindet
der klage, ê daz sie vindet
mit ir klagenden augen
in ir herze taugen
einen man des sie gezimt.
vil lihte sie den selben nimt
nit wan daz er sie troeste.
daz ich in spreche daz boeste,
des beginnent sie mich zihen
unde ir hazzes drumme lihen.
sô tuont sie mir doch gewalt .>
er sprach: < her künec tybalt,
sa arabeln des gezam
daz sie willehalmen nam .>
Daz muz ich nû lazen sin
Doch dorret drumme daz herce mîn
daz der werde künec tybalt
Malfern alsô beshalt,
daz muote in harte sere
unde sprach zu terramere:
 <hêrre voget zu baldag,
mit herzen ich wol klagen mac
daz ich pflag gein iu triwen.
noch moehte ez in geriwen
der mich dâ hât besholten.
ez wuerde im lihte vergolten
soelt ich in iemer mê gesehen .>
 <
Malfer, ich wil der warheit jehen,>
mit leide terramer dô sprach,
 <daz dir daz leit ie geshach,
vil we daz mime herzen tuot.
gein im vil zornig wirt mîn muot.
kum ich ueber des meres wag,
mîn lîp mit im erhebet den bag:
dâ mit ich in gehoene
unde lasterliche enkroene,
dâ mit wil ich im gelten
daz unbenoete shelten .>
dâ mit tete er den danker
unde sprach: < ich wil nimmer mer
komen zu provenzale her .>
Rennewart unde malfer
vuorn hin gein orangis,
dâ sie der werde markis
unde kyburg suoze enpfiengen.
mit willen sie gein in giengen
unde sprachen: < ir suelt nit beiten.
nach disen arbeiten
suelt ir gemaches pflegen .>
 <gemaches hân ich mich bewegen,>
sprach rennewart von averne.
 <markis, ich waere gerne
heim zu sante juliane,
des bin ich gewesen âne
leider vil manege zite.
biz morgen ich hie bite
unde wil ez danne rumen,
ich wil mich hie nit lânger sumen.
daz ich hie gebiten hân,
daz vergebe mir sante julian;
dem solde ich lesen unde singen.
mîn muot hât des gedingen
daz diu sele wol genese,
swanne daz urteil wese .>
dô sprach sin sun malfer:
 <vater, ich wil wesen der
der mit dir von hinnen vert.
ich waen, mir ieman daz erwert,
ich envar gein portebaliart.
vater, dar sol sin dîn vart,
unde solt dâ leben mit gemache .>-
 <sun malfer, niht mache
daz ich iht zornig werde.
ich enwoelte niht gar die erde
nemen, daz sante julian
mîn nit gnade soelte hân.
ich var die rehten straze.
swer mich die varn laze,
dem sol ez got vergelten,
wan daz sol geshehen selten
daz ich ûz mînem kloster var.
ist daz mich got gesendet dar,
ich enrume ez nimmer mere.
unde kaem der künec terramere
unde braehte juden unde heiden,
unde moehte ich an den beiden
dâ gesigen mit eime slage,
ich woelte dâ gein sin ein zage,
wan ich wil nimmer mê
mensh geshaffen in den re,
unde muet mich swaz ich hân getân.
mîn gedinge ist, sante julian
helfe mir daz erwerben
daz mich got nit laze ersterben,
ich enwerde ê suenden bar
ê daz diu sele von mir var .>
dâ mit er nit mer sprach.
Sie vuorn gar an ir gemach,
die rîter algemeine.
Kyburg diu sueze reine
het gefueget in gemaches vil.
des pflagen sie biz an daz zil
daz sie dannen wolten.
niht lânger sie beliben solden,
dâ in die wahter taten kunt
algemeine vür die selben stunt
daz diu wolken waern gra
unde daz der tag sine kla
hete geslagen durch die nacht,
die muese von des tages maht
sheiden von ir gewalte.
niht lânger dô entwalte
Loys, ern beguende zogen
mit künegen unde mit herzogen
zu willehalme dem punjure
unde sprach: < dîn nachgebure
bin ich gewesen vil lânge.
von arragun unde von spange,
von walhen unde von engellânt,
von swannen sie sint genant,
die hant in dirre vriste
gedient dir unde kriste
daz erz wol gedenken mac,
sô wirt der letzste tag.
markis, dise rîter wert
hant alle gegert
daz ich erlaube in die vart .>
 <daz mac sin .> sprach rennewart.
 <ir suelt hoeren mînen muot:
man sol teilen daz guot
daz terramer hât gelazen hie .>
mit gemeinem munde sprachen sie:
 <wir enwellen nit des hie ist.
unser dienst den sol haben krist
unde der vil werde markis.
got git uns dort daz paradys
zu lone, sô wir ligen tôt .>
Willehalm der reine sich bot
zu ir vuezen swaz dâ rîter was,
unde sprach: < der ist diu veritas,
iu nit ungelonet lat,
dâ man pfant noch buergen hât .>
Dâ sprach aber rennewart:
 <nû si erlaubet iu diu vart,
unde iwer dienst si gote gezelt;
sit ir kein guot hie nemen welt,
sô süln wir uns nit sumen
unde provenzale rumen.
Loys, der ist der herste,
der sol sin der erste
der uns sinen segen git.
im hât erworben dirre strit
daz er hoeher vil gepriset ist .>
Loys sprach: < iwer mueze krist
unde sin reiniu muoter pflegen .>
 <diz ist ein wol gereinter segen,>
sprachen sie alle unde nigen.
groz danken wart dâ nit verswigen,
daz in der markis kunde geben
ein alsô gesenftet leben
daz er vür den selben tag
vor terramere gemaches pflag.
Nû wart ein dannen sheiden
von den vil werden heiden
von rittern unde von vrouwen.
an vrouwen man mohte shawen
beidiu weinen unde lachen:
des begunden sie vil machen.
Ich weiz etteswa daz wîp
daz sô gefuege ist ir lîp
daz sie lachet unde weinet,
unde daz herze dewederz meinet.
wie ich daz gesprochen hân,
daz wil ich unbesheiden lân.
ahtet selbe, wie im si,
swa sie ein ander wesen bî.
Nû begunde diu künegin gern
an ir tohter sun künec malfern,
daz er sie gesaehe vil dicke.
sie sprach: < vil leides stricke
mîn herze loeset ie dâ mite .>
er sprach: < ungerne ich daz vermite,
ich welle vil dick iuch gesehen .>-
 <sun, sô wil ich dir verjehen
daz ez dir erwirbet:
swenne künec loys stirbet,
sô kumet daz rîche in dine hant.
wa waer diu krone baz bewant?
nieman des erdenken kan.
daz wizze, reine saelig man,
daz dir gar daz unser wirt,
ob niht die tat dîn lîp verbirt .>-
 <ich bin, vrouwe, der daz nit lat
des ir mich gebeten hât:
des volge ich iu vil gerne .>
bruoder rennewart von averne
danket ir des vil sere.
er sprach: < iwer lere
vergelte iu der sueze got.
iwer bet unde iwer gebot
behalte er, ist er wise.
vrouwe, iwer tohter alyse,
daz der lîp sô jung erstarp,
dâ von mîn vröude gar verdarp;
wizzet, daz ich sie iemer klage.
mîn leit ich alsô nahe trage
als dâ sie kos den tôt.
ich weiz daz der helle nôt
ir sele geruorte nie.
diu sueze maget sie suoze enpfie,
dâ sie in daz paradys kam:
Maria sie vil shone nam
unde braht sie vür die trinitat,
diu shone sie behalten hât .>-
 <
Rennewart, dîn wîp alyse,
diu ist in dem paradyse,
daz ist gar mîn gedinge.
mit herzeleide ich ringe
iemer mer sit der stunt
daz ir wart ein sterben kunt,
unde wil iemer vröude entwesen.
daz ich ir todes bin genesen,
dar an ein michel wunder lag.
wizzet daz ich nit mer mac
bî iu gesin vor leide.
mit dem libe ich von iu sheide,
unde laze daz herze swa ir sint.
Malfer, mîn vil liebes kint,
unde du, vil lieber rennewart,
ich tuon hie von iu eine vart
diu mine sinne alsô muet
daz mir dâ von vil jamers bluet.
dâ mit wil ich iuch ergeben
dem der uns gap daz leben .>
alsô shiet sie von in hin.
Alrerst bekummert wirt mîn sin,
ê ich gesage wie rennewart
unde malfer ergie diu vart,
dâ sie sich muosten sheiden:
dâ wart vil leide in beiden,
wan ir sheiden sô geshach
daz keinr den andern mê gesach,
daz wizzet, ûf der erde hie.
wie ez in beiden dort ergie
mit gesihte? des enweiz ich niht.
swaz daz maer mir vergiht,
daz sage ich sô ich beste kan.
Rennewart, der reine man,
wolte keine wis enbern,
er enshiede sich von malfern.
er sprach: < sun, nû pflege dîn got.
mîner gehorsamen gebot
vil lânge ich versumet hân.
mîn hêrre sante julian
mit sîner helfe uns wise
zu des hymels paradyse .>
Kyburg unde willehalm
kamen gegangen . ir leides galm
vil lute durch diu oren hal
in daz herze hin zetal,
daz sie von dannen wolten varn.
 <ich enwil die vart nit lânger sparn,>
sprach rennewart, der reine man.
dâ mit leit er sinen harnash an.
dâ er sich wol bereite,
 <niht lânger ich hie beite,>
sprach er, < got geb iu sinen segen
unde mueze iwer iemer shone pflegen,
wan ich gesihe iuch iemer mê .>
daz tete ir herzen harte we
daz er sô gahens von in shiet.
Wie sin leben dort geriet?
daz sage ich sô ihz sagen sol:
alsô suoze unde alsô wol
daz mirz nieman verkeren mac.
Malfer sich dô bewag
daz er wolte varn von dannen
mit allen sinen mannen.
vil suoze sprach der sueze:
 <got iwer pflegen mueze,
wan ich wil von iu sheiden.
dienstes, wirt ez iemer nôt .>
Kyburge augen wurden rot:
sie begunde diu wange gar begiezzen.
vil suoze sie in von in liezzen
varn gein portebaliart,
dâ er vil wol enpfangen wart,
unde lebt dâ lânge shone.
Heymrich von naribone
zu dem marcgraven gienc
unde sprach: < wir sin zu lânge hie,
ich unde mine suene gar.
nû bevilh ich dich der engel shar
unde dîn rein saelig wîp.
mir ist alsô lieb ir lîp
als mine suene die hie stant.
dâ mit uns von iu sheiden lânt
unde gebt uns iwern segen .>
 <nû kan ich vröude mich bewegen,>
sprach kyburg diu vil reine.
 <nû bin ich vröuden alleine,
sit ich iwer muoz enbern.
got hêrre, nû ruoche mich gewern
daz ich sie sehe in kurtzer stunt
alle vro unde wol gesunt .>
dâ mit vuorn sie von dan
mit vil manegem werden man:
Heymrich gein sime lânde,
dâ man in hêrre nande.
Wie die getriwen staeten
nû ir dinge vür sich taeten?
daz kan ich iu wol gesagen.
ir vröude wolte wider tagen,
sô daz kyburg unde der markis
wurben daz manege wis
daz sie gemaches solde leben.
dâ in diu gote gnade was gegeben
von gote, daz der künec terramer
in vuogte kein herze ser,
ir ding sie dar nach wagen
daz sie gesten unde magen
erzeigten dicke ir milte.
vil kleine sie des bevilte,
swer ir gnade suohte,
ir milte die beruohte.
nimmer sie daz verbaren:
sie lebten sô bî ir jaren,
dâ sie beide ersturben,
daz sie hie erwurben
daz in des paradyses tor
got liez unversperret vor:
daz erwarb ir milte hie.
Wie ez rennewarte ergie?
daz mueget ir hoern gerne.
dâ er kam hintz averne,
dâ wart er wol enpfangen.
gein im kam gegangen
der appet unde die muenche gar
mit einer micheln shar,
unde enpfiengen in vil suoze
mit gebaerden unde mit gruoze.
der appet zu rennewarte
sprach: < mich hât vil harte
nach dir belânget, rennewart.
daz du hast die widervart
zu dime kloster getân,
daz vergelte dir sante julian.
ich wil dir drumme heiles biten.
sage mir, wie hastu dort gestriten?
nam den sig diu kristenheit?>-
 <wie man ûf alytshantze streit?
daz wil ich iu rehte sagen.
ir ist sô vil erslagen
daz nieman mac wizzen die zal.
ez waern berge oder tal,
daz wart mit toten sô bestraeut
daz terramer sis wenig vraeut.
waz sol ich iu mere sagen?
der heiden ist sô vil erslagen
unde anders manic rîter wert.
Terramer nimmer mê gegert
daz er uns den glauben trette.
sîner vröuden ist gar wette,
unde muoz iemer jamers pflegen,
kan er sin leit mit triwen wegen.
lieber hêrre, nû wil ich gan,
mac ihz iwer urlaup hân,
unde von mir tuon daz ysencleit.
daz wirt nit mê an mich geleit,
ez enbeduerfe sante julian:
dem muoz man daz sine lân,
die wile daz ich lebende bin .>-
 <lieber rennewart, nû gang hin!
man sol dir shaffen guot gemach .>
der appet hin zu den sinen sprach:
 <ir suelt rennewarten vragen,
unde enlat iuch des nit betragen,
was er gerne welle ezzen.
die spise gar ungemezzen
gebent im, dar zu daz trinken,
oder er beginnet iu sô winken
mit sinen vil grozen henden
daz ir dâ von mueget enden .>
Alles daz der appet sprach,
gar mit vollen daz geshach.
dâ er ab getet daz ysengewant,
zu dem gesinde sprach er sa zehant:
 <ich wolte vil gerne ezzen,
der muede dâ mit vergezzen,
dar zu ich gerne trunke .>-
 <ob ez iuch, hêrre, guot dunke,
swaz ir welt, daz ruochet sprechen.
daz süln wir gar zechen
daz hât der appet uns geboten.
beidiu gebraten unde gesoten
mit willen guot man iu daz git .>-
 <sô tuet mirz her, wan des ist zît!>
sie giengen unde truogen her,
einer diz, daz ander der.
dô rennewart die spise ersach,
harte vroeliche er sprach:
 <wol mich daz ich ezzen sol!
vil gar ich mich des erhol
des ich mich hân versumet.
vleish unde krut daz rumet,
dâ ez inne lit, die stat.
Rennewart, du solt werden sat
unde solt vergezzen der hungers nôt,>
sprach er unde beiz vaste in ein brot.
ich wil diz maer nit lengen.
er trang vaste âne mengen
unde az dar zu vil vaste.
gar von des hungers laste
er sinen starken lib entluot.
dem libe ez harte sanfte tuot,
swanne in bestat ein hunger,
der im git spise lunger.
Rennewart der az nit sanfte;
die sniten mit dem ranfte
gaz er biz er gnuog gewan.
er sprach: < nû tuo diz hin dan!
mîn lib ist guoter spise sat .>
den knappen er mit vlize bat,
daz er im mahte ein bette.
sô wuerde der muede wette
die ie sin lîp getruege.
 <dem appet ich gerne ruege
daz ir mir tuot sô guot gemach,>
Rennewart hin zuo den knappen sprach.
sie sprachen: < hêrre, ir suelt gan
dâ wir iu gebettet hân,
unde suelt iuch dâ slafen legen.
swaz wir iu gedienen megen,
dâ sit ir ungesumet an,
daz wizzet, reine saelig man .>
der volge was er bereit.
an daz bette er sich leit
unde slief sanft unde shone
biz zu vesper von der none:
diu ruowe duht in nit zu lâng.
er gieng hin dâ man vesper sang,
unde nam wider gar daz leben
daz diu regel kunde geben.
Rennewarten den vil reinen
vant man vil ofte einen
mit gebete an sîner venie ligen.
sin grimmer muot der was gedigen
in eine vil reine guete.
sin herze vil sere daz muete
swaz er ie getet zu suenden.
got kunde in des shuenden
daz er sine hulde erwarp
ê daz im der lib erstarp.
Rennewart nach sîner bekerde
lebt hie ûf der erde
driu jar unde nit mere.
nach des suezen gotes lere
in daz paradys er vuor.
Ein rîter wert mir tiure swuor
daz er saehe sine stange
vil groze unde vil lânge;
unde ist wol vuenf klafter lâng.
sin staete ist âne wang.
ich enweiz niht huebshers mannes:
er ist genant johannes
unde hiez sin vater diete.
got uns allen daz gebiete,
sô wir varn die hinevart,
daz wir shone als rennewart
von gote sin enpfangen.
Nû muoz iuch belângen,
wie der markis nû gewarp,
dô sin ungemach verdarp.
daz werdent sueziu maere,
der sô tugentrîche waere
daz er gein mir drumme taete
des er êre unde ich vrumen haete,
sô woelt ich volle sprechen.
nû wil ich abe brechen
unde eine wile lazen ligen,
ob diu êre muege gesigen
an der shamlosen shanden,
diu vil nah in allen lânden
diu rîche hât betwungen.
ir ist sô wol gelungen
daz ir luetzel ieman wider stat,
swie sie der tauf geheizen hât.
ist ieman der welle zechen
daz ich suelle volle sprechen,
der tuo daz in kurtzer stunt.
der künec git sô manic pfunt
daz nieman im missewante,
ob er mir zêhniu sante.
nû hân ich mich des bewegen
daz ich wil der warte pflegen
gein im, biz dâ hin swigen,
mit dienste gein im doch nigen,
swie er des geruochen wil.
hie mit gestecket si daz zil.
swer daz zil nû dannen ziuhet,
des lîp die shande vliuhet.
ob ez nû nieman dannen nimt,
mine kunst des doch gezimt
daz ihz wil volle machen.
Vil geweinen, wenc gelachen
muezen hie die getriwen.
mich kan daz leit noch riwen
daz willehelme hie geshach,
swie in mîn auge nie gesach.
dô er mit vröuden lebte
unde lânge in wunnen swebte,
dâ begunde im truren nahen
unde vröude von im gahen.
Heymrich von naribone
der het gelebet shone
in wol gelângten jaren.
nû begunde der tôt sin varen
unde shiet in von dem libe
mit sime reinen wibe;
tôt mit ein ander sie lagen.
darumme jamers pflagen
die lântluete mit den kinden.
wer moehte einen rîter vinden
baz gepriset danne er?
vil manec tusent starker sper
sin vil miltiu hant zerbrach.
den rîter auge nie gesach
der baz gemachet waere.
Ueber hoeret gar diu maere
diu vür war gemachet sint!
Willehelm, heymrîches kint,
der begunde vaste truren,
sin suezes leben begunde suren.
dô er lebte in diser riwe,
Kyburg diu vil getriwe
kam dar zu im gegangen
mit wol genatzten wangen.
die zaeher ir augen rerten.
zwei ding daz leit lerten:
ir triwe unde willehalm
gaben ir des leides twalm
unde kunden sie an vröuden letzen.
der sie des solde ergetzen,
der was ouch âne vröude gar
unde mohte nit genemen war
daz sie was an vröuden krang.
dâ gein was dâ ir gedang.
wie sie in getroste
unde von herzeleide loste.
sie sprach: < hêrre markis,
du waer ie manhaft unde wis.
daz sol an dir wesen shin:
maze dins leides pin!
der tôt nieman lat genesen.
nû muezen wir des todes wesen,
als ez got nit wil enbern.
ich wil an dine triwe gern
die du mir erzeiget hast,
daz du die ungebrochen last
unde dine klage lazest,
wan ob du dich niht mazest,
sô bin ich iemer klagende
unde dîn leit sô mit dir tragende,
daz ich sô grozes kummers pflige
daz ich dâ von tôt gelige:
daz wizze, reine saelig man.
niht baz ich dich gemanen kan
dann als ich dich gemanet hân,>
 <vrouwe, ich wil gar daz lân
swaz dir an mir missehaget.
ich weiz wol daz niht bejaget
mîn klage daz er lebende werde,
swer kumet under die erde,
daz nimmer mê der erstat
biz daz diu welt gar zergat;
dâ von wil ich mit vröuden leben
unde alles leides mich begeben .>
nû begunde er aber wesen vro,
wan ez stat in der welt alsô
daz niener todes minne
ie in des mannes sinne
sich sliuzet aller taegelich.
Ich von turheim ulrich
hân sô vil vriunde verlorn:
moehte ich von leide hân erkorn
den tôt, ich waer lânge tôt.
des küneges tôt shuof mir die nôt
daz vröude mir kunde entwichen.
ich meine künec heymerîchen:
des hân ich iemer shaden
dô verlos ich an zwein cuonraden
daz ich niht wol ueberwinden kan.
was niht wol ein gepriset man
von wintersteten der shenke?
daz got an im nit wenke,
ern hoere die engel singen!
dô was der von erringen
daz er nit tiurer mohte wesen.
die hât der tôt hin zu im gelesen,
mine besten vriunde die ich ie gewan.
ich selbe nit entwenken kan,
ich mueze varn nach in.
got hêrre, gib mir den sin
daz ich dine hulde erwerbe
unde nit in suenden sterbe,
 (unde mine hêrren von nyfen:
swaz sie mohten begrifen,
daz was alles hin gegeben;
daz sie niht bede solden leben!)
des hilf mir, reine saelig maget.
von dîner gnaden ist uns betaget
swaz diu welt wunnen hât.
mîn trost an dîner helfe stat
unde alle die kristen sint genant.
heriu vrouwe, nû wis gemant
ueber alle die suendaere.
Nû wil ich wider an daz maere
komen, dâ ich ez ê liez.
Kyburg willehalmen hiez
daz er leides sich bewaege
unde aber vröuden pflaege.
dô sprach der getriwe staete,
daz er daz gerne taete.
nû was vereinet des ir muot,
swaz daz eine duhte guot,
daz waz des andern wille gar.
sie wurden beide leides bar
wol zwei jar oder mer.
dâ begunde in aber herzeser
von vriundes tode nahen.
dem tode kan niht versmahen,
er nem sie alle geliche:
der arme unde der rîche,
der junge unde der alte,
der karge unde der einvalte,
der wise unde der tumme,
der gerehte unde der krumme,
der hoveliche unde der vrute,
der uebel unde der guote,
der nider ist oder hoch,
der keinr dem tode nie enpfloch
noch nimmer kan enpfliehen.
swer sich dar nach kan ziehen,
sô in der tôt ergahet,
daz er danne enpfahet
von gote daz ewige leben,
dem hât er saelden vil gegeben.
wol im swem wirt daz paradys!
dâ kyburg unde der markys
gelebten reine unde shone,
dar nach gab in got zu lone
die gabe die er den sinen git.
sie lebten beide hie ir zît,
daz gote unde der welte zam.
nie rîter baz mit êren kam
danne er an sines todes vart.
durch uns got zu einem menschen wart.
Nû wil ich iuch besheiden,
was kristen unde die heiden
von ein ander arbeite liten.
ez waer, ich waene, baz vermiten,
danne sol ich den kummer sagen
den sie beide muezen tragen.
nû er wirt von mir gesaget.
der hât manegen prîs bejaget
des leit was zergangen.
dâ wart er aber bevangen
von leide mit vil grozer nôt.
daz leit shuof guoter vriunde tôt
unde kyburge der vil reinen.
die begunde groz leit sô meinen
daz sie an vröuden gar verdarp,
unde hielt daz leit biz daz sie starp.
daz shuf in rennewartes tôt.
des tôt in malfer enbot.
unde enbot in daz der engel kam,
ê im der tôt daz leben nam,
unde sprach: < got hiez dir kuenden
daz du bist vri der suenden.
swaz du dâ her hast getân,
Rennewart, ich wil dich wizzen lân,
des libes tôt, der sele leben
daz wirt des nachtes dir gegeben
dâ kristes urstende was,
dâ von der sele vil genas,
unde daz got manege tat
durch dich mit zeichen begat .>
Der engel sa von im verswant.
daz tete rennewart bekant
dem appet unde den muenchen sin.
 <swaz der engelishe shin
sagte, daz enbot man mir.
mîner basen hân ich daz unde dir
enboten vür die warheit.
nû süln wir unser herzeleit
lân durch die hern tat
die im got erzeiget hât .>
Kyburg dô des niht enliez,
als sie ir getriwes herze hiez,
sie begunde vaste truren.
zu ir herze nahgeburen
nam sie klaegeliches leit.
iemer mê sie vrauede meit
von der zît biz rennewart
vuor hin die toetlichen vart.
Rennewart tete manic zeichen.
Nû wil ich vuerbaz reichen
mit spruechen die nit vroelich sint.
alle heymrîches kint
ein sterben nit verbaren
dar nach in kurtzen jaren,
dâ ir vater erstorben was,
âne den markis, der genas
unde lebte dar nach manege stunt.
ich enmac ez nit gemachen kunt,
wa bube, bernhart unde berhtram
von gotes gebote ir ende nam.
Arnalt, gylbert unde heymrich,
der ende daz was sô kristenlich
daz sie diu vil here trinitat
in daz paradys gesetzet hât.
Dâ willehelm der bruoder tôt
vernam, der tôt vuogte im die nôt
daz er vröuden sich verzech.
wie sin leben dar nach gedech?
daz werdent guetiu maere,
ze hoern doch vil swaere.
sie sagent von grozer arbeit
die der markys dar nach leit.
ich mac ez kume gesagen
daz vil jaemerliche klagen
umme sîner brueder sterben.
 <
Kyburg, ich muoz verderben
umme mine lieben bruoder .>
sie sprach: < des todes luoder
muezen wir selbe werden.
den swachen unde den werden
kan der tôt gar toeten.
Willehelm, mit leides noeten
kan uns der tôt vaste binden.
vil manegen sueften swinden
muoz mîn herze nû bringen.
der tôt der wil uns twingen,
daz wir sterben ê tages.
Willehelm, was du unde ich klages,
daz kan uns niht vervahen .>-
 <
Kyburg, mir gat vil nahen
mîner lieben brueder sterben.
wie wol kunden sie werben
nach prise den man hohe maz!
ich waene, got ist uns gehaz,
daz er uns nit vröuden gan.
hey, vater, hochgelobter man!
daz du unde dîniu werden kint
mir sô gar erstorben sint,
des ist leidig mir der lîp.
ich weiz vür war daz diu wîp
vil dienstes an in hant verlorn.
wie kundet ir sa urborn
rîter liden unde ritters tat!
beide ûf velden unde ûf sat
kamen bezzer rîter nie.
die rotten dort unde dar zu hie
zerbrachen sie gar mit den hurten,
mit stichen unde mit grozen slegen.
ir lîp kunde sich sô regen
daz sie hant prises vil bejaget
unde unpris gar entsaget.
awe iemer unde awe!
daz ich dich, vater, nimmer mê
in dirre welt gesehen sol,
des ist mîn herze jamers vol,
unde muoz iemer leides pflegen
unde gar vröuden mich bewegen.
nieman daz erwenden kan.
awe! ich vil unsaelig man,
unde wellen mich nû die heiden
von dem leben sheiden,
als sie ez hant versuochet ê,
sô sie her komen ueber se
mit einer grozen hervart!
mîn swager rennewart
unser leben danne sô werte
daz er ir leben verzerte.
mîn vater von naribone
der kam mir dicke shone
mit allen sinen kinden.
got hêrre, ruoche nit erwinden
ein tôt der shaffe mich nach in,
sit ich sô trostloser bin.
ez ist nieman der uns ner
noch unser leben den heiden wer.
wir sin erste verweiset nû,
Kyburg, beide ich unde du,
sit wir die vriunde hân verlorn.
wil terramer nû sinen zorn
rechen, des hât er gewalt.
ich weiz wol daz künec tybalt
daz ratet swa er ymmre kan .>-
 <awe! vil herzelieber man,
vil hoch gelobter willehalm,
daz ie dînes mundes galm
gesprach gein gote disiu wort,
daz kan mir vuegen leides hort.
du sprîches, got si uns gehaz.
got getet nie lueten baz
danne er uns beiden hât getân.
sich, daz weiz ich sunder wan,
daz er uns ist mit triwen holt.
vil wol du des gedenken solt
daz sin helflicher trost
von nôt uns dicke hât erlost .>
Kyburg daz vil suoze sprach:
 <
Willehalm, unser klagendes ungemach
kan erwenden niht ir tôt.
wir süln unser klagende nôt
in dem herzen mazen
unde alles truren lazen.
daz ist vür war daz beste.
von erste biz zu leste
werdent luete unde ligent tôt.
Willehalm, waz ich dir ie gebot,
sa zehant was daz getân.
wiltu niht dîn truren lân,
sô wil ich mit dir leides pflegen
unde mich nimmer des bewegen.
Willehelm, la dîn truren sin,
unde swaz der sele sende pin,
daz sol wir allez lazzen
unde truren mazzen.
daz tuon wir, sô wir meiste megen!
swaz wir uns jamers an gelegen,
unde endeloser wunne
Sô ist verlorn vnser kunne
daz vrumt der sele nit ein har.
wir süln unser lebenden jar
tuon swaz gote wol behage
unde uns gar von suenden sage .>-
 <ich tuon swaz dich dunket guot.
dîn wille daz was ie mîn muot.
sit dir ist mîn truren leit,
sô si ez von mir hin geleit,
unde si mir vröude willekomen,
die mir was vil gar benomen .>
dâ mit ir truren was zergan,
unde begunden aber vröude hân.
Sie lebten reine unde shone
unde wurben nach dem lone
daz got kan den sinen geben:
daz ist daz ewige leben.
disiu zwei ir ding dar wagen
daz sie des lebens pflagen
daz gote unde der welte zam.
von man, von wibe ich nie vernam
der leben reiner waere.
âne herzeliche swaere
lebten sie manege stunde.
mir selber ich des gunde
daz ich daz selbe taete.
Willehelm, der getriwe, staete
unde kyburg, sein reines wîp
verdienten, dâ in der lîp
ûf der erden hie erstarp,
daz diu sele dort erwarp
daz vil reine paradys.
von willehelm dem markys
wil ich nû nit sprechen mê.
daz ich hân gesprochen ê,
ich welle iu vil noch von im sagen;
mit urlaube wil ich des gedagen,
biz ich ez bringe hin an daz zil
daz ich ez tuon sol unde wil.
des sol iuch belângen niht,
wan ez vür war von mir geshiht.
Nû hât iuch mînes herzen sin
mit arbeit braht dâ hin
daz diz buoch ist dar gedigen
daz willehalmes wirt geswigen,
der dizz buoches hêrre ist,
aber nit wan an die vrist
biz ich gesage von malfern,
wie des herze kunde gern
daz er hohe an prise stige.
ob ich diu wunder groz verswige
die er begieng an maneger tat,
sô waer mîner kuenste mat.
ir mueget ez gerne wizzen:
sine sinne sich des vlizzen
daz er betwuenge vil der lânde
unde in dâ hêrren nande:
alsô stuont des heldes muot.
der reine, werde rîter guot
vuor manege aengestliche vart.
swaz streit sin vater rennewart,
daz waz ein wint wan daz er vaht.
ez seit von im des buoches pfaht
daz sin ellenthaftiu hant
ervaehte driu unde zweintzig lânt,
dâ man im gap des zinses gelt.
ez gewan nie diu wite welt
keinen man, der mere gestrite
noch grozer arbeit erlite.
Malfern den werden des verdroz
daz diu welt was wit unde groz
unde im der breiten erden
niht mer kunde werden
wan sin lânt portebaliart.
vil dicke er des unmuezig wart:
sin herze in wisen kunde,
daz er in kurtzer stunde
daz selbe lânt wolte rumen.
 <sich mac ein man versumen
in der jugent, als ich mich hân.
nû wil ich ûf gelueckes wan
durch êre doln ungemach,>
wider sich selben er sô sprach.
 <ich wil mîn heil versuochen,
ob got kunne ruochen
daz er mînen gewalt mir mere.
mînem anen terramere
wil ich gar daz sine nemen.
kan die trinitat gezemen,
den heren geist, vater unde kint,
daz sie mir helfende sint,
sô wil ich den werden heiden
von sinen lânden sheiden.
niht er sich des erwern mac.
Ninive unde dar zuo baldag
die muezen beide heizen mîn,
dar zu oribie unde suntin,
unde swaz er anderr lânde hât .>
Nû besante er sinen rat,
gar die lândes hêrren,
die minnren unde die merren.
dô die dar warn komen,
dâ wart sô von im vernomen
vil gar sines herzen muot.
er sprach: < lat iuch dunken guot
daz iu mîn munt hie welle sagen.
mins herzen muot der kan mich jagen
dâ ich gewinne mer der lânde.
mich dunket gar ein shande
daz sô klein ist mîn gewalt
unde doch mîn art ist dar gezalt
daz nieman ûf der erden lebe
des art an hoehe ob mir swebe.
dâ mit wil ich von hinnen varn
unde mine vart niht lânger sparn.
nû suelt ir kiesen etteswen,
eintweder disen oder den,
der iwer pflege an mîner stat .>
maenneglich in dô bat,
die rîchen mit den armen,
in soelte daz wol erbarmen
daz sie waern ungenern,
ob sie soelten sin enbern,
wa sin helfeclicher trost
hete dicke sie erlost
ûz vil anegestlicher nôt.
er sprach: < ob ich waere tôt,
dannoch muestet ir genesen.
ir mueget die bet lazen wesen,
wan ich enwil nit beliben.
ich sol mich etteswa gewiben,
daz vil wol zimet mîner art.
ich tuon shier die widervart,
sô werdet ir vro nach leide.
daz ich nû von iu sheide,
hoert, waz mich des twinget!
mîn herze daz gedinget:
sich sol breiten mîn gewalt.
künec terramer unde tybalt
kuennen nimmer sich erwern,
ich enwelle ir lânde sie behern.
ez giht mîn âne terramer,
er si ob allen künegen her,
der heizet der atmirat:
swaz der name gewaltes hât,
des muoz er sich verzihen.
in sol mîn stange wihen
mit slegen zu einem parucken.
an gewalte ich vür mich rucken,
kein heiden daz erwenden mac.
der vogtei zu baldag
wil ich mich underwinden.
mînen vetern, sinen kinden,
wil ich lazen swaz sie hant,
ob sie mich unbenoetet lânt.
wellen aber sie mich nit miden,
sô muezen sie von mir leiden
manegen kummerlichen pin.
swer geheizen ist ein sarrazin,
die muezen von mir sterben,
mac ich nit an in erwerben,
daz sie enpfahen den segen,
des wir mit dem kruece pflegen .>
Dâ sprach einr, der dâ saz:
 <ir sit iu selber gehaz.
iuch wil verwisen iwer sin:
swie ir sheidet von uns hin,
sô verlieset ir vil êren.
daz ich iuch welle leren,
des suelt ir mir gevoelgic sin.
wizzet, lieber hêrre mîn,
iwer âne, künec loys,
der ist von jaren harte gris;
des muoz er shiere sterben.
sin tôt iu kan erwerben
daz man iu die krone git.
daz wizzet, hêrre, âne strit:
swer genamet ist der krone voget,
mit dem namen ist der krone voget,
wa von heizet er daz rîche?
daz kein wirde im geliche
die ûf erde ist genamet.
iwer art sich vil êren shamet,
woelt ir der vart entwichen.
die krone in kristen rîchen
die sint dem rîche undertan.
darumme suelt ir hie bestan.
daz dunket mich mit triwen guot .>
 <ich wil iu sagen mînen muot,>
sprach malfer mit guoten siten.
 <ir suelt lazen iwer biten,
wan ich enwil iuch nit gewern
noch der verte mîn enbern.
swer hie mit mir welle varn,
vor dem wil ich niht des sparn
daz ich iemer mac gewinnen.
ich wil binamen von hinnen.
gewinnet mir die marnaere!
ê daz ich der vart enbaere,
destwar ich woelt ê tôt geligen .>
dâ mit sie der bete geswigen.
dô dâ der marner kam,
Malfer in besunder nam
unde vragte, ob er in kunde
gefuern gein valfunde.
dô sprach der meister sa zehant:
 <hêrre, mir ist wol bekant
ûf dem mer diu straze gar.
in kurtzer vrist bringe ich iuch dar
mit gotes helfe, sol ich leben.
sprechet, war ir mir wellet geben,
sô ist mîn dienst iu gereht
als hêrren sol sin eigen kneht .>
dâ sprach der künec malfer:
 <wizzet, meister, daz ich niht ger
daz iu kuenne vuegen shaden.
ich wil iuch armuot entladen,
hilfet iuch silber unde golt.
lieber meister mîn, du solt
zuo der verte dich bereiten.
swaz ich muoz lânger beiten,
daz ist mir herzeliche leit .>-
 <hêrre künec, ich bin bereit;
als ir mir mîn reht getuot,
sô dien ich gerne iwer guot.
helfe wart mir nie sô nôt:
kaese, vleish unde dar zu brot
manegel ich unde mîniu kint,
diu mir als mîn sele sint.
mîniu shif diu sint mîn pfluog .>-
 <lieber meister, ich gib dir gnuog
unde mere danne du bedarft .>-
 <mit guoter rede man ie erwarf
diu wîp; alsô welt ir mich
erwerben .>- < meister, nein ich.
ich enwil dich nit betriegen:
künege zimt niht liegen.
sit du ez niht wilt enbern,
sô wil ich dich zu stunde wern .>
dâ mit hiez er dar bringen
einn sag mit pfenningen
unde bat den meister selbe nemen,
als kuende sinen muot gezemen.
wie vil er nam? des weiz ich niht,
wan als mir daz maere giht
daz im von der selben stunt
armuot waere vil unkunt,
sînem wibe unde sinen kinden.
Dâ er niht wolt erwinden,
dô die hêrren daz ersahen,
in begunde truren nahen
daz waz sin vart unwendig.
Malfer der was genendig.
sin ding man gar zu shiffe truog.
der reine, werde rîter kluog
hin zu den lântherren sprach:
 <grozer wunder ich nie gesach
dann an den jungen die hie stant,
die niht grozes guotes hant,
daz die niht gerne werdent rich.
ist daz niht gnuog wunderlich?>
des antwurte im ein wiser man:
 <ob ich niht missereden kan,
sô wizzet, hêrre, daz mîniu kint
arm bî mir lieber sint
danne daz sie krone soelten pflegen
unde ich mich des bewegen
daz taete mînem herzen we .>
dô sprach der künec malfer:
 <hintz iwer keinem ist mîn ger
daz er niht vil gerne tuot.
doch suelt ir hoern mînen muot
unde guetlich iuch besprechen.
ir muezet under iu zechen
daz hundert rîter mit mir varn.
gein den sol ich mich bewarn
daz ez sie geriwet niht,
swelher vart mit mir geshiht .>
die alten mit den jungen
sprachen daz unbetwungen:
 <hêrre, wir varn gern mit iu.
zwei jar, viere oder driu
dienen wir iu swaz ir welt.
under uns allen, hêrre, welt
swer zu vuern iu behage .>
 <nû ruochet hoern was ich sage,>
sprach der künec malfer.
 <ez si dirre oder der,
ich enwil iuch niht vragen,
die ez mit mir wellent wagen,
die sprechen als ir herze si.
sit der verte alle vri,
der junge dar zuo der alte.
ich enwil niht mit gewalte
mit iu hie taedingen
noch keinr verte twingen.
swen ir welt den wil ich nemen,
kan der gabe iuch gezemen .>
dô giengen sie zuo rate:
swes er gebeten hate,
nach sînem willen daz geshach.
Malfer hin zu in dô sprach:
 <nû suelt ir hoern mine ger.
koment alle zu mir her
von hiut ueber einen manot!>
sie taten, als er in gebot,
mit vil guotem willen gar.
manic ritterlichiu shar
mit urlaube von dannen shiet.
ir herze sang des jamers liet
umme sin dannen sheiden.
mannen unde wiben beiden
tete sin hinvart vil we.
maneger gesach in nimmer mê.
Nû was komen der selbe tac
dâ hin daz zil gesprochen lac.
die mit im varn wolten,
die kamen als sie solden,
unde wol bereit ûf die vart,
die gienc von portebaliart.
nû enpfieng er sie vil shone
unde sprach: < vil wol ich lone
iwers dienstes, wirt ez mir stat .>
vil suoze er die rîter bat,
daz sie mit vröuden waeren
unde truren gar verbaeren.
sie sprachen: < wir sin leides bar
unde habn uns bewegen gar
zuo tuonne swaz iuch dunket guot.
iwer muot ist unser muot;
swaz ir welt daz wellen wir.
lieber hêrre, nû suelt ir
iuch mit der vart niht sumen.
wir süln ez, hêrre, rumen.
daz kumt uns gar zu guote .>
er sprach: < mir ist zu muote,
daz ich morne welle varn
unde mine vart niht lânger sparn.
mîn ding daz ist gar gereht
unde wol ebner danne sleht:
ich vuere daz ich gehaben mac.
ez ist ein seil unde ein sag
vil shier ûf gebunden.
doch bin ich des unerwunden,
ich enfuere des goldes von arabi,
daz wir bliben zadels vri .>
Nû stuont vil luete an dem stade,
die batten in des leides bade,
daz er von dannen wolte.
nû tete er als er solde:
er gab in allen sinen segen
unde bat ir got mit vlize pflegen.
dâ mit er zu dem shiffe gienc.
sa zuhant dâ niht enlie
sin meister der marnaere,
er naem die ancker swaere
alle ûz des meres wage.
er sprach: < iuch alle ich vrage,
ob ir welt gein valfunde;
sô sprechet ûz reinem munde
nach mir gemeinlichen sus:
 «miserere nostri deus »
sô enkan uns niht gewerren
unde muoz unheil uns verren .>
dâ mit vuor er ûz der habe.
mîn kunst gat mir des hie abe
daz ich iu nit kan gesagen
von malfern, zu welhen tagen
er ûf dem mer was swebende.
got was dem werden gebende
guot weter gar die stunde,
biz er kam hintz valfunde,
dâ man in minnecliche enpfie.
Baldewin der gemeine gienc
unde enpfieng in guetlichen wol,
als ein vriunt den andern sol.
Malfern er gerne sach.
vil suoze er hintz in allen sprach,
daz sie waern gote willekomen:
 <unde mac ich, iu wirt benomen
iwer kummerlichiu nôt .>
sô guetlichen erz in allen bot
daz ez in nie baz erboten wart.
sie sprachen: < der saelden vart
vuorn wir, dâ wir kamen her .>
dô sprach der künec malfer:
 <wir bejagen noch saelden mer,
ê daz wir tuon den wider ker.
ich lihe iu krone unde witiu lânt
swer hie ein hêrre ist genant;
den andern wil ich sô vil geben
daz sie iemer muegent shone leben.
ich gilte iu iwers leides pin .>
Nû begunde künec baldewin
Malfern der maere vragen
von lântlueten unde von magen
unde wie lebte rennewart.
er sprach: < der ist des todes vart
vor lângen ziten gevarn.
got kan die sele bewarn,
als ich im des hoere jehen,
daz vil zeichen si geshehen,
sit er starb, ob sime grabe .>-
 <awe! was ich verlorn habe
an mînes oeheimes kinde!
nimmer ich in ueberwinde,
unde soelt ich leben iemer mê.
mir tuot sin sterben alsô we
daz nieman mir gelauben mac.
sin lîp gein gote der triwen pflag,
daz er ist in dem paradys.
wie lebt der werde markys,
den untat nie geruorte?
hey! was er rotte zerfuorte,
dâ er sluog künec garnachen!
des tôt kunde wiben machen
daz sie vröude enbaren gar.
wie ritterliche rante er dar
dâ er sluog griniunen!
im kan sô balde slunen
dâ er sol den prîs bejagen.
awe! was rîter hât erslagen
sin vil hoch geprister lîp!
wie lebt kyburg daz reine wîp,
diu ist der êre ein bluender stam?
nie wibe ir wipheit baz gezam .>-
 <
Neve, sie lebten beide wol,
wan daz sie sint in leides dol
umme den werden heymrîchen,
an prise den ueber rîchen.
der ist tôt unde sîniu kint.
daz die sô gar erstorben sint,
daz wil ich iemer klagende sin .>
dô sprach der künec baldewin:
 <nû mueze got ir sele pflegen
die dâ tôt sint gelegen,
unde gebe in sinen segen.
wir süln wider nach vröuden stegen.
sage mir, lieber malfer,
warumme bist du komen her?
dich hât etteswaz her gejaget.
nû wil ich sin des unverzaget:
ich bin der vil gerne tuot
swar an lit dins herzen muot,
ez si diz oder daz .>-
 <neve, du kuendes nimmer baz
gereden . tuo der werke shin!
ez ist mîn leitlicher pin
daz mir der breiten erden
niht wan ein lânt kunde werden.
ir muoz mir werden mere.
ich wil künec terramere
nemen swaz er lânde hât.
ob dîn helfe mir gestat,
sô erwirbet unser zweir kraft
swie vil wir wellen der heidenshaft .>-
 <
Malfer, ich tuon swaz du wilt.
nihtes mich gein dir bevilt.
wilt du künec terrameren
von sinen lânden keren,
des hilf mir, sô ich meiste kan.
ich wil dir vuern manegen man,
die gerne tuont swaz du wil .>-
 <neve, sô mache kurtz daz zil.
wir süln die valshen heiden
von dem leben sheiden.
du hortes wol wie tybalt
âne shulde mich beshalt,
dâ er jungest von mir shiet.
daz shelten vröude mir vershriet,
daz sin lîp daz selbe shelten
muoz mit dem tode gelten,
oder ich gelige tôt .>
Baldewin den sinen gebot,
daz sie sich wol bereiten.
er wolte niht lânger beiten
niht mer wan vierzehen nacht,
sô wolte er mit sîner maht
varn swar malfer woelde.
unde swaz er leides dolde
daz wolte er helfen im anden,
pfenden mit den pfanden
diu terramer beclagete,
unde in von vröuden jagete.
sie taten, als man sie hiez.
ir deheinr des nit liez.
dâ sie alle komen wâren,
die künege dâ niht verbaren,
sie vuorn hin gein baldag.
Des komens terramer ershrag.
dô er vernam diu maere,
daz malfer komen waere
unde baldewin mit eime her,
er sprach: < daz ich mich nit wer
daz ist mir, waen daz beste.
ich enhan niender die veste
dar ûfe ich muege genesen.
vür war ich muoz des todes wesen
swa mich ersihet malfer.
ich weiz wol, er ist komen her
darumme daz in tybalt
âne shulde gar beshalt.
daz wil er im nû gelten.
unde sol ich des engelten,
dâ kume ich âne shulde zuo.
nû ratet alle was ich tuo!
welt ir, ich wil ez wagen
unde in des heizen vragen
warumme er si her komen.
hât sin triwe des gezomen
daz sin lîp mich gerne siht,
sô sol diu vart im shaden niht.
swes er an mich mit guete gert,
des ist er allessamt gewert.
er gert nit wan gefuoge,
sô hân ich krone gnuoge
unde dar zuo vil witiu lânt,
der gib ich sô vil sîner hant
daz er mich mit gemache lat,
unde under uns vriuntliche stat .>
 <
künec terramer, ir sit verzaget,
diu vorht iu ellen hât verjaget,>
als sprach der künec tybalt.
 <lat iwer ellen wesen balt
unde rihtet iuch gein der wer!
wir süln in wider ueber mer
mit eime sturme triben.
ern getar hie niht beliben.
vür war er muoz ez rumen.
er moehte sich versumen,
daz er von uns laege tôt .>-
 <
Tybalt, ich dole dise nôt
nit wan von dînem munde.
verfluochet si diu stunde
daz dîn munt nit stille swige!
du enweist wes du in zige,
daz du in beshulte.
dise angest mit mir dulte,
du muost ez hân mit mir die pflicht.
Tybalt, ich enwil des lazen niht,
ich enwelle dar an genenden
unde mine boten senden
hin zu mînes kindes kinde,
daz man mir an im ervinde,
weder gein mir sins herzen muot
si gar uebel oder guot .>
dâ mit er dô genante,
die boten er dar sante.
unde malfer ir wart gewar,
er hiez sie willekomen sin.
sam tete der künec baldewin.
er vragte sie was sie wolten.
sie sprachen: < hêrre, wir solden
iuch gesprechen von terramer,
dem werden künege her .>-
 <nû sprechet! mich kan des gezemen
daz ich gerne wil vernemen
von iu sines herzen muot.
swaz ir saget daz ist guot .>
sie sprachen: < künec malfer,
uns hât gesant zu iu her
Terramer: wir süln iuch biten
daz niht werde von iu vermiten,
ir geruochet in gesprechen.
die suone suelt ir nit brechen
diu ze provenzale geshach.
dâ er iuch jungste sach
unde vriuntliche von iu vuor,
bî sinen goten er iu swuor
einen ungenoeten eit,
daz er nimmer mê der kristenheit
leit noch shaden taete.
daz wil er haben staete
unde zerbrechen nimmer mer .>-
 <nû saget dem künege terramer,
daz mich der künec tybalt
im zu hoeren gar beshalt,
unde daz er dâ nit wider sprach.
mîn lânge werndes ungemach
daz wil ich rechen, ob ich mac.
ich wil mir haben baldag,
unde dar zuo swaz der lânde hât.
ir suelt sagen dem atmirat,
im welle sines kindes vruht
vuegen vil leitliche suht
mit werdem herzen sere.
ê daz ich hinnen kere,
ich wil mir gar die krone
haben zu sarnagone
biz an indiam die witen,
unde des niht lânger biten,
ich enwelle künec terrameren
vil shier ein sterben leren
unde mir gar daz sine hân .>-
 <hêrre, welt ir des nit lân,
des sol er sich vil vaste wern
unde iuch sin nit lân behern
vil maneger hohen krone.
Trachmarashe unde kascherone
unde den gewalt zu baldag,
diu lânt ieman gezellen mac
diu künec terramer dâ hât.
sich sol der werde atmirat
vil vaste setzen zu wer.
er hât shier ein michel her,
sô muezet ir im entrinnen
vil laesterlichen hinnen.
nû ruochet hoern mînen rat:
ich wil varn zu dem atmirat,
dem sagen iwers hazzes muot.
swaz ir im âne shulde tuot,
dâ von iwer prîs verswindet.
iwers hazzes, hêrre, erwindet
unde vordert guetliche hin zu im,
ûf mine warheit ich daz nim,
ir vindet iwern willen gar.
unde komt ir vriuntlichen dar,
swar ir sîner lânde gert,
der sit ir aller samt gewert .>
er sprach: < lat die rede sin!
ich unde mîn neve baldewin,
der vil werde von valfunde,
wellen an dirre stunde
niht in sinen hulden wesen .>-
 <sô truwet er doch wol genesen:
er hât sô manic veste lânt,
diu nimmer werdent iu bekant.
tuet als iwer wille ste!
wir wellen hie nit wesen mê .>
dâ mit sie shieden dannen.
Terramer unde sinen mannen
brahten sie disiu maere.
Terramers muot wart swaere,
wan er vil sere vorhte
daz malfer in entworhte
des libes unde sines guotes.
 <ir suelt sin vestes muotes
unde gein der wer vil veste!
daz ist uns nû daz beste .>
sus riet der künec tybalt:
 <mîn leben daz waer abe gezalt,
swa malfer an mich kaeme:
moeht er, mîn ende ich naeme.
ich wil bî iu tôt geligen.
süln zwene man an uns gesigen,
des ist appollo unde tervigant
an ir gotheit geshant.
heizet sperren ûf diu tor!
iwer vane der muoz hohe enbor
gein der kristenheit sweben.
unser leben daz süln wir geben
umme der werden kristen lîp.
ez muezen hoch getauftiu wîp
weinen vriundes tôt von mir.
der kristen tôt daz ist mîn gir.
wol ûf waz hie rîter si!
wir hân wol zweintzic man unde dri
vür war gein eime kristen .>
 <den strit den sulen wir vristen,>
sô sprach der künec terramer,
 <biz wir gewinnen rîter mer,
daz ist mîn bet unde mîn gebot.
awe! ez ist der gote spot
daz sie uns ligent sô nahen!
Tybalt, nû la dîn gahen.
du enmaht dich niht versumen,
sie enwellens nit gahens rumen.
daz sprîche ich âne vorhte gar.
ob lihte diu kristenliche shar
uns des niht wil erbiten,
sie enwellens mit uns striten,
sô sin wir alle verlorn.
Tybalt, nû rich dînen zorn!
dir ist zu strite alsô ger.
nû sich, dort lit malfer
mit rittern die hant den tauf.
sinen veilen prîs den kauf!
er git dir in lihte dinges.
swaz du im abe ertwinges,
daz habe dir âne teilen gar.
sich wa sie ligen! nû wol dar!
du solt erswingen dîniu lide.
Tybalt, ez ist âne vride.
du enwirdes nit vridebreche.
swes leit ein wolf erreche,
der waer iedoch errochen.
hân ich nû missesprochen,
daz riwet mich vil sere.
wizzet, ich nimmer mere
gein strite iuch gewise.
unde were ich dâ zu erkyse
 (daz lânt ist verre gelegen),
ich kan der triwen pflegen,
daz ich wolte gahen zu iu her,
wan ich wil iemer wesen der
der sich bî iu toeten lat,
wan ir sit der dicke hât
durch mich aerbeit erliten
unde manegen herten strit gestriten .>
Dâ diu rede under in geshach,
Malfern man balde sach
her gein baldag gahen.
nû was er komen sô nahen
daz vil kume diu porte wart
vor den vinden bespart.
Malfer man balde sach
stiez der porten einen stoz:
dô man den stoz erhorte,
sie vorhten daz er die porte
woelte vil gar zerbrechen.
die zagen mit den vrechen
begunden gahen an die wer
biz daz gewafent wart daz her.
dâ die rîter ir ysen kleit
betalle heten an geleit,
diu porte wart entslozzen.
mit wuerfen unde mit shozzen
die kristen wurden benoetet,
unde ir deheiner doch ertoetet,
unde sluogen doch vil der heiden.
der strit was ungesheiden.
unde begunden umme sweifen
unde nach den heiden greifen
künec baldewin unde malfer,
ietzunt dar unde danne her
mit den stangen die sie vuorten.
swelhen heiden sie beruorten,
sa zuhant der tôt lag.
Terramer der vogt von baldag,
swa der ersach künec malfern,
dâ kunde er strites gar enbern,
unde tybalt der vorht in gar:
der nam des mit vlize war
daz er dâ striten meit.
swa malfer unde baldewin streit,
dâ tete er san den dan ker.
Nû vuoget ez sich daz terramer
reht ûf malfern kam.
des komens er vil harte erkam.
dâ er in alsô vehten sach,
hin zu malfern er dô sprach:
 <herze liebes kindes kint,
des todes hie an mir erwint!
mîniu lânt wil ich dir geben,
daz du mich noch lazes leben,
unde iemer mê dîn eigen sin .>
dô kam der künec baldewin
mit slegen zuo gedrungen
 (er hete manege zungen
ertoetet in dem strite)
unde sprach: < vil lânge zite
tragen wir beide sinen haz.
Malfer, nû gedenke daz
unde nim in von der welte.
gar mit des todes gelte
gilt im maneges ritters tôt,
sô bliben wir iemer unbenot,
daz wizze, von den heiden,
wirt terramer gesheiden
von dem lebne daz er hât .>
des antwurte der atmirat:
 <weistu, künec baldewin,
daz diu reine muoter dîn
geheizen ist mîn swester?
daz guote lânt ze zincester
daz gibe ich dir in dine hant.
ez si vür mînen tôt dîn pfant.
daz lit wol dînem lânde.
mit shaden unde mit shande
leb ich doch iemer mere.
ich armer terramere
bin doch gerne lebende.
daz wil ich dir sin gebende .>
Dâ sprach der künec malfer:
 <künec terramer, nû gib her
unbetwungen dine viantze.
wilt du die lazen gantze,
sô hoere wes ich muote
ze tuonne mit dînem guote.
ich wil daz du mir morgen
alles dîn eigen gebest.
daz leiste, ob du gerne lebest.
âne swaz ir künec baldewin
woelle, die süln wesen sin .>
dâ sprach der künec terramer:
 <ich waz ob allen künegen her,
nû bin ich worden âne guot.
ich bin der vil gerne tuot
swar an iwer wille lit.
doch gedenket bede daz ir sit,
swie ich bin, der selben vruht.
ê daz ich dole des todes suht,
sô wil ich gerne varn lân
swaz ich krone solde hân.
nû enpfahet mine triwe hin,
daz ich leistende bin
swaz ich habe hie gesprochen:
daz blibet unzerbrochen .>
 <nû gebt mir iwer triwe her!>
dô sprach der künec malfer:
dâ er sine triwe enpfie,
Malfer dô niht enlie,
ern spraeche zu terramere
nach triwes herzen lere:
 <ich unde mîn neve baldewin
wellen bede vriunde sin
swaz under iu der heiden
wan als ich iuch wil besheiden,
ich nem ûz den der mich beshalt;
daz ist künec tybalt.
vür war der muoz mir sin leben
ze gelte vür daz shelten geben,
daz er mir âne shulde tete .>-
 <
Malfer, ich wil keiner bet
dich durch tybalden biten.
alles daz ich hân erliten,
shaden unde vil shande,
unde daz ich mîner lânde
mich gein dir hân verzigen,
unde daz ich bin alsus gedigen
daz ich heize ein armer man,
nieman ich des gezihen kan
nit wan eine tybaldes lîp.
er bestat mich nit, wan daz sin wîp
von mînes libes samen kam.
dâ im der markis die genam,
dâ was der vriuntshaft ende.
swer in des lebens pfende,
der gewuenne saelde manicvalt .>
Nû stal sich der künec tybalt
von den rittern dâ sie striten.
unde hete er dâ gebiten,
sô waer sin lîp tôt gelegen.
dô kunde er der witze pflegen
daz er reit ûf sine veste,
wan er vil wol daz weste:
het in malfer ersehen,
im waer der tôt dâ von geshehen.
dâ von kerte er von im dan.
Malfer der vil kuene man
sa an der selben stunde
ze suochen er in begunde.
sin tôt was sins herzen ger.
er suohte in dâ unde aber her.
dâ er sin dô niht envant,
er sprach: < appollo unde tervigant
die habnt in mir benomen.
nû hete mich des wol gezomen
daz er von mîner hende
hete genomen sin ende.
er kan mir niht vor genesen,
wil er daz arabi wesen .>
Malfer der vuor von dan
unde baldewin der werde man
unde leite sich dâ er dâ lag.
Terramer vuor gein baldag
mit vil manegem herzeleide,
wan er hete verlorn die beide:
groz her unde dar zuo daz guot.
diu verlust unsanfte tuot
unde git sô swaern smertzen
dem libe unde dem herzen
daz man dâ von verderben mac.
Baldewin vil leides pflag
umme sine tote werde diet
die gotes gnade wol beriet.
sin guete ist an helfe gantz.
swelch gnade ûf alytshantz
in von sîner kraft geshach,
die selben gande man hie sach.
gotes gnade ist vil starg.
ie der tote het einen sarg
von einem marmel der was blâng.
Malfern sô wol gelâng
daz nieman starb under sînem her,
die er brahte ueber mer.
Baldewine lagen hundert tôt.
die selben meit der helle nôt.
Dâ in ershein der ander tag,
dâ vuorn sie gein baldag.
dâ sie terrameren vunden
an vröuden vil ungesunden,
hintz im sprach dô malfer:
 <hêrre, ich bin komen her,
daz ir mir volle vuoret
des ir mit triwen swuoret:
diz lâzent balde oder tuot!
iu kan mins herzen muot
an mir nit mê erwerben
wan ein gnesen oder ein sterben .>
Terramer mit vorhten sprach,
dô er in alsô zuernen sach:
 <
Malfer, ich wil genesen
unde gar leistende wesen
swaz ich dir gelobet hân:
daz wil ich alles war lân .>
dâ sprachen terrameres kint:
 <lieber vater, der gabe erwint!
du wilt uns mit verderben.
dîn guot sol nieman erben
wan die dâ sint von dir geborn .>
 <dir sol ûf uns niht wesen zorn>
sprach sin sun matribuleiz.
 <ich woelte ê treten in einen kreiz
unde striten mit in beiden,
ê von mînem erbe sheiden .>
dô sprach der künec baldewin:
 <wol her! daz sol ietzunt sin .>
unde begunde die stange ziehen.
dâ wart ein michel vliehen
hin gein den vesten duernen.
sie beide begunden zuernen
sô harte daz dâ maneger starp
der ir shaden nie gewarp,
wan terramer beleib bî in;
der was nit gevlohen hin:
ûf ir triwe daz geshach.
harte vorhteclichen er sprach:
 <
Baldewin unde du malfer,
hintz iu beiden ist mîn ger
daz ir lazt iwern zorn
 (ich hân doch vil leides erkorn)
unde lat diz ding volenden:
ich wil geben dînen henden
manic lânt unde manege krone.
daz wite lânt acherone
daz kan zwelf krone geben.
ez enwart nie keins mannes leben
kauft umme sô hohen kauf.
ê daz ich naeme an mich den tauf,
vür war ich woelte sterben ê.
awe! iemer mir awe!
was ich nû êren manegel!
daz dich ein veder angel,
Tybalt, ie bî mir genande,
des hân ich shaden unde shande
niht wan von dem einen worte.
swer sines mundes porte
mit der zungen nit gesperret,
unzuht des zuht vermerret.
Malfer, nû wil ich dich manen
einer bet, der gewer dînen anen,
den vil armen terrameren.
du tuost es doch mit êren.
ich bin der niht dins shaden gert .>-
 <lieber âne, nû sit gewert.
tuet dâ mit swaz ir wellet,
unde daz ir die suone stellet,
daz mir daz urhab unde daz drume
komen beidiu samt ze vrume,
sô ist ez mîn wille gar .>-
 <lieber malfer, sô wil ich dar
unde in die suone bringen,
daz sie an keinen dingen
duerfen vuerhten iwern haz.
vor iu beiden lobe ich daz .>
dâ mit vuor er zuo in hin
unde sprach: < ir hêrren alle, ich bin
sô von den künegen beiden
mit einer suone gesheiden:
diu suone mit den triwen stat,
daz ir einen gantzen vride hât
iwer lib unde iwer guot,
daz dewederm nû niht tuot .>
Nû was vil der künege komen,
die erste hatten vernomen
Terrameres herzeleit,
daz er von malferne leit.
sie vragten in der maere,
wie ez im ergangen waere.
Terramer sprach: < ez ist sô komen
daz mir gar hât genomen
Malfer mîniu witen lânt.
ich bin worden gepfant
daz der verfluohte tybalt
zu mîner gehoerde in beshalt.
dâ von ist künec malfer
mir zu shaden komen her.
er leite sich vür baldag,
daz ich wol iemer klagen mac:
nie man mich mê versuhte.
ich heize der gar verfluohte
der saelden unde der êren.
unsaelde begunde mich leren
unde dar zuo alle mîniu kint
unde die künege die hie sint,
daz wir gestriten ie den strit,
der uns sô vil swaere git
daz ich nimmer klage erwinde.
von mînes kindes kinde
lag mir vil der werden tôt.
ich waene, mîn torheit mir gebot,
daz ich kerte dâ sie hielten
unde vil starker slege wielten
mit ir vil grozen stangen.
swen die kunden erlângen,
der muoste von in sterben.
dâ kunde mir erwerben
mîn leben manec witez lânt
an im, die gab ich sîner hant.
dar nach mîn sun matribuleiz
sich vil vlizeclichen vleiz,
daz er die suone gar zerbrach
diu zwishen mir unde im geshach.
er jach, diu lânt diu hiezen mîn,
daz diu wesen soelten sin,
er wolte ê drumme tôt geligen.
dâ hine was mîn ding gedigen,
er hete gerne mich erwant
des mîn triwe was sin pfant.
daz begunde zuernen baldewin,
des muoter was diu swester mîn.
er machte mit sîner stange
daz der kurtze unde der lânge
von im vliehen begunde.
Baldewin von valfunde
der gahte nach in vil harte.
dô bleib ich an der warte,
wan ich den tôt nit entsaz.
nû hân ich ir zornes haz
in eine suone gesat,
der ich vil kume sie erbat.
sô ist daz mîn getriwer rat,
daz ir die suone staete hât
unde hoeret wes sie an iuch gern.
wes sie doch nit wellen enbern,
endelich daz muoz sin .>
 <ê daz wir danne des todes pin
liden,> sprach der künec baligan,
 <sô süln wir die suone hân
unde hoern swes er muote.
swer sich sheidet von dem guote,
was sol sin lib âne guot?
ich bin der vil gerne tuot
iwern willen, wan daz mîniu lânt
nimmer komen ûz mîner hant.
ich hân dri hohe krone
von iu: daz lânt palone,
Sammyre unde tribulat.
mîn lîp die krone von iu hât.
unde hât ir iuch der verzigen,
swar danne mîn pfahte ist gedigen
ist er von arte als ir bint,
oder es si kint oder kindes kint,
des ist zuo hêrren mir genuog.
der aber meliachen sluog,
mînes lieben bruoders vruht,
unde waer ez niht ein unzuht,
ich enkuste nimmer sinen munt.
sin tôt mîn herze hât verwunt,
daz ich iemer vröude enbir.
doch dunket mich guot daz wir
leisten swaz ist iwer rat.
ich bin der sich bewegen hât
durch iuch, swaz mir geshehen mac.
verfluochet si der selbe tag
dô tybalt tete daz shelten,
daz wir sô tiure gelten
mit vil maneger krone hoch!>
dâ mit sich diu rede zoch
dâ die kristen künege wâren.
Die heyden dô niht verbaren
swaz terramer sie leisten hiez:
deheinr zu tuonne daz niht liez.
ir lânt alle enpfiengen sie.
Terramer dô niht enlie,
ern suohte malfern vueze,
unde sprach: < hie mit ich bueze
daz dich der verfluohte tybalt
âne shulde bî mir beshalt,
unde bedenke mich vil armen,
unde la dich erbarmen
daz ich bin hie zuo gedigen
unde ich mich hân gein dir verzigen,
swaz ich guotes ie gewan .>-
 <stet ûf, herze lieber man!
dirre val wirt mir verkeret.
mîn êre er shande leret,
mîn prîs der wirt enpriset.
mîn herze mich des wiset
daz ich dir gelte disen val,
swa dîn gruene ist worden val,
die sol sich wider gruenen.
ich wil mich mit dir suenen,
dins leides gar ergetzen
unde wider in vröude setzen,
sô sich daz mac gefuegen,
unde kan dich des genuegen .>-
 <
Malfer, mich dunket guot,
swaz mir dîn triwe gnaden tuot.
du weist wol, des ist mir nôt.
swaz mir dîn gebot gebot,
daz hân ich geleistet gar
unde bin dâ von guotes bar.
ich wielt vil maneger krone:
die gab ich dir zu lone,
daz du mich leben lieze.
ich tete swaz du mich hieze.
des solt du mich geniezen lân.
von palone künec baligan
unde alle die künege die hie sint,
bitet mînes kindes kint
daz er etteswaz mir gebe
des ich mich nere untz ich lebe .>
der künege keinr dô daz lie,
ern lieze sich nider an die knie.
durch demuot sie daz taten.
Malfern sie dâ baten,
daz er terramern beruohte,
sit er sine gnade suohte.
Dâ sprach diu rennewartes vruht:
 <ez ist ein michel unzuht
daz ir liget sô vor mir:
gerne ich des von iu enbir;
ir suelt mir dienen sô niht mer.
waer ich der künec terramer,
dannoch waer ez gar zu vil.
ich wil mime anen vor ein spil
teiln, ob in des gezimt
daz er eins von mir nimt .>
Terramer sprach hin zu im:
 <
Malfer, vil gerne ich nim
swaz du mir dins guotes gist.
la mich geniezen daz du bist
zu rehte geborn von mîner art .>
 <nie rîcher man sô armer wart,
als du nû worden bist:
daz tuot dir der kristen krist.
wan maht du biten hamonen
unde kaunen dir lonen
unde den valshen tervigant,
daz si dir wider dîniu lânt
mit gewalt an mir gewinnen?
unde woeltes du noch minnen
den got den ein maget gebar,
den worten woelt ich dir gar
wider dine krone lân,
ob du wilt den tauf enpfahn .>
disen rat riet im malfer.
Terramer sprach: < la dine ger!
wizze daz ich niht wandel
mînen got . dar nach handel
mich, als dîn triwe dich wise
unde wol ste dînem prise .>-
 <
Terramer, vil lieber man,
sit ich dich nit gewisen kan,
dâ mit dîn sele waere genesen,
nû wil ich doch der bezzer wesen
unde wil gein dir bewegen
daz ich dich wil lazen pflegen
der lânde unde lân daz gelt
daz dâ reben berent unde velt.
doch wil ihz mit dir niezzen;
ich wil dir gar entsliezzen
wes ich mich vereinet hân:
ich wil bî dir hie bestan,
daz wizze, lânge stunde,
unde baldewin von valfunde.
wir betwingen mer lânde noch.
uns muoz der künec von marroch
lazen swaz er lânde pfliget.
ob er sich wêr gein uns bewiget,
diu were wert vil kurtze vrist.
ich weiz wol daz der sueze krist
dâ beleitet sô sin her
daz nit gein uns taugt sin wer.
ich weiz vür war, mir helfent die
der lib durch got den tauf enpfie;
sô weiz ich wol daz dîniu kint
mir helfende mit triwen sint.
wie mac er danne sich erwern,
ich ensuelle der lânde in behern?>
dô sprach der künec matribuleiz:
 <ich waene, nit dîn lîp daz weiz,
wie sint beslozzen sîniu lânt.
er mac bejagen wol daz pfant
daz wir klagen iemer mer.
mîn vater der künec terramer,
dîn âne der hie vor dir stat,
dicke an in versuochet hât,
ob er in betwingen maehte.
mit allem sime geslaehte
getorst er nie komen dar.
sin lib ist missewende bar
unde wol aller êren wert.
swer an in keinr helfe gert,
dem ist daz vil unversaget.
er ist vor shanden ein maget.
wol dir, künec vaufasarat,
wie hoch dîn lîp an prise stat!
dîn lîp der ist vil êren rich.
waer ich an lobe dir gelich,
kein heiden waer mir genoz.
von prise bistu alsô groz
daz in der heidenshaft kein man
an prise bistu alsô groz
swie des sin lob die volge hât,
Matribuleiz, sô wizze, ez gat
vür alliu lob ueber daz lânt.
kein munt nie lobes mere vant
danne als du uns hast gesaget.
dîn zuht mir wol drumme behaget:
swem du wol êren ganst,
daz du den sô wol loben kanst.
zu rehte ein rîter dem andern sol
niht sprechen wan wol:
daz ist des shiltes êre.
hât er nû lobes mere
danne swaz ez ieman hât,
mîn lib in dannoch niht erlat,
ez muezen sîniu witen lânt
vil gar dienen mîner hant.
wol ûf balde, neve baldewin!
unde hete ich ieman wan dîn,
dannoch muest er sich ergeben,
ob er gerne wolte leben .>
dô sprach der von valfunde
ûz getriwes herzen munde:
 <
Malfer, ich bin der gar tuot
swaz mich wisen kan dîn muot.
in swelch lânt du kerest,
dâ du dînen prîs gemerest,
des hilf ich sô ich meiste mac.
ich sol manegen grozen slag
slahen ûf die heiden noch.
sihe ich den künec von marroch,
swie vri er si von shanden,
er wirt von mînen handen
mit slegen alsô durch pert
daz im ein sterben ist beshert.
uns kan nieman vor genesen
dem wir gehazzec woellen wesen,
ez si swach oder her .>
dô sprach der künec terramer:
 <
Malfer, nû wol balde hin!
wol ich des vereinet bin
daz mîn lîp mit dir vert.
was ob dir daz ist beshert
daz dîn ellenthaftiu kraft
betwinge gar die heidenshaft?
daz wizzen alle die hie sint:
mîniu hohgepristen kint
süln vil shone mit dir varn,
guet noch lîp dâ vor nit sparn.
sie dienen dir sô dise vart
daz helme von in werden shart .>
Terramer sprach aber dar:
 <ich vrage die künege gar,
ob sie der volge sprechen ja?>
die künege sprachen alle sa:
 <wir tuon gerne swaz er wil.
doch sol er geben uns ein zil,
wenne oder war wir süln komen.
als wir daz hân vernomen,
sô süln wir von iu keren,
uns bereiten nach den êren
daz der künec vaufasarat
muoz keren ûf der shanden pfat .>
dô sprach aber terramer:
 <ir suelt alle tuon den ker,
als ich iu mit worten zeige.
an den plân dâ ze astareige,
dar komet in vier wochen.
reht als ich hân gesprochen,
suelt ir shone komen dar,
daz ez muege der prîs nemen war .>
sie sprachen alle gemeine,
der groze unde der kleine,
daz sie vil gerne taeten
swaz sie gelobet haeten.
dâ mit shieden sie von dan,
gein sime lânde ieder man
unde bereite sich zu der verte,
sô daz ez unpris werte
von ir hohen prises êren.
Nû begunde terrameren
Malfer vaste des vragen,
ob er getoerste wagen
daz er âne her versuohte,
ob der kristen got geruohte
 <daz ich unde der von valfunde
den von marroch ueberwunde.
swie ich kume in sin lânt,
sô wizze vür war daz mîn hant
vil gar die ertoetet dâ
die niht der volge sprechent ja .>-
 <lieber âne, ich wil besehen,
ob mir diu saelde muege geshehen
daz ich âne helfe der heiden
den von marroch muege gesheiden
von allem sime guote.
des ist mir wol ze muote.
got hilfet mir daz ich gesige
unde nit sigelos gelige:
des hilfet mir der maegde kint,
dem alliu ding bekennet sint .>
Nû gedahte der künec terramer:
 <unde getaetes du den hin ker,
sô moehte mîn noch werden rat .>
unde sprach: < swar dîn wille stat,
des sol dich nieman wenden.
swes herze getar genenden,
vil lihte dem gelinget .>
des antwurte im malfer
unde sprach: < mînes herzen ger
hastu mir geraten.
du tuost als die ie taten
der dem andern guotes gunde.
künec baldewin von valfunde,
wol dan balde mit mir dane!
mir ratet terramer mîn âne,
daz wir balde varn von hinnen.
sô wir diu lânt gewinnen
diu dâ hât der künec von marroch,
sô komen wir her wider doch.
mich dunket an terrameren,
er minne unser hin keren.
meint er daz uebel oder wol,
dar nach ich im des danken sol.
nû wil ich in dem ergeben
dem er gedienet hât sin leben:
daz ist der valshe tervigant .>
dâ mit ruomten sie daz lânt:
ir vart was unwendig,
sie warn bede genendig.
dâ mit vuorn sie von dan,
unde nit wan die getauften man
die sie mit in brahten dar,
unde die andern die des taufes war
dâ in dem lânde namen.
dâ sie ûf die straze kamen,
dô was ir doch ein michel her
unde wol bereit gein der wer.
Nû hoeret wer sie wâren
die niht die vart verbaren.
die künege warn alle komen,
von den ir ê habt vernomen
daz sie sich taufen liezen,
als sie die bede hiezen,
künec malfer unde rennewart:
die vuorn alle dise vart.
Nû was ein künec under in;
vil holt ich noch dem selben bin,
daz er des reinen taufes segen
alsô shone kunde pflegen.
der selbe künec wol erkande
die gelegenheit der lânde.
vil wol in daz zu staten kam.
Bethalatham was sin nam.
Wie die andern hiezen?
des endarf ich iu nit entsliezen,
ir habt ez ê gehoeret wol.
von erst ich iu nû sagen sol
groz wunder unde vil arbeit
die baldewin unde malfer leit
mit ein ander ûf der verte.
got in gnade vil besherte:
swa sie kamen in groze nôt,
mit troste er in dâ helfe bot:
sin wis kunde sie leren
vil rehte dâ hin keren
dâ daz lânt was unbespart,
unde daz ir nieman innen wart,
biz daz sie kamen in daz lânt
daz dâ marroch ist genant
dô der künec diu maer vernam,
michel wunder in des nam,
unde hiez sa an im ervarn,
warumme er dar waer gevarn.
waer ez geshehen in guote,
sô waer im des zu muote
daz er im die êre taete
die er vür guot wol haete.
dâ die boten kamen dar
zu der ritterlichen shar,
sie sprachen: < hêrre, lat iuch gezemen
daz ir ruochet vernemen
waz iu her enboten hât
der werde künec vaufaserat,
ist hêrre maneger lânde,
gar vri vor aller shande.
er heizet iuch, hêrre, vragen
mit zuehten, âne bagen,
warumme ir sit komen her .>
sus antwurte in dô malfer:
 <nû saget iwerm hêrren daz:
ich trage im vintlichen haz
durch des taufes glauben.
slahen, brennen unde rauben
wil ich in iemer swa ich mac.
ich hân dem voget von baldag
genomen alle sîniu lânt,
diu solden dienen sîner hant.
iwer hêrre mac sich nit erwern,
ich enwelle betalle in behern
der lânde der er hât gepflegen,
oder enpfahen des taufes segen.
iwerm hêrren saget daz .>-
 <ir suelt uns ê besheiden baz,
wie ir, hêrre, sit genant,
unde wie geheizen si daz lânt
dar ir inne hêrre sit.
dar an vil groz wunder lit
daz ir künec terramere
habt genomen guot unde êre
unde sîner lânde gar behert.
mîn hêrre iu daz wol erwert
daz im daz nit kan geshehen .>-
 <hêrre, ich laze iuch wol besehen,
swaz der künec vaufaserat
lânde unde krone hât,
die muezen alle wesen mîn.
wol dan, neve baldewin!
wir suln niht lânger biten:
er muoz binamen striten .>
dô der bote daz vernam
hin zu dem künege er dô kam
unde saget im disiu maere
unde riet daz er niht verbaere,
ern bereite sich zu wer,
unde sprach, ir einer wol ein her
mit sîner stange ersluege.
 <ja der ez im vertruege,>
sô sprach der künec von marroch,
 <kein man noch nie kein loch
durch mînen hohen prîs gebrach.
sô kuenen man ich nie gesach,
gein dem ich pflaege der vorhte,
der mînen prîs entworhte.
trag mir her mîn ysen wat!
ich bin vür war der niht lat,
ich enwelle mich drin ziehen.
mîn ellen kan niht vliehen .>-
 <nû wert iuch vaste, des ist iu nôt .>
hoert waz er iu mer enbot.
er spricht: < ir muezt iuch taufen,
dâ mit iwer leben kaufen,
unde er welle hân diu lânt,
diu süln dienen sîner hant.
er hât künege terramere
benomen gar sin êre
unde alles daz er ie gewan.
ich gesach nie sô shoenen man.
wol im, wie saelig ist sin lîp!
ich gelaube kume daz ein wîp
im verzihe des er gert.
sin shoene ist wol lones wert .>-
 <
Michar, ist dir iht bekant,
wie der rîter ist genant?>-
 <ja, hêrre, er heizet malfer .>-
 <sô wizze vür war, ez ist der
der die grozen stangen truog
unde der heiden sô vil sluog.
er unde sin vater rennewart
vrumten ûf des todes vart
manegen werden sarrazin,
unde einer heizet baldewin .>-
 <hêrre, der ist hie mit im .>-
 <daz ich daz maer von dir vernim,
daz kan mir vuegen herze nôt.
endelichen er lit tôt,
swen ir stange rueret:
dem wirt daz leben enpfueret,
swer in kumet sô nahen .>-
 <hêrre, ir suelt vaste gahen.
ich weiz wol daz künec malfer
shier kumet zu iu her
unde iuch mit strite bestat .>
dô sprach der künec vaufaserat:
 <mîn hof der stat sô groze
daz zehen mine genoze
sint bî mir ze allen ziten,
die wol getuerren striten.
wir süln an daz harnash legen
unde den lîp sô vaste regen
daz ez uns danken guetiu wîp.
swa wiben dienet ritters lîp,
dâ wirt diu rittershaft sô guot
daz er den vinden shaden tuot.
ich enwirde nimmer âne wer,
sô ist sô michel wol mîn her
daz ich drizec wol an einen hân.
wir süln sô vaste sie bestan
daz wir den prîs an in bejagen
unde sie der wer gein uns verzagen .>
Niht lânger man dâ beite.
maenneglich sich bereite
ritterliche unde vil gar.
ie mittent kam gegahet dar
Malfer mit den sinen unde her.
den was gein strite alsô ger
als hunden nach dem tiere.
die werden gotes soldiere
gebarten dem geliche wol:
sie woelten geben des todes zol
den heiden in dem strite.
 <ich enweiz wes ich hie bite,>
sprach des rennewartes barn.
 <swaz wir die heiden sparn,
daz kan uns shaden vuegen .>
 <vil gerne wir sie sluegen,>
sprach der künec matusalân,
 <der uns an sie wolte lân .>-
 <nû wol hin mit dem vanen!
ich enwil iuch nit mere manen,
wan wizzet, wer hie tôt gelit,
daz dem got vil shone git
in dem paradyse stat.
mir muoz der künec vaufaserat
sîniu lânt betalle lân,
oder den reinen tauf enpfan .>
Nû hatten nach dem reinen site
die kristen sich gezeichent mite:
ez het ein kruetz ie der man
ûf sinen shilt geslagen an,
daz man erkante wol dâ bî
wer gelaubet an die namen dri.
dô sprach der künec malfer:
 <hintz iu allen ich des ger
daz ir wol getruwet gote.
wizzet vür war daz sin bote
uns den sig hiute bringet,
unde daz uns dâ wol gelinget
daz gar die heiden vliehent
unde ûf ir veste ziehent.
nû wol balde an sie dar!
unde nemet wol ein ander war,
sô kan uns nit gewerren .>
die minrren unde die merren
vaste an den vanen riten.
Nû hete ze lânge gebiten
der werde künec von marroch,
unde was niht gereht dannoch.
daz kunde im vuegen solhen shaden
daz er wart mit leide ueberladen.
dâ die heiden daz ersahen,
sie begunden vaste gahen
den kristenlichen gesten
der heyden vil entrunnen,
die kristen dâ gewunnen
vil guotes gar âne strit.
swem got sine helfe git,
dem gelinget deste baz.
Malfer dô des niht vergaz,
swaz der heiden wart gevangen,
die wolt er hân erhangen,
wan daz der künec von valfunde
mit bete sie nern kunde:
die heyden er behalten hiez.
Malfer dô des niht enliez,
ern begunde umme sweifen
unde nach dem künege greifen.
Nû was der künec vermezzen
ûf ein guot oersh gesezzen,
unde werder künege viere.
mit ritterlichem walopiere
kamen sie an malfern.
nû kunde malfer niht enbern,
ern gahte gein in vaste dar
mit einer kleinen shar
gein dem künege von marroch,
der kunde machen manec loch
druch die shilte, dâ sie striten.
vil hurtecliche kam geriten
der werde künec vaufaserat.
mit vil ritterlicher getat
kam er gegahet harte;
vil rotte er dâ zerzarte.
die sine der volge pflagen
vil kristen dâ der nider lagen
von den vil werden heiden.
ez wart dâ von in beiden
begangen manec guot getat.
Nû wolt der künec vaufaserat
hin wider zuo den sinen:
Malfern unde baldewinen
die entsaz er bede sere.
an dem selben wider kere
begegent er in beiden.
von marroch den werden heiden
Baldewin der nider sluog
mit der stangen die er truog.
Malfer ueber in dô kam.
bî dem kursit er in nam
unde truoge in ûz dem strite.
in der vil kurtzen zite
die rîter gevangen wurden gar
die mit dem künege kamen dar.
dâ mit der strit nam ende.
der vri was missewende,
Malfer dô niht liez,
vil balde er die sinen hiez
in ûz dem harnash ziehen.
den unpris kunde vliehen,
der lag gar unversunnen
unde wolt vil nah kunnen
welch ein sterben waere.
daz in der tôt verbaere,
vil wol gan ich im des noch.
der werde künec von marroch
tete ûf diu augen unde sach.
Malfer hin zu im dô sprach:
 <maht du genesen, saelig man,
wol ich dir des mit herzen gan,
unde wizze daz mir ist leit
dîn kummerlichiu arbeit .>
 <gnade>, vaufaserat dô sprach.
 <moehte ich komen an mîn gemach,
vil lihte ich denne genaere.
er ist ein wunderaere
der dâ heizet iwer got:
swar er wendet sin gebot,
kein ding dem wider stat.
ich vil armer vaufaserat
hân von dem gote tervigande
beide shaden unde shande.
ich wil mich sin entanen.
der die sunnen unde den manen
unde alle die sterne geshuof,
dar soelt ich ruefen den ruof
der wol dem taufe zaeme
unde mich von sunden naeme .>-
 <
Vaufaserat, diu selben wort
la staete diu ich hân gehort,
sô wil ich dich genesen lân
unde alle die ich gevangen hân.
saelig man, vil wol merke,
wie groz ist gotes sterke;
daz mahtu dar an wol sehen:
ist niht ein wunder hie geshehen,
daz got dîn vil grozes her
hât entshumpfieret âne wer?
suezer man, enpfah den tauf!
dich geriwet nimmer der kauf:
daz hab ûf die sele mîn.
mîn âne ist hiut ein sarrazin,
unde was mîn vater ein heiden.
dâ kunde in got von sheiden,
daz er ein reiner kristen wart.
unde dâ er vuor des todes vart,
dâ gab er im daz paradys.
du volgest mir, unde bistu wis:
Vaufaserat, dich bekere!
got hât dich rich unde here
gemachet unde manegiu witen lânt
gegeben dîner werden hant.
genende! volge mîner bet!
Tervigant unde mahmet
gaben dir niht die krone.
von kaune unde hamone
kere unde var zu kriste,
oder stirb in kurtzer vriste.
der zweier der muoz eines wesen .>-
 <
Malfer, la mich genesen.
ich gibe dir mine viantze
unde wil die halten gantze,
ez wende mich der tôt,
als ich kume swar du wil,
daz ich kume swar du wil,
unde du sprîchest mir daz zil.
darumme setze ich dîner hant
zu pfande alliu mîniu lânt,
ob ich gein dir missevar;
diu hab dir eigenliche gar.
Baldewin, nû sprich dar zuo
unde rat daz er ez gerne tuo.
sit got hât gewaltes sô vil,
ob er mich gerne haben wil,
mîn herze er danne lere,
daz ich zu im kere
unde sheide von tervigande,
der vil maneger lânde
hât gewaltig mich getân.
Baldewin, sol ich den lân
unde den heren got mahmet
unde varn zu im der nie getet
mir kein êre noch kein guot?
mac er twingen mînen muot,
daz ich sunder dang sie vliehe
unde mich zu im ziehe?>
Baldewin von valfunde
sprach ûz getriwem munde:
 <mîn lîp was ein heyden;
dâ kunde mich von sheiden
got unde sin kempfe rennewart.
wie ich des betwungen wart?
daz maht du gerne vernemen.
mîn herze kunde des gezemen,
dô ich was in jungen tagen,
ich horte sô vil gesagen,
von sîner sterke der er pflag,
daz ich mich gein im bewag,
daz ich suochen in begunde;
unde vuor sô von valfunde
daz ich nieman vuorte mit mir dan
nit wan kume sehzehen man,
die des harnashes pflagen.
nû begunde ich nach im vragen,
dô ich ze provenzale kam:
vil shier ich von im vernam,
daz sin ellenthaftiu kraft
erslagen hete der heidenshaft,
daz nieman was diu zal bekant.
bî dem mer ich ligen vant
ein michel her der sarrazin
die dolten toetlichen pin
nit wan von rennewarte.
die rieten mir vil harte,
swa ich in saehe, daz ich in mite.
swaz ich noete von im lite,
der waer ze sagene zevil.
die rede ich hie kuertzen wil.
er teilet mir vür disen kauf
daz ich stuerbe oder naem den tauf.
dâ nam ich vür den tôt daz leben.
zwei leben hât mir got gegeben:
hie unde in dem paradys.
nim den tauf, unde sist du wis,
daz ist mîn bet unde ist mîn rat .>
dô sprach der künec vaufaserat:
 <
Baldewin unde künec malfer,
hintz iu beiden ist mîn ger.
lat mich leben biz an den tag
daz ich mich versinnen mac,
sô tuon ich oder laz ez sin,
oder ich dol des todes pin .>
dô sprach der künec malfer:
 <gib mir dine viantze her,
daz du komest zu astarat,
dâ terramer gelobet hât
zu komen unde bringet dar
von heiden manege groze shar,
die ich gefueret wolte hân
in dîn lânt unde dich bestan
mit eime strite . nû hât ez got
gesheiden, daz du mîn gebot
nû muost leisten, swie ich wil.
dîn leben daz hât kurtzen zil,
wilt du mir niht gevoelgic wesen.
ich wil dich gerne lân genesen:
gib mir alliu dîniu lânt
vür eigen unde niht vür pfant,
ob du dine êre krenkes
unde niht dîner triwe gedenkes .>
dô sprach der künec von marroch:
 <ich wil gerne leben noch.
enpfahe mine triwe hin
daz ich gar leistende bin,
swaz du hie hast gesprochen,
daz blibet gar unzerbrochen:
ich wil dir sweren einen eit
daz ich âne trugenheit
hin zu astarat wil komen,
ez sie mir shaden oder vrumen.
ich enkume nimmer dâ von dir
wan als du erlaubest mir.
nû sprich unde nenne mir die zît
dar an nû mîn êre lit:
wann ich sol komen dar
unde die gevangenn gar?>
den tag malfer dô sprach.
als daz geluebde geshach,
dô shiet malfer von dan
vil vro als ein saelig man.
nie keim man baz gelânc,
daz er âne strit betwanc
nahe den richsten sarrazin
der was oder noch mac sin.
Der werde künec malfer
vuor nach sins willen ger
vil shone unde kuencliche.
keinen künec ich im geliche
der ist geborn bî dirre zît,
daz er sô gar âne strit
betwang sô vil der lânde.
daz zil daz er benande,
Terramer von baldag
der ueber dahte nit den tag,
als in malfer dô sprach.
mit manegem rîter man in sach
komen ûf daz selbe velt.
swer soelte zeln disiu zelt,
er moehte muede dran betagen,
die dâ warn ûf geslagen.
dar kam vil künege shone
der ieglicher sine krone
von sinen rîchen lânden truog.
Dueht ez iuch niht ein unfuog,
ich sagte was der künege was,
als man sie an dem buoche las
daz ein meister getihtet hât
in waelshen, als ez hie tiutsche stat.
er was von sante dyonisen.
sin tugende wil ich noch prisen:
der daz buoch her brahte,
vilomin im versmahte.
ich hân gnuog von im gesaget.
Nû kan der werde unverzaget,
der wol gelobte malfer.
wie in enpfienge dirre unde der?
wol unde daz nie künec baz.
mit gebaerde truoge im nieman has.
vil kleine war er des nam,
dô er zu terramer kam,
den man nante sinen anen.
keines gluebdes dorft er manen
Terrameren noch sîniu kint.
noch hiute sie gepriset sint,
daz sie sô war liezen
swaz sie malfern gehiezen.
Seht waz der rîter waere:
ez seit des buoches maere,
der künege waern tusent wol.
nieman mich darumme sol
heizen liegen, ob ich sprach
daz man vür war geshriben sach
an manegen waelshen buochen.
vil kleine wil ich des ruochen
ob mir die valshen sint gehaz
Woelt ir nû hoern vuerbaz,
waz diz maere von im saget,
der hât manegen prîs bejaget,
swie in malfer betwunge,
der kam zuo der samenunge?
nû hoert wen ich dâ meine:
ez waz der sueze, reine
von marroch vaufaserat,
der manege ritterliche tat
in strite hât begangen.
daz was sin lib gevangen,
Terramer des weste niht
unde sprach: < umme die geshiht
ich vil kleine truren wil
unde haben hoher vröuden vil.
mîn shade mich vil kleine muet,
sit daz ûz mînem verhe bluet
vil werdekeit mit prise.
Dammarch unde etterise,
dar zuo betalle gar diu lânt
diu hant gedienet mîner hant,
sun, vil wol ich dir der gan.
du hast gevangen einen man
daz nieman prises ist sô hoch,
sit daz starb ignolidoch,
den ich wol iemer klagen mac.
ir prîs wol geliche wag
an ritterlicher êre.
er hât gewaltes mere
danne ich, daz wizze, verre:
dô ich hiez der lânde hêrre,
dâ bin ich von gesheiden.
der selbe werden heiden
rich vür alle heiden ist.
ich enweiz aber wie lânge vrist:
als du des niht wilt enbern,
sô muoz er dich der lânde wern.
daz weiz ich mit der warheit wol.
ich erkenne wol, die selben dol
die hân ich von dir erliten.
Malfer, ich wil dich biten
daz ich den man suelle gesehen,
der dir hât sicherheit verjehen:
des hilf mir, neve baldewin .>
 <lieber oeheim, daz sol sin,>
sô sprach der von valfunde.
Sa nach der selben stunde
kamen sie dar gegangen
dâ vaufaserat wart enpfangen
minnecliche unde vil suoze
mit maneges ritters gruoze.
dô daz enpfahen geshach,
Vaufaserat vil shone sprach:
 <vil hoch gelobter malfer,
nû bin ich zuo dir komen her,
als mich mîn triwe hiez,
die ich dir zu pfande liez
unde einen eit dar nach swuor.
nie kein rîter baz gefuor
danne du, malfer, hast getân.
du solt dîn êre an mir began
unde tuo daz dir wol stande.
swaz ich hân witer lânde,
diu stant alle in dîner hant.
dar zuo mîn triwe ist des pfant;
die wil ich halten gantze.
ê ich braeche mine viantze
unde mînen werden prîs verluere,
den tôt ich ê von dir kuere.
swie dîn herze dar nach stat,
mîn lîp des die volge hât .>
des antwurte im malfer
unde sprach: < ez ist mîn ger
daz du dich shone taufes
unde dâ mit dîn leben kaufes,
oder von mir liges tôt.
die wal ich dir dâ heime bot,
oder gib mir gar dîniu lânt
eigenliche in mine hant .>-
 <mac ich anders nit genesen,
ez enmueze daz eine wesen,
sô wil ich den tôt kiesen,
ê mîniu kint verliesen
vil manege hohe krone.
von apollen unde hamone,
von mahmet unde maren,
die mir vil holt ie wâren,
von den wil ich niht sheiden
unde iemer sin ein heiden.
ob du den lîp mir sterbest,
mîn guot du doch nit erbest.
ez erbet künec gamelerot,
der von leide lidet nôt
unde herzecliches ungemach,
daz ich dir sicherheit verjach.
dar nach tuo swaz dir behage!
ir hêrren, swer hie krone trage,
an iwer gnade wil ich gern,
daz ir des bittet malfern
daz er mir laze daz leben.
darumme wil ich im geben
mine herzeliebe tohter.
in allen lânden niht mohter
maget vnden alsô shoene.
ir shoene ich alsô kroene
daz kein shoene vür sie gat,
swer ein wiplich bilde hât.
wol mich ir bluenden jugent!
wol mich ir gantzen tugent!
wol mich ir kueshe, ir staete!
Malfern ich gerne baete
daz er ruohte sie gesehen.
waz ob er dâ kunde spehen
an ir daz im gezaeme,
daz er sie zu wibe naeme,
unde ich gaebe sinen handen
vil krone mit witen lânden,
unde die im wol sint gelegen?
nimt sie des taufes segen,
des mac sich vraeun der kristen krist,
der weiz wol wie shoene sie ist,
sint im alliu ding bekant.
Jupiter unde tervigant
nement an ir grozen shaden,
sol siu in dem taufe baden.
sol ich des niht geniezzen?
ob mich ez lazen hiezzen
alle mine werde got,
ich envolgte niht ir gebot,
des hilf mir, werder atmirat!>-
 <
Malfer, künec vaufaserat
vür war der biutet dirz genuoc.
ez waer an dir ein unfuog,
wuerde ez im von dir versaget.
nim zu wibe die shoenen maget!
wie kuende dir ûf der erden
baz geshehen unde baz werden,
sô du die suezen minnen muost
unde mit ir daz shimpfen tuost
des dîn herze gezemen kan!
shoenr maget noch shoenr man
niemans auge hât gesehen.
ich wil des mit der warheit jehen:
swa der liebe die lieben siht,
der wunne sich gelichet niht.
du volgest mir unde bistu wis.
Bea rosin, daz meyen ris,
kan dir manege vröude bern
unde wol gesuezter minne wern.
wie klein iuch kan verdriezzen,
sô ir beginnet sliezzen
wize bein unde arme blânc!
ein suezer kus, ein ummevanc,
daz kan reizen wol ein spil
daz dâ git werder vröude vil .>
Malfer sprach vil sueze:
 <ez ist ein sueze unmuze,
swaz lieber man der suezen tuot,
daz leben ist reine unde guot .>
diz kunde er sprechen shone:
 <nach werder wibe lone
kan ich gedienen kleine.
die shone, die sueze, die reine,
die kueshe, die staete, die guote,
die junge, die wolgemuote,
die mueze iemer saelig sin!
gesaeheich nû ir liehten shin,
dâ von mir lihte geshaehe
daz ich ir zu vrouwen jaehe
unde gar ir eigen wuerde.
ez ist ein swaeriu buerde
swer treit gernder minnen last.
er wirt dicke sin selbes gast
mit gedaenken unde mit sinne.
ich weiz mer von der minne,
dann ich ir habe erkennet.
diu minne manic herze mennet
mit ir vil sharpfen garte.
ich enwider sprîche niht harte,
ich engesehe die vil reinen.
woelt ich sie dannen meinen,
daz leben ich dir lieze
unde der lânde niht verstieze:
des mir ist wol ze muote.
gesaehe mich diu guote,
swes sie mich danne baete,
mit willen ich daz taete.
ich verzige nit ir bet.
wilt du keren von mahmet,
von kaune unde von hamone,
sô habe dir lânt unde krone.
ist daz du des niht tuost,
sô wizze daz du sterben muost,
unde wil ich gar daz dine hân
unde dime sun sô vil niht lân
dîner vil manegen lânde
dâ ein gezelt gestande.
disiu wal si dir gegeben:
nim den tauf, welles du leben,
oder du muost ligen tôt .>
Nû kam der künec gamalerot
innen des geriten dar
mit einer wol geflorten shar.
sie vuorn alle harnash bar.
dô man des werden wart gewar,
dô sprach der künec malfer:
 <wer ist der dâ kumet zu mir her
sô ritterliche unde sô shone?
nach werdes libes lone
stent des wol gemuoten sinne.
von wol gesuozter minne
enpfahet lon sin dienst noch .>
dô sprach der von marroch:
 <hêrre, er ist von mir geborn,
unde sol iu daz niht wesen zorn
daz er zu iu ist geriten.
er wil iuch iwer gnaden biten,
daz ir mir kuencliche tuot
unde gien mir iwers zornes muot
senftet unde mich lat genesen.
bî gewalte sol erbaermde wesen,
des suelt ir in geniezzen lân .>-
 <daz ich gein dir gesprochen hân,
daz hant die künege wol gehort.
ob ich gein dir diu selben wort,
Vaufaserat, nû wandel,
mine staete ich missehandel.
den künegen liegen niht zimt.
sô mînen gruoz dîn sun vernimt
dar nach als er ist komen her,
unde ich vernim sîner ger,
alsô rihte ich mînen sin,
wie ich antwuerte im unde in,
swer ein künec hie heizet .>
Nû was der komnde erbeizet.
Malfer gein im gieng.
den gast er kuencliche enpfieng
mit gebaerde unde mit gruoze.
Gamelerot sprach vil suoze:
 <ich bin zu iu, hêrre, geriten,
daz ich iuch vinde in gnaden siten:
des helfe mir der maegde kint,
dem diensthaft die kristen sint .>
Nû began der sueze werde
sich lazen ûf die erde
unde suohte sine vueze.
Malfer, der reine sueze,
der ie missewende vloch,
in balde von der erden zoch
unde sprach zu gameleroten:
 <taetet ir den dienst iwern goten,
ez moehte sie genuegen wol.
wizzet, hêrre, daz ich dol
sham von iwerm valle .>
die künege sprachen alle
die kristen luete hiezzen:
 <hêrre, er sol geniezzen
gein iu sîner demuete.
ez sol iwer reiniu guete
den zorn ûz dem herzen jagen.
iwer gande sol im niht versagen
swes der werde an iuch ger:
iwer miltes herze in des gewer .>
Malfer sprach vil shone:
 <sîner vart ich im sô lone,
hât sin bet gefuegiu zil,
daz ich in des gewern wil .>-
 <gnade, hêrre, ir sprechet wol,
daz ich vil gerne gedienen sol.
hêrre künec, sô ist mîn bet,
daz der genese der nie getet
an hohem prise keinen wang
biz iwer ellen in betwang
daz er den prîs verlorn hât.
mîn vater vaufaserat
was vor allen künegen her;
âne den künec terramer,
der was hoeher vil dann er.
hêrre, nû habet ir mine ger
wol vernomen, dar nach tuot:
daz kuenne vraewen mir den muot.
mînen vater lat genesen!
mîn vater unde ich muezen wesen
daz wizzet, hêrre, swie ir welt.
in iwer hant si iu verselt
unser lîp, lânt unde krone.
Marroch unde shipharone,
Lerol, tshiral, perenne,
Kripaste, zalicharat, patwenne,
Echolaz, typar, onantite,
pontitor, bovolcharite,
Aveterve, nadaloch, parmorachint,
diu lânt diu mins vater sint.
niht gar ich der genennen kan,
wie diu lânt diu sine man
von im hant, die krone tragent
unde sine shande sere klagent
die im, hêrre, dâ geschah
dâ er iu sicherheite jach.
die süln betalle iwer wesen,
daz ir mînen vater lazet genesen .>
 <
Sage mir, künec vaufaserat,
daz dîn sun gesprochen hât,
ist daz dînes willen ger?>
sô sprach der künec malfer.
 <ja, ez ist mîn wille guot.
ich tuon als der gevangen tuot
der wil komen von der nôt.
ich leiste swaz gamalerot
iu durch mîn leben hât geboten.
ich hân nit helfe von den goten,
den ich manegen dienst tete.
Tervigant, dar zu mahmet
nemen mîn vil kleine war.
nû wil ich von in sheiden gar
unde von dem gote apollen.
ich muoz mîn leben verzollen
daz nie kein zol wart sô groz.
sun, wir muezen bloz
werden lânde, krone unde manne.
sô lâng nit als ein spanne
lat er uns nit der breiten erden.
wir muezen beide werden
zwen pofer tshetise
an êren unde an prise.
lieber sun gamelerot,
ich wil gerner ligen tôt,
ê daz ich gê brotes biten
von huse zu huse nach einer sniten.
was sol ein man âne êre?>
 <vater, volget mîner lere:-
gebt dar krone unde lânt,
unde loeset zwei vil hoehiu pfant,
iwer leben unde iwer triwe.
sint nit sô muotes niwe!
den man ez sere krenket
swenne er an staete wenket.
lieber vater, kaufe dîn leben!
du solt im ûf gnade geben
luete, krone mit den lânden,
sinen vil milten handen.
ich weiz wol daz sin staeter muot
nimmer uebel an uns getuot .>-
 <sun, daz tuon ich vil gerne.
Zalastise, triparg, sverne,
die versele ich dîner hant,
dar zu luete unde gar diu lânt.
hoch geprister malfer,
biute mir dine hende her
unde enpfahe, saelderîcher man,
swaz ich guotes ie gewan .>
Malfer mit willen tete
daz er leiste sine bet.
er enpfieng daz er im bot
unde sin sun gamelerot.
Dâ diu gabe geshach,
Malfer vil lute sprach:
 <ich waene, diu welt ie gewan
bî dirre zît keinen man
der sô rîche ie wuerde mer.
swaz lânde hât terramer
unde der künec vaufaserat,
diu lânt mîn lîp betalle hât.
sô hân ich portebaliart .>
 <nie kein man sô rîcher wart,>
sprachen sie alle geliche,
der arme unde ouch der rîche,
 <als ir, lieber hêrre, bint.
unde waert ir eines gotes kint,
ir doerftet sin nit rîcher.
nie man gewalticlicher
under den heiden gelebte nie.
zwene man stent vor iu hie,
die rîcher warn verre
danne mahmet unser hêrre,
oder waer der got jovis .>
 <hêrre malfer, sit gewis,
ir sit geborn von den goten,
daz ir uns allen habt geboten,
daz wir vor iu mit vorhten stan
unde durch iuch tuon unde lân,>
sô sprach der von portegorast:
 <ich enwil nimmer ein bast
gevlehen got hamonen:
er kan mit valshe lonen
unde ander sine genoze.
nû stent hie êren bloze
die wielten maneger lânde.
swer getruwet tervigande,
der ist dâ mit versumet:
er hât den hymel gerumet
unde wil in malfern lân.
den süln wir zu eime gote hân.
Kaun, var hin zuo der helle
unde wis der tiuvel geselle!
Malfer, mahtu gesin ein got,
sô wellen wir leisten dîn gebot
unde glauben an dich vil gerne .>-
 <der weiz die zal der sterne
unde worhte manen unde sunnen,
des die valshen gote niht kunnen,
unde den hymel unde die erden
machet unde uns hiez werden,
zu dem suelt ir iuch ziehen
unde von iwern goten vliehen,
die von der warheit tiuvel sint.
mîn got ist vater unde kint.
die sin zu der welte genas,
ein vil reiniu maget sie was .>
disen rat riet künec malfer.
 <
Malfer, ich wil wesen der
der tuot swes du mich wisest.
sit du hohe prisest
den got der die welt geshuof,
der mueze hoern mînen ruof
unde mich in sine gnade nemen.
Malfer, kan dînem gote gezemen,
daz er mir zu troste stat
gein dem künege vaufaserat,
ob er mich mîner lânde
zu dienste tervigande
mit gewalte wil behern,
mac sin kraft im daz erwern?>
Malfer sprach: < putagarast,
Vaufaserat muoz sin ein gast
gar der lânde diu dâ warn sin.
diu sint doch nû betalle mîn .>-
 <sô wil ich mine krone
von iu enpfahen shone,
unde nemen des taufes segen
an mich, unde gar bewegen
mich dienste der valshen gote,
unde warten des gebote
der ie was unde iemer ist .>-
 <sit du nû in dem willen bist,
sô tuo diu werg dar nach:
la dir zu dem taufe wesen gach.
zehant bistu suenden bar
unde geshriben in der engel shar .>-
 <wer ist der mich taufet
unde ûz den suenden kaufet?
zu dem taufe bin ich bereit.
swem daz lieb ist oder leit,
daz laze ich an die wage.
mit des reinen taufes wage
wil ich mich begiezen lân
unde von dem ungelauben stan .>
Zehant ein byshof dâ was,
genant was er andreas.
der was geborn von valfunde.
diu buoch er vil wol kunde
unde von dem ungelauben stan.
der segente des taufes wag,
al er ze rehte solde.
dâ er in taufen wolte,
dô sprach der künec gamelerot:
 <ich wil minnen ouch den got
des diu reine maget genas
unde genamet ist messyas,
unde dar zuo die trinitat .>
dô sprach der künec vaufaserat:
 <wer hât, sun, von der maget
diu grozen wunder dir gesaget?
ez sint erlogeniu maere,
daz maget ie kint gebaere,
unde daz kint daz sie gebaere,
daz daz ir vater waere.
nû sich, wie daz geshehen muege.
ich weiz rehte, ez ist ein luege.
dâ von la dînen tummen muot.
unde sin wir worden âne guot,
des hât uns shier ergetzet,
der uns des hât entsetzet.
uns git noch lânde mere,
sun, unser got vil here:
Mahmet, mare, tervigant .>-
 <vater, habe dir gar diu lânt
die kaun dîn got dir git
âne haz unde âne nit.
ich wirde behuset shone
von tetragramatone
in dem paradyse here.
du unde der künec terramere
hatten manic wites lânt.
daz diu vür eigen gar mîn hant
von mahmete haben soelte,
darumme ich nit enwoelte
von jhesu mîn herze sheiden.
ich getruwe wol in beiden,
Jhesu unde künec malfern,
daz sie ruochen mich gewern
swes ich an ir helfe sinne.
wizze, vater, daz ich minne
sie mit dem herzen beide,
unde nimmer von in gesheide
mit vil gantzer staete .>
 <sun, swes ich dich danne baete,
sô woeltes du doch minnen krist
unde werden der du niht enbist .>
sô sprach der künec vaufaserat:
 <sit du, sun, die trinitat
erkennest unde messyam,
der ich nie kein war genam,
hât der got die namen gar
den diu maget dâ gebar,
unde der got ir vater was,
des sie zu kinde genas?
daz ist ein wunder harte starg
daz der vater sich verbarg
in der maegde als ein kint.
alles wunder ist ein wint
daz wibes bilde âne man
samt vater unde sun gewan,
unde sint doch in einem bilde.
daz wunder ist uns wilde
die hant heidenlichen namen.
sun, ich mueste mich des shamen,
sô dîn lib ein kristen waere,
ob ich die tat verbaere:
ich wil mich mit dir taufen hie.
der vater den sun nie verlie.
etteswenne ist daz geshehen
daz man daz hât gesehen
daz der sun den vater lie,
sô ez an die nôt gienc.
alsô wil ich bî dir bestan
unde mich mir dir taufen lân.
sun, hilf mir biten malfern,
sit ich des niht wil enbern,
ich enwelle den tauf enpfahen
unde mich dem gote nahen
der der kristenheit pfliget
unde gar daz ding zu rehte wiget .>
Malfer vil suoze sprach:
 <nie lieber mir an manne geshach
unde wil mich in dem herzen vraeun .>
er hiez des taufes balde zaeun.
Nû was bereit des taufes bat.
Vaufaserat die künege bat
die mit im warn komen dar,
daz sie sich durch in tauften gar.
daz wider sprachen gnuoge.
etsliche ez duhte ein vuoge
unde sprachen: < uns sol wol gezemen
daz wir den tauf mit iu nemen .>
gnuge ez wider reten,
die des muotes niht enheten
daz sie sich taufen wolten:
die selben dar nach dolten
von malfern groze nôt.
ir lânde, ir krone er in verbot:
die wolte er haben vür eigen
unde daz wol an in erzeigen
daz er mit des heren gotes kraft
betwunge gar die heidenshaft.
 <swer sich hie nit taufen lat,
sô wirt getaufet vaufaserat,
der muoz kuennen herzeser,
ân den künec terramer:
den wil ich nihtes betwingen
an keinr slahte dingen,
noch nieman der hie ist mit im.
Terramer, swaz ich dir nim
an krone unde an witen lânden,
daz wil ich dînen handen
wider lazen durch die art
daz was mîn vater rennewart,
des du zu kinde jaehe,
dâ du in jungest saehe,
unde durch dîniu werden kint,
die mir als ich selbe sint.
der wil ich niht verderben;
sie süln zu rehte erben!
dine krone unde dîniu lânt
habe, hêrre, dine hant:
swaz du mir gaebe, daz gib ich dir.
ein ding muost du loben mir
in staeter triwen wise:
daz du willehelm dem markyse
nimmer mê gefuegest leit.
des muostu swern einen eit
unde solt den wol behalten,
noch daz du künec tybalten
niht lazest sîner lânde.
du hortes wol die shande
die er mir âne shulde bot.
mîn lîp vor shame wart sô rot
daz ich ez sit nimmer vergaz.
mit gedaenken ich ez sô maz
daz ez mir ruert noch des herzen ort.
mac ich, er arnet diu selben wort,
ê ich sheide von disem lânde:
sin lîp wirt mir zu pfande .>
dâ mit gab er im dar
krone unde lânt betalle gar.
dâ er die gabe groz enpfie
 (rîcher gabe diu enwart nie
gegeben unbetwungen),
die künege kamen gedrungen
mit eim gebraehte harte groz.
lute hal ir dankes doz:
 <gran merzi, roy malfer,>
alsô sprach dirre unde der.
dâ diu gabe groz geshach,
Malfer vil suoze dô sprach:
 <vil werder künec von marroch,
pfliges du des willen noch
den du gote gehieze,
daz ich dich leben lieze?
nû sprich « ja » oder sprich « niht ».
swederz wortes dîn munt vergiht,
diu sint beide mir geliche.
ich wil sô minnecliche,
Vaufaserat, von dir sheiden
daz iemer under uns beiden
ist ein vil reiniu vriuntshaft
gestaetet mit der triwen kraft.
ich weiz wol daz gamelerot
nimmer gesheidet sich von gote.
ez ist war, daz seit mîn munt.
ez tete mir ein stimme kunt
hinaht, dâ ich vaste slief.
diu stimme mich wacte unde rief:
 «wizze daz der künec gamalerot
niemer gesheidet sich von got.
du solt wizzen wer ich bin.
ich heize der engel kerubin
unde sage dir daz vaufaserat
nimmer sich getaufen lat.
er ist verfluchet gar von gote.
ich bin mere an dich bote.
Malfer, nû hoer was daz si:
dîn gedanc sol wesen vri.
Bearosinen muote niht.
wizze daz ez niht geshiht.
du solt wenden dine sinne
an eine küneginne.
nû hoer wer diu si:
sie heizt penteseli
unde ist vrouwe dâ zu asya . »
daz ist gelegen ich enweiz wa.
daz lânt wil ich doch suochen.
sit got daz kan geruochen
daz er mich hât in sîner pflege.
daz ich begrife unrehte wege,
daz kan sin guete wol bewarn.
 (ich wil dy vart niht lenger sparn,)
ich welle des endes keren
dar mich der engel kan leren.
daz si vür war iu gesaget.
daz ich die wol gereinten maget
Bearosine lazen muoz,
des twinget mich der sueze gruoz,
daz er mir von gote ist geboten.
unde sol sie bî den valshen goten
bliben, daz ist mir suende.
mir selben ich ir wol guende.
nû enmac ez leider niht gesin,
des dolt mîn herze jamers pin.
wol im dem diu shoene wirt!
wie gar unsaelde den verbirt!
ich enwil von ir nit sprechen mer,
wan daz mîn herze den dan ker
muoz tuon, daz muet mich sere.
got huete ir libes unde ir êre.
ist ez als ir hât verjehen:
ich enhan der shoenen nit gesehen,
unde trage ir doch sô holden muot
daz mir gar unsanfte tuot,
sol ir iemer leit geshehen.
ez ist war des ich iu hân verjehen.
ich hân gelobet sie genuog.
mîner vart der ich iu ê gewuog,
dâ wil ich wider komen an.
ich enwil vür deheinen man,
sô ich nû hinnen von iu var,
wan die nement des taufes war,
unde die ich von lânde brahte her .>
 <wilt du nû hoern, malfer,
wie mins herzen wille stat?>
sô sprach der künec vaufaserat.
 <diu stimme hât gesaget war.
den glauben den ich mîniu jar
hân gehabet, den wil ich haben:
unde sol ich rueten unde graben,
daz wil ich liden durch die gote.
ich weiz wol daz mir shier ir bote
mit guotem troste kumet,
daz mir an hohem guote vrumet.
bin worden âne guot,
sô tuon ich als maneger tuot
der nie guotes teil gewan .>
 <vater, vil unsaelig man,
wie gar du bist verfluochet!
got dîn vil kleine ruochet.
du bist aber dem tiuvel liep.
vater, du bist dîn selbes diep,
du stilst der sele groz gemach,>
Gamelerot der sueze sprach:
 <vil getriwer malfer,
volle vür mine gernde ger,
unde heiz mich balde taufen
unde ûz den suenden slaufen.
des erbeit ich vil kume.
ich vuerhte, ich mich versume,
wan nieman weiz sin ende.
ich getruwe der hoehsten hende,
sie verkiese mine shulde
unde gebe mir ir hulde .>
Der reine byshof andreas
bereit mit dem taufe was.
er sprach: < lieber, nur ganc her!
des reinen taufes ich dich wer
des du lânge gebiten hast.
durch den du dich taufen last,
der lonet dir mit dem lone,
daz du die engel shone
hoerest singen von gote .>-
 <
Malfer, wirt mîn tote
durch die heren trinitat
unde die muoter die er hât,
durch mariam die künegin,
unde du vil werder baldewin,
unde der byshof der mich hie
wil taufen .> dâ der tauf ergie,
des vraeuten sich die kristen gar.
dâ wider wurden vröuden bar
Vaufaserat unde die sine.
vil der werden sarrazine
tauften sich durch gamelroten.
Waz gaebe malfer sime toten?
dâ gab er sîner edeln hant
gar die krone unde diu lânt,
die dâ warn sines vater ê.
keime toten wart nie mê
gegeben alsô groz.
 <
Gamelerot, nû verstoz
dînen vater, ob du welles,
swie du dîn herze stelles,
der krone mit den lânden .>-
 <ich waer in grozen shanden,
ob ich den nû verstieze
den ich vater hieze.
ich wil mit iwern hulden wol
mînen vater haben als ich sol.
ich hân mich des gein im bewegen:
daz ich in wil lazen pflegen
des ich von iwern gnaden hân.
mine swester vil wol getân
die verdarbte ich vil ungerne.
aller wibe ein tagsterne
ist diu reine unde diu sueze.
got mir des helfen mueze,
dem ich mich gar hân ergeben,
daz ich mueze an ir geleben
daz sie sich laze taufen.
einen man woelt ich ir kaufen,
der ein werder kristen waere.
der lânde ich drumme enbaere
daz ez im mueste genuegen .>
 <daz mac sich wol gefuegen,>
sprach der von portebaliart.
 <hie ist ein man von mîner art,
den wil ich drumme gesprechen.
mac ich, sô wil ich zechen
daz er sie neme zu wibe.
wie kuende sime libe
an wibe iemer baz geshehen?
ich wil sie durch in gesehen
unde biten die reinen werden,
daz sie geruche kristen werden .>
dô sprach der künec terramer:
 <ich swer bî mime gote her,
waer mîn har von jugende val,
het ich dann aller wibe wal,
ich woelte nemen irn klaren lîp
vür alle lebendigiu wîp.
waer ich sô junger jare,
sô wolt ich mich zware
den tauf lazen gar benetzen.
mich kuende ir shoene ergetzen
swaz ich durch sie noete erlite .>
 <
Malfer, tuo des ich dich bite,>
sprach der künec vaufaserat,
 <sit uns dîn triwe begnadet hât,
sô vollefuere die triwe an uns!
ez ist wol mit mîner guns
swaz du mit mîner tohter tuost:
unser hêrre du iemer wesen muost,
sô getriwer man nie wart.
wilt du mit uns varn die vart
diu get gein unserm lânde hin,
als dir der engel cherubin
von gotes gebote geboten hât?
durch unser lânt diuz gat .>
Des antwurte im künec malfer
unde sprach: < ir suelt hoern her:
ich wil sagen iu beiden
unde einr rede wol besheiden.
ich wil dine tohter hin geben,
daz sie mit saelden mueze leben,
mime neven passiguweize,
der dicke in strites kreize
hât hohen prîs bejaget.
ist er an saelden nit verzaget,
sô vraeut er sich der maere.
sin herze ist valshes laere
unde ein rîter uzerwelt.
ê daz sie werde im verselt,
sô muoz er sich ê taufen,
dâ mit die shoenen kaufen.
truwest du, gamelerot,
daz sie sich taufe durch got,
unde durch die liebe die sie hât
gein dir?> dô sprach vaufaserat:
 <ich weiz vur war daz sie tuot
swes sie biten kan dîn muot:
sie ist dir gevoelgic gar.
unde kumst du mit uns dar,
dar zuo sô wil ich im geben,
daz wol sin muot mac hohe sweben,
vier lânt diu im sint gelegen.
unde kan sin muot nach êren stegen,
sô nimt er sie vil gerne.
mîn lânt zu dem liehten sterne,
wol im der dâ sol krone tragen!
daz lânt taugt deheime zagen.
ez ist an gelte rîcher noch
danne daz lânt zu marroch,
dannen ich künec heize.
daz wil ich passiguweize
geben zu der tohter mîn .>
 <nû la der rede ein ende sin,>
sprach der künec malfer.
 <ich wil zu mir laden her
in unde vür die rede im legen.
ist daz wirz gefuegen megen,
des muegen sie beidiu wesen vro .>
Passiguweizen hiez er dô
zu im komen, dâ er stuont,
unde tete als noch die luete tuont:
swaz man gerne vuegen wil,
dâ redet man suezer rede vil.
alsô tete der künec malfer.
er redte hin, er redte her,
biz erz ze jungste brahte
dâ hin dâ erz gedahte.
ouch ruochet hoern wie er tete.
 <ez ist mîn rat, dar zu mîn bet,
daz ich gein dir spreche hie.
liebern man gesach ich nie,
suezer man, dann du mir bist.
des bit ich mir sô helfen krist.
gedenkes du der maere,
dâ du ze orense waere
unde kassynen dâ gesaehe,
wes du mir dô verjaehe
dâ sie dîn augen erblicte,
wie sie dîn herze bestricte
unde dar zuo die sinne,
unde du dich durch ir minne
woltes vil gerne taufen?
du maht nû gekaufen.
sol ich sagen dir den kauf?
wilt du enpfahen den tauf,
ich wil ein wîp dir vuegen
der dich wol mac genuegen:
sie ist edel unde dar zu klar.
wilt du, sô maht du dîniu jar
leben an hohem werde.
kein man ist ûf der erde
sô hoher noch sô tuere,
diu reine vil gehuere
si im zu wibe gnuog hoch.
unde lebte noch ignoledoch,
des wirde moehte hân gezomen
daz er hete den tauf genomen
durch bearosinen die maget.
in ir jugent hât sie bejaget
daz lob daz vil hohe wiget.
ir shoene die hât an gesiget
an allen die dâ heizent wîp.
ob wise sinne hât dîn lîp,
sô volge mîner lere!
waz sprach künec terramere?
ob val waer sin grawes har
unde het er dar zu jungiu jar,
er woelte sich lazen taufen,
dâ mit die shoenen kaufen.
geellent rîter, nit verzage!
unde swar dich dîn wille trage,
des solt du shiere mir verjehen.
unde hetes du die maget gesehen,
ich weiz vür war, du spraeches sa
mit willen guot der volge ja.
ob ein wîp got solde nemen,
in moehte der maget wol gezemen.
du solt merken mînen rat:
dir wil geben vaufaserat
zu ir vier hohe krone.
von mahmet unde von hamone
gar dîn herze, neve, sheide
 (ez sint zwen tiuvel beide)
unde halt dich an die trinitat!
daz ist mîn bet unde mîn rat .>
 <
Vil lieber neve malfer,
du gêrest einer hohen ger.
ob ich nû mime kuenne
unde den goten entruenne,
sô muest ich leben mit shande.
mime gote tervigande
wil ich wesen gehorsam.
swaz mir kassyne vröude nam,
die hân ich wider gewunnen,
daz leit ist mir entrunnen
daz mir vuoget ir minne.
nimmer mer ich gewinne
sô grozen kummer durch ein wîp
daz drumme taufe sich mîn lîp,
des mir ist zu muote noch.
wil mir der künec von marroch
sine tohter geben gerne
unde daz lânt zu dem liehten sterne,
des rîcheit ist mir wol bekant.
ich wil im lân diu andern lânt,
dirre gabe mich genueget .>-
 <ez blibet ungefueget,
von der warheit ich daz weiz,
daz sage ich dir, passiguweiz,
du welles dich danne bekeren.
du wers dich hoher êren,
wilt du ziehen dich von gote.
ich weiz wol daz sins geistes bote
vür war in kurtzer zite
dich sheidet von dem strite
unde dich zu im gar ziuhet,
swie in dîn sin nû vliuhet.
ich kan dich wol geleren:
dînen vater terrameren
la dine rede bevinden
mit allen sinen kinden,
ob ez sie danne dunke guot,
dar nach wende dînen muot!>-
 <des bin ich dir gehorsam .>
Sinen vater er dô nam
unde sagte im gar diu maere,
unde swaz sin wille waere,
daz er daz gerne taete.
 <ob ich ez dich lazen baete,
sô moehtes duz doch nit gelân.
des ist ez bezzer dir getân .>-
 <wa von mac ihz niht vermiden?>-
 <dâ muesten wir lihte liden
von jhesu alsô grozen haz
daz uns dîn taufen kumet baz .>-
 <wenest du daz künec malfer
diz gewaltes si unser wer?>-
 <nein, ez tete der kristen krist,
der aller dinge gewaltig ist,
swaz ist ûf hymel oder ûf erde
oder ie wart oder noch werde:
niht gelichet sîner sterke.
sine kraft dar âne merke:
dô wir ûf alytshantze striten,
wie maneger dâ wart sô versniten
daz er den tôt dâ von kos.
von sîner kraft ich dâ verlos
die ich nit kan ueberwinden.
waz geshach mînen kinden?
diu het ich dâ nah verlorn.
unde wirt malfer rehte zorn,
sô muezen wir hie tôt geligen.
la sine bet an dir gesigen,
daz rat ich dir durch vorhte.
gedenke, wie uns entworhte
mit sîner kraft ein kleines her.
wir wurden âne wer,
unde heten doch wol zehen man
an einen, unde ich doch entran
vil kume von in ûf daz mer.
sun, mit dem tauf erner
dîn sel unde uns den lîp.
kein man gewan nie edeler wîp
noch rîchern sweher âne mich.
sun, ich wolte gerne dich
verwesen, waer ez gefuege:
den lîp der tauf mir twuege.
nû shawe, er ist alleine hie,
unde doch die hoehsten künege vie
die in der heidenshaft sint.
ob ich der jare waer ein kint,
als, vil lieber sun, du bist,
ich wolte gehaben mich an krist.
nû habent mich mine apgot
sô lânge gehabt in ir gebot
daz ich in nit mac entrinnen.
Passiguweiz, du solt sinnen
als dich lere dins bruoder vruht .>-
 <ich laege sanfter an der suht,
dan daz ich bin bî malfern .>-
 <ich woelte gerne sin enbern
in allen heidnishen lânden.
awe der grozen shanden
die er uns gefueget hât,
mir unde dem künege vaufaserat!
doch hât er uns ergetzet,
wider an mîn guot gesetzet;
sô bin ich âne êre doch.
ich unde der künec von marroch,
waer unser gar diu erde,
hin wider zu küneges werde
moehten wir nit gaentzlichen komen.
daz hât uns malfer benomen .>
sus antwurt im passiguweiz:
 <dînen willen ich vil gerne weiz.
vater, swaz dich dunket guot,
ich bin der daz vil gerne tuot.
mîn heidnish muot der ist hin.
mir ratet mînes herzen sin
daz ich leiste malfern bete
unde sheide mich von mahmete,
von mauren unde hamonen;
die kuennent swache lonen,
sô der menshe nimt ein ende.
ich wil hin zur hoehsten hende
gar mîn leben nû setzen:
mich muoz der tauf benetzen.
wol dan! hin zu künec malfern!
des herze muoz nû vröude bern,
als er erhoeret mînen muot:
daz maer wirt im ein meyen bluot
unde tuot im wol unde dannoch baz,
wird ich von dem taufe naz .>
dô er zu malfern kam,
als er diu maere vernam,
vor liebe wart er harte rot.
zu gote er sine hende bot
unde dankte im vil sere,
diu vruoht diu von terramere
was in die heidenshaft gesat,
daz got im die benomen hât
unde ir selbe ruochet pflegen.
 <
Passiguweiz, wilt du den segen
des taufes enpfahen hie,
oder beiten biz man taufe sie
diu dir zu wibe wirt gegeben?
ir suelt daz lânge wernde leben
verdienen hie in vröuden vil .>-
 <ich vuerhte des todes zil,
wan nieman daz wizzen mac
wenne kome sins endes tag.
la mich den tauf begiezzen
unde suende von mir vliezzen.
der trage ich groze buerde .>
Wer dâ sin tote wuerde?
der byshof selbe wart sin tote
unde der künec gamelerote
unde der künec gafelerat,
die huoben in ûz des taufes bat.
ez enwart nie getriwer rîter:
unde waer diu welt noch witer,
tiurren rîter man nie vuende.
ez was ein saelig stunde
daz er ie getaufet wart.
sin hant hât helme vil vershart
unde vershroten der shilte.
er was shoene, kuene unde milte,
staetes herzen, wol gemuot.
man sol dem rîter sprechen guot
der lop zu rehte dar hât braht:
des wirt vil dicke wol gedaht
nach ritterlichen êren.
Swer diu kint nû zuht wil leren,
dem selben tragent sie grozen haz.
niht von den kinden sprich ich daz
diu sint in tuetshen lânden.
gar vri vor allen shanden
sint sie unde wol gezogen.
got gebe daz ich nit habe gelogen!
etliches ich doch erkenne
 (vuerhtet nit daz ich ez nenne)
daz mere shalkeite kan
dann etslich halb grawer man.
ich vurhte ich habe zevil gereit.
sage ich war, daz ist mir leit:
ich woelte gern gelogen hân.
dâ ich daz maer hân verlân,
dâ wil ich ez heben wider an.
Dâ der hochgelobte man
vil reiniclich getaufet wart,
Malfer der sagte in sine vart.
er sprach mit worten suezen:
 <wizzet daz wir uns muezen
shiere von ein ander sheiden,
die kristen unde die heiden,
wan ich muoz ietzunt von iu varn
unde niht die reise lânger sparn.
ich wil iuch alle hie lân
wan die ich her gefvret hân
mit mir von portebaliart:
die muezen alle die vart
varn, in swelch lânt ich var.
ich bin noch nit komen dar
dâ ich dâ bliben muoz.
nû enpfahent mînes segens gruoz!>
diz sprach er mit vil suezen siten:
 <
Terramer, ich wil dich biten,
mîn herze lieber âne,
aller triwen ich dich mane,
daz du die lazest an mir shinen.
du solt künec baldewinen
vuern hin biz an sin lânt.
âne, biut mir her dine hant
unde gib mir her dine viantze
 (die solt du halten gantze)
daz du in vuerest alsô wol
als man einen künec vueren sol.
dar zu bit ich dich, emereiz
 (dine triwe ich vil staete weiz)
daz du in vuerest swar er wil .>-
 <ich wil in vueren an daz zil
daz er mir selbe urlaup git,
unde wil daz tuon an allen strit .>-
 <du sprîchest als der vriunt tuot.
nû muoz mins herzen muot
aber in grozem leide sin
nach dir, vil lieber baldewin,
daz wir uns muezen sheiden.
got hêrre, hilf uns beiden
daz wir ein ander gesehen noch .>-
 <werder künec von marroch,
gib mir dîner gnade hulde,
unde verkius ûf mich die shulde
diu âne laster dir geshach .>
Vaufaserat in zuhten sprach:
 <werder künec von valfunde,
der êren dir erbuende,
der waer ein unsaelig man.
ich bin der dir vil wol gan
swaz dînen prîs kan meren .>-
 <dâ mit wil ich keren
hin heim gein mime lânde .>
dem leide was zu pfande
Malfern vröude versat.
Baldewinen er dô bat,
ob ez im stat wuerde,
daz er sins leides buerde
an künec tybalde raeche,
diu wort diu er spraeche,
daz terramer ez horte;
 <gar vröude er mir zerstorte .>-
 <
Malfer, daz tuon ich gerne.
Tybald von todierne,
kaem er iemer an die stat,
sime leben wuerde mat.
dîn leit ich nit vertruege .>-
 <ob in dîn hant ersluege,
vil lieber neve baldewin,
sô muoz ich dîn vint sin,>
sus sprach der künec emereiz.
 <diu heidenshaft wol halbiu weiz
daz er zu rehte ist mîn vater .>
alle die künege vaste bat er,
daz sie durch in daz taeten
unde malfern baeten,
daz er verkuer sine shulde
durch sines gotes hulde.
dô sprach der künec gamelerote:
 <
Malfer, vil lieber tote,
nû la sine shulde varn
durch disen starken westebarn,
des tote du bist worden
in kristenlichen orden.
ich gedien ez hie unde anderswa
unde aber vür war in asya.
tote, wilt du des niht enbern,
sô wil ich gerne dich gewern.
nû kuesse mich als erz si .>-
 <er ist vor mir gar hazzes vri.
der kus der tuot die suone kunt.
ich kuesse gerne dînen munt.
er ist rot unde, waene, vil sueze.
guot wib in kuessen mueze .>-
 <des wunshet er dir mit herzen gar,
vil reiner sun, unde wol gevar!>
 <
Malfer, nû lone dir got!>
sprach der künec gamelerot.
 <nû la daz kuessen geshehen
daz es gar die rîter sehen.
unde swie der kus staete pfliget,
sô ist dem hazze an gesiget .>
dô sprach sin tote malfer:
 <ich leiste gerne dine ger .>
dâ der kus under in geshach,
nach urlaube maenneglich dô sprach.
dô bat sie biten malfer
unde sprach: < hoeret alle her,
swaz kristen unde heiden ist!
der kristen pflege der sueze krist,
sô mueze der heiden pflegen
swar sie ir gelauben wegen!>
Nû bevalch der künec passiguweiz
aller sîner lânde kreiz
sime vater terramere
unde sprach: < du hast ez êre
daz mîniu lânt sint wol behuot .>
 <ich bin der daz gerne tuot,>
sprach der vogt von baldag.
 <awe! wanne kumt der tag,
sun, daz ich dich sehen sol?
mîn herze ist in jamers dol,
lieber sun, daz du von mir verst.
lânge du mir vröude werst .>-
 <vater, nû gehabe dich wol.
ob ich die warheit sprechen sol,
sô liebet mir der reine tauf.
mich geriwet nimmer mê der kauf,
mir enmac niht baz gelingen.
doch kan mîn herze twingen
daz ich ze marroch nit enbin,
dar sinnet gar mîn herzen sin.
dâ mit wil ich von dir varn
unde zu den kristen mich gemarn .>
sus shied er von dem vater dan.
Nû begunde ie der man
von dannen varn sa zehant.
ie der künec vuor in sin lânt
âne den werden malfern.
der wolte der uzwist nit enbern:
niht heim er dannoch wolte.
nû warb er als er solde:
mit dem von marroch vuor er hin.
Nû bedoerfte wol mîn sin
daz ich in wol gesliffe,
ê ich zu dem tihte griffe.
ez werdent maere harte starg,
daz sich dizz buoches ende ie barg
unde mir zu tihten ist gedigen.
ich waen, ich solt ez lazen ligen.
ich vuerht, ich waer geshant,
unde wuerde iu daz ende nit bekant.
mînen sin wil ich dar messen
unde wil des nit vergessen,
ich wil tuon als der smit tuot:
der wermt daz ysen in der gluot
unde wuerkt ez danne als er wil.
alsô ist mînes werkes zil:
ich lege mins herzen sin
ietzunt her unde danne hin,
unde tribe daz biz an die zît
daz mîn spruch gar rehte lit.
welt ir nû vremdiu maere guot
hoern, sô suelt ir den muot
legen in daz herze gar.
Wie malfer de künec gevar
daz mueget ir gerne vernemen.
den künec kunde des gezemen,
von marroch den vil rîchen,
daz erz kuenclichen
dem werden malfer bot.
er unde sin sun gamelerot
heten geshaffet ûf die wege
mit maneger harte rîchen pflege
von rittern manegen werden man.
niht der zal ich wizzen kan,
wanne ir was mere danne gnuoc.
ie der man diu kleider truoc
daz diu niht rîcher mohten sin.
von priufes ein kaembelin
nieman dâ tragen sach.
dô ritterlich der gruoz geschach,
sie kerten von im ûf daz velt.
ir keins ros gieng ein zelt,
sie muosten laufen vil vaste
zu êre dem werden gaste.
diz triben sie biz an die stunde
daz diu reie werde bluende
Bearosine kam gegan,
mit ir manic vrouwe wol getân.
die vrouwe was geheizen,
sô malfer mueste erbeizen,
daz sie dar gein im gienge
unde in mit kusse enpfienge
unde den künec passiguweiz.
manic vrouwe sich dâ vleiz
daz sie mit zuehten kunde sin.
man sach dâ manegen liehten schin
den dâ truogen die vrouwen.
dâ wart ein michel schawen
von den künegen unde den gesten.
dâ kunde ein schoene glesten
vür die andern sô vaste
daz der kunde mit dem gaste
alle des begunden jehen
daz schoenr lîp nie wart gesehen
den getruoc ie wibes lib
âne daz vil reine wib
Kyburge, der groz herzeleit
ein teil der vröude hât entseit.
bî uns nie wîp schoenr wart.
der künec von portebaliart
vuor hin an sin gemach.
Waz schier dar nach geschach?
daz mueget ir hoern gerne.
des sun von todierne
begunde gar die vrouwen
mit vlize vaste shawen.
dâ in wart daz maere kunt,
vil manec geroeter munt
begunden den vil shoenen
an shoene vaste kronen.
diz waer gewesen ân ir haz,
heten si in gelobet baz,
durch die er sich taûfen liez.
swaz im gamelerot gehiez
des wolte er gerne in gewern.
er begunde an sine swester gern
daz sie sich taufen lieze,
unde daz er vür sie gehieze
daz sie in des nû loste,
unde ir selber koeme zu troste
gein dem der iemer waere,
unde den ein maget gebaere,
unde der wol gibt unde nimt.
 <bruoder, des lânge mich gezimt,
daz gat gar ûz dînem munde:
vil saelig si diu stunde,
daz du dich taufen lieze.
swaz du vür mich gehieze,
des geltes wil ich sin geshol.
lieber bruoder, nû tuo sô wol,
la mîn heil niht underwegen.
swie ich enpfahe des taufes segen,
hey, was vröude ich danne hân!
nû ruoche mich geniezzen lân
daz du, bruoder, getaufet bist.
ich erbeite kume der vrist
daz ich getaufet wirde.
ez enwart sô groz nie girde
als ist diu mine mir .>-
 <daz ist ein saeliclichiu gir,
vil herze liebiu swester.
unde het ich diu maere gester
gewest, wie vro ich waere!
weistu noch niht der maere,
wie dîn ding ist gesetzet?
als dich der tauf genetzet,
zuhant git man dich einem man,
daz tiurren rîter nie gewan
kein wib ûf alder erde.
in kuenclichem werde
hât er gelebt vil shone.
sin lîp hât zehen krone,
die sin vater im gegeben hât.
dar zuo mîn vater vaufaserat
git im hoher krone viere,
reht luter als ein wiere
ist sin ûz erkorne tugent.
ez enwart nie baz geschoenet jugent
danne als ir geshoenet bint.
sô shoene wirt noch iwer kint
daz ez ein engel moehte sin .>-
 <vil herze lieber bruoder mîn,
wilt du tuon des ich dich bite,
dâ erst du dine triwe mite.
durch mînen willen des gahe
daz ich den tauf enpfahe:
mir wirt ê nimmer leides buoz.
hân ich sô den gotes gruoz
als ich nû wirde ein kristen,
wilt duz danne vristen,
sô ist dîn triwe gein mir verjaget.
Maria, reiniu sueziu maget,
gedenke, heriu künegin,
wie ich waer ein heydenin,
daz ich dine guete ie bat
daz ich enpfienge des taufes bat;
des ruoche, vrouwe, mich gewern!>-
 <swester, du kanst suezer gern
an die diu gotes muoter ist,
danne einr der lânge erkennet krist.
nû wil ich von dir scheiden
unde gen hin nach in beiden,
nach dem werden künege malfern
unde nach im der dich sol gewern
des reinen taufes vil here .>
er entwalte dâ niht mere;
mit willen guot er holte
die er dâ bringen solde.
Er sprach: < künec malfer,
hintz dinr jungent ich des ger
daz du mit mir ruoches gan.
mîn swester wil sich taufen lân
unde nemen des gotes segen,
als die kristen süln pflegen.
ich bite iuch, byshof stephan,
daz ir, hêrre, ruochet gan
dâ mîn swester sich bekeret .>
 <du hast uns zu vil geeret,>
sprach malfer zu gameleroten,
 <du soeltest ez uns hân enboten.
wir waern gern gegangen dar
dâ diu reine wol gevar
den heren tauf enpfaehet
unde gein gote sich naehet,
wan des vraeut sich mins herzen sin.
wir süln balde gen dâ hin
dâ wil daz uebel werden guot.
wîp sint wunderlich gemuot:
des ir ietzunt ze muote ist,
dar nach in vil kurtzer vrist
hât sie verwandelt den muot,
daz sie ez lihte niht entuot.
dâ von süln wir gahen dar,
daz ez ieman undervar
unde sie des muotes wende.
der waer von mîner hende,
daz wizze vür war, ungenesen,
wir süln hie niht lânger wesen.
gen hin zu der reinen
die den suzen got wil meinen!>
Nû kamen sie dar gegangen
unde wurden shone enpfangen
von der vil reinen suezen.
alsus was ir suezes gruezen:
 <gote willekomen unde mir.
nû sol sich enden mîn gir,
der ich kume hân erbiten.
ich wil iuch des bede biten
daz ir werdent mine toten
unde mich von den valshen goten
durch got nû ruochet scheiden.
ich getruwe wol iu beiden,
daz ir der bete mich gewert
der ich hân an iuch gegert.
mîn lîp dar zuo ist gereht
daz ich enpfahe der kristen reht:
daz ist daz ich mich taufe
unde mit dem taufe verkaufe
alle mine missetat,
unde ergibe mich der trinitat .>
diz sprach diu sueze klare
in alsô schoenr gebare:
ez moehte ein engel hân gepflegen.
 <vrouwe, wir hân uns bewegen
ze tuonne gerne iwer bet.
der werde künec thecaret
sol mit uns sin der dritte .>-
 <mit vlize ich in des bitte
daz er der bete mich gewer .>-
 <vrouwe, ich bin vil gerne der
der iwer bet mit willen tuot .>-
 <sit ir nû habt iwern muot
unde triwe iuch gein mir bewegen,
sô lat mich nemen des gotes segen .>
 <gerne>, sprach der bishof san.
diu reine sueze wol getân,
durch den wol geherten tauf
ûz allen ir kleidern sie slauf
nit wan biz an ein hemde.
sie sprach: < daz mir was vremde,
daz muoz mir nû wesen liep.
ich bin gewest mir selbe ein diep:
ich hân mir saelde vil verstoln.
des sol ich mich wol erholn.
ich sol got iemer minnen
unde dem tiuvel gar entrinnen .>
dô sprach der bishof stephan:
 <vrouwe, welt ir iuch taufen lân?>-
 <vil gerne, reine saelig man .>-
 <reine vrouwe, sô sprechet an:
 «ich gelaube an den got
des gewalt unde des gebot
alle kreature hiez werden
unde den hymel unde die erden,
swaz wehset oder lebendig ist.
ich gelaube daz den heren krist
ein vil reiniu maget gebar.
dar nach glaube ich vil gar
swaz glauben sol ein kristen,
unde wil des tiuvels listen
iemer mer sin gehaz,
unde wil vil gerne werden naz
mit dem taufe vil here . »
daz ist gar die lere
die der kristen mensche hât.
ir seit vrey vor aller missetat,
als iuch der taûf genetzet.
got iuch dar nach setzet
in sein paradisz vil her.
vrouwe, ich wil nit biten mere,
ich enwelle iuch reine taufen
unde ûz allen suenden slaufen .>
dô der reine tauf geshach,
an der vrouwen man dô sach
shoene kleider harte rich.
ich woelt ein wîp hân ir gelich
die waere shoene unde reine,
unde het ich sie alleine
unde waer gar âne vorhte
daz sie iht ir êre entworhte.
dâ diu vrouwe gecleidet wart,
der künec von portebaliart
sprach: < nû mueget ir shawen
an dirre shoenen vrouwen,
daz sie ist ûz ershoenet,
vür aelliu wîp gekroenet .>
ander vrouwen stuonden dâ gnuog,
der etlichiu die shoene truog
die ein wîp nû moehte nemen.
nû kunde gnuoge dâ gezemen
daz sie wolten sich taufen lân.
der reine byshof stephan
sa daz taufen nit verbar,
ern merte gote sine shar
mit disen reinen kinden.
ich muoz der sage erwinden,
wie die vrouwen hiezen
die sich dâ taufen liezen.
dô der reine tauf geschach,
Malfer vil schone sprach:
 <werder künec vaufaserat,
daz dîn lîp gelobet hât,
hêrre, daz solt du zechen,
dîn gelubde niht zerbrechen.
gedenke der geheize
die du passiguweize
hast geheizen unde ouch mir .>-
 <künec malfer, swaz ich dir
geheizen hân, daz muoz geschehen
liebiu tohter, ruoche verjehen,
daz du tuest swes ich dich bite .>-
 <ich braeche mîner zuehte site,
vater, ob ich niht taete
swes mich dîn munt gebaete.
ich bin der sinne niht ein gans.
vater, swaz du erdenken kans,
ich bin der daz gerne tuot .>-
 <nû hoer mîner tohter muot,
vil hoch gekroenter malfer:
swes ich an mine tohter ger,
daz wirt betalle gar getân.
weist du, tohter, daz ich dich hân
gelobet passiguweize?
nû solt du mine geheize,
tohter, vollefuern gar .>
Bearosin diu wol gevar
sprach ûz ir suezen munde rot:
 <bruoder, künec gamelerot,
wie swiges du sô stille?
unde waer ich secundille,
dannoch het ich groz êre
der vruht von terramere.
ich wil passiguweizen
nemen, unde niht geheizen.
ich weiz vür war, der ist der art
daz nie geslaehte hoeher wart .>
Gamelerot sprach zu der swester:
 <kein gewalt wart nie sô vester
als den diu minne dâ vueret.
swen ir gealt rueret,
der muez wesen ir eigen.
sie kan hoehen unde ouch neigen
gedaenke unde dar zuo sinne.
swester, ez sint dri minne,
der sol zwuo dîn herze minnen,
niht nach der dritten sinnen
wan mit vuoge, daz ist guot .>-
 <der glose erkennet nit mîn muot
die dîn munt gesprochen hât .>-
 <sit ez dîn sin sich niht verstat,
sô wil ich dichz besheiden wol:
dîn lîp die minne minnen sol
diu niht zergat unde iemer wert.
der minne der hast du gegert:
daz ist der al diu welt pfliget
unde al den lueten angesiget,
der selben minne solt du pflegen,
daz sie nach êren si gewegen.
sie ist staet unde ouch unstaete.
volge niht gar ir raete.
minne du den minnen solt!
darumme is dir diu minne holt,
diu dâ nimmer kan zergan.
den rat den ich dir habe getân,
den solt du rehte merken
unde in dîn herze serken.
swester, sit dich kan gezemen,
daz du wilt den werden nemen,
den künec passiguweizen,
in al der welte kreizen
vuende man niht tiurren helt.
du hast dir einen man erwelt
an dem vil grozer êren lit.
wizze, swester, daz man im git
daz lop daz hohe wiget.
wol iuch! sô ir bî ein ander liget,
sô suelt ir iuch vereinen,
mit triwen ein ander meinen.
dâ von wehset under iu zwein
ein vil getriweliches ein.
nû sol iuch niht betragen
des ich iuch hie wil vragen.
Passiguweiz, kan dir gezemen
daz du wilt mine swester nemen,
diu hie vil shone vor dir stat?
nû sage uns dînes herzen rat
unde sprich « ja » oder « niht » .>-
 <ich erbeite kume daz ez geschiht.
ob sie mir niht gahens wirt,
ein sterben kume mich verbirt.
die nôt diu minne mir gebot .>
dô sprach aber gamelerot:
 <swester, wilt du nemen in?>-
 <ez truret mînes herzen sin
daz ez ziuhet sich sô lânge.
diu minne hât ir zange
in daz herze mîn gesenket.
swer ez danne vuerbaz lenget,
der muoz die suende buezen .>
den suezen unde die vil suezen
gab man ein ander ungesworn.
in waer leit, waer ez verborn.
ir sin gar gein ein ander stuont.
sie taten als die gelieben tuont:
sie giengen dannen sa zestunt.
Passiguweiz vant einen vunt,
daz er nie sô lieben vant.
Wie der vunt sie genant?
an der tat wil ich verzagen
unde niht die glose drueber sagen.
gedenket selbe, waz ez si.
daz zwei ein ander ligen bî,
die nie ze samne kamen,
die beginnent eins zils ramen,
daz ist sô wol gesuezet
daz ez seneden kummer buezet.
des diu vrouwe was ungewon,
dâ kam si dô ungerne von
unde was dâ bî vil gerne.
minne ist ein suezer kerne,
der in kan rehte kiwen
âne valsch mit gantzen triwen,
dâ von ein soelch schimpfen wirt
daz eine sueze liebe birt.
die zwei vil liebe pflagen.
ir liebe sie sô wagen
daz sie zu rehte was gewegen.
swer noch kan der maze pflegen,
der duldet selten keinen haz.
glaubet von der warheit daz:
woelt ich ez tuon, des ich niht enwil,
ich machte des lobes vil
daz zuo der hochgezit geschach.
daz buoch von keiner gabe sprach
dâ man diz maer an laz.
ich ensach ouch nieman der dâ was,
der mir dâ von iht sagete,
ob er dâ guot bejagete,
unde was doch dâ rîter vil.
niht mer dâ von ich sprechen wil,
wan dâ diu hochgezit geschach
Malfer vil shone sprach
zu den werden künegen beiden:
 <nû muoz ich von iu scheiden.
nû gebt mir bede iwern rat,
werder künec vaufaserat
unde künec gamelerot.
iwer helfe der ist mir nôt,
sol ich iemer komen dâ hin
dar mir der engel cherubin
gebot bî gotes hulde,
mit dienst ich ez verschulde
unde kumt ez iemer dar zuo.
ich wil hinnen morgen vruo
unde niht lânger wesen hie.
got den sinen nie verlie.
ich weiz wol daz er mich niht enlat>
dô sprach der künec vaufaserat:
 <swie du wilt daz wellen wir.
wilt du daz wir varn mit dir,
des bist du unverirret gar;
von rittern die sint unverzaget.
dîn milte hât an uns bejaget
den dienst den wir volbringen muegen.
swa wir dich mit worten truegen,
sô wuerden unser krone
an prise in swachem lone,
ob ich nit war lieze
daz ich künege gehieze .>-
 <
Ich getruwe iu beiden guotes
unde dienstliches muotes,
des hant ir mich wol innen braht.
nû hoeret wes ich hân gedaht:
ich wil varn âne grozes her.
ez enist nieman der sich mîn erwer,
in swelch lânt ich kere.
dâ ich künec terramere
sîniu lânt abe ertwang,
wie mir hie an dir gelâng?
ich waen, daz ist dir wol bekant.
des half mir diu gotes hant.
gotes wil ich geben die êre.
ich enwil nit vuern mere
wan die kristen sint geheizen.
den künec passiguweizen
wil ich hie lazen gerne.
der sol zu dem liehten sterne
mit sime reinen wibe varn
unde sich gein gote dâ bewarn,
daz er lebe in der wise
daz im daz paradyse
werde dort zu lone
von tetragramatone.
sô bite ich dich, gamelerote,
mîn vil herzelieber tote,
daz dîn triwe mich nit laze,
du enwises mich die straze
diu in asyam dâ gat .>
dâ sprach der künec vaufaserat:
 <er sol tuon swaz dir behaget
unde dar an sin unverzaget,
daz ist mîn bet unde mîn gebot .>
des antwurte im gamelerot:
 <vater, swa hin künec malfer
hât gewendet sine ger,
dar ist gekeret mir der muot.
ich bin der mit willen tuot,
lieber tote, swaz du wilt.
keins dienstes mich durch dich bevilt.
ich var mit dir sô schone
daz gar mins vater krone
blibet âne schande
in al der welte lânde.
zwei tusent rîter ich vuern wil:
daz ist den kronen niht zu vil
die sint mins vater eigen.
tote, ich wil dir zeigen
der dich mit triwen minne
mit herzen unde mit sinne:
zehen künege muezen varn .>-
 <awe! tôt, sô muoz ich sparn
deste lenger mine vart .>-
 <dîn reise diu ist ungespart,
daz ich dich iht welle sumen.
unde wilt duz ietzunt rumen,
ich bin mit dir der varnde
unde dine vart nit sparnde .>-
 <nû, mîn vil lieber tote,
ja hân ich entheizen gote,
daz nimmer kein sarrazin
in mime dienste werde schin .>-
 <tote, swaz der künege ist,
die glaubent alle an krist,
die mit mir varn wellent.
ir lib ist alsô geellent
daz sie entrinnen nieman.
manegen schilt biz ûf die riemen
hât dicke ir hant verhawen
in dienste werder vrouwen.
sie sint bereitet alsô wol:
swaz ein rîter haben sol,
des habent sie gar vil .>-
 <nû süln wir ritterliches spil
triben nû harte dicke.
wie man den helm stricke,
des hân ich vergezzen lânge.
wir süln in grozem gedrange
hawen vil wite wite rume .>-
 <
Malfer, ich bite kume
daz mîn swert muoz erclingen.
slahen, stechen unde ringen,
daz kuennen wol mîn gesellen,
unde den mit tyoste vellen
der vil eben waer gesezzen,
waer diu tyoste dâ niht gemezzen .>-
 <tote, ich hân gerne gehort
dîniu ritterlichen wort,
du woltes gerne striten.
nû muostu ein wile biten,
du gebuezzes wol die gir.
in kurtzer stunt sô komen wir
sunder twiches an die stat,
dâ wir stritens werden sat.
lieber tote, nû süln wir gan
unde niht lânger hie bestan.
wir süln urlaubes biten .>
niht lânger sie dâ biten.
Dâ mohte man jamer schawen
an maneger schoenen vrouwen,
dâ sie urlaup wolten nemen:
dâ kunde nieman dâ gezemen
keinr vröude, die dâ warn.
Bearosine diu kunde gebarn
als dem dâ leide was.
daz sie vor leide genas,
ein groz wunder dar an geshach.
harte jaemerlich sie sprach:
 <awe! lieber bruoder guot,
wie mir beswaeret den muot
dîn lânge hinvart!
awe mir! daz ich ie wart!
wie mich jamert dîner verte!>
ir leit daz was sô herte
daz sie vor unmahte nider seig
unde aller rede gar gesweig.
 <awe! liebiu swester mîn,
wie we mir tuot dins leides pin,>
Gamelerot in leide sprach,
dô er sie alsô ligen sach.
 <here vrouwe mîn, nû sprich!>-
 <bruoder, du wilt toeten mich,
unde wilt du von mir sheiden.
waerstu noch ein heiden,
du taetes niht die missetat
die dîn lib an mir begat .>-
 <swester, ich enblibe niht,
swaz uns beiden dâ von geshicht.
dâ von la dîn truren ligen!>
den vrouwen shone wart genigen.
dâ mit gieng er von in dan.
in dem hove was niender man,
er waer arm oder rîche,
ern segente in vriuntliche
unde betalle daz gesinde.
 <vil lieber sun, erwinde!
dîn vart mir in daz herze gat,>
sô sprach der künec vaufaserat.
 <ich enweiz wie ich werben sol.
sun, mir was mit dir sô wol
daz ich vergaz mins leides gar .>-
 <vater, ob ich nû von dir var,
sô kum ich schiere wider dan.
was sol ein verlegen man,
der gar spot ist der wibe?
wizze daz ich nit blibe,
wan du hast zwene suene noch.
diu hershaft hie zu marroch
hât noch erben harte vil.
dâ mit ich, vater, von dir wil
mit urlaube hie sheiden.
gib dîn hulde uns beiden,
mir unde dem künege malfern.
wir wellen der verte niht enbern.
wizze, vater, daz ich stirbe,
oder in vremden lânde erwirbe
werde wib unde hohen prîs.
ich bin der êren tschetis,
sit ich gotes rîter wart .>
dâ mit vuorn sie ir vart
kuniclich unde vil shone
mit einer unde zweintzic krone,
die alle getoûfet wâren.
die kunige dâ niht verbaren,
si enbegunden sich rottieren
unde hoveliche vieren.
die künege sich des berieten.
unde woelt ir mich gemieten,
ich sagte iu vremdiu maere.
ungerne ich des enbaere,
ich ennante iu aber den man
durch den des buoches ich began:
er ist genant messyas.
Maria sin muoter was,
diu maget unwandelbaere.
sin herze ist valsches laere
unde vol gantzer triwen.
mich kan vil kleine riwen,
swaz ich im dienstes erbot.
het ich kunst, des waer mir nôt,
sol ich diu grozen wunder sagen,
wie malfern begunde jagen
diu gewaltige minne
nach der werden küneginne
die im cherubin tete kunt.
sin herze wart von ir enzunt,
daz sînem vater rennewarte
sin herze nie sô harte
wart enzunt von alysen,
die man mit lobe sol prisen,
wan sie kuesche unde reine was.
von keinem wibe ich nie gelas,
die ich vür sie zu wibe naeme,
waer ich zu manne ir gezaeme.
ein ieslich herze merke
daz keines mannes sterke
mac widerstan der minne.
dâ sie malfern sine sinne
mohte sô gar betwingen
unde von sîner manheit bringen,
sô wizzet daz ein kranker man
der minne sich niht erwern kan.
dise nôt er verborgen truog,
daz erz niemanne zuo gewuog.
sin liehtiu varwe diu wart bleich,
sin kraft im gar entweich,
er verlos sin maenliches ellen.
betalle sine gesellen,
die hohe künege dâ wâren,
die marcten sin gebaren
betalle unde niht besunder.
unde nam sie michel wunder,
was im moehte sin geshehen.
 <vür war daz wil ich besehen,>
sprach der künec von marroch.
 <nein, du solt biten noch,>
sprach von jericho marherin,
 <im vueget lihte disen pin
diu wunderliche minne
unde twinget im die sinne,
daz sie sich senen muezen
nach der vil reinen suezen,
der küneginne von ephesus.
sin truren ist nit umme sus.
seht, swaz ez im anders vuege!
swer von minnen ie getruege
seneden gedanc, der vrage ez in.
etteswenne ich ouch gewesen bin,
daz diu minne mich sô dructe
daz sie mir gar vröude zucte,
unde daz ich daz mit gebaerden barg.
mich wundert, daz er ist sô starg
unde sich nit mac erwern,
ern mueze lib unde vröude zern,
unde was sô ellenthaft sin lîp,
daz enist nit wunder, ob ein wîp
sich nit erwert der minne,
sien sie ir meisterinne.
nû lazens wesen als dâ ist!
wir besehen in vil kurtzer vrist
wa von truret im der muot .>
sie sprachen alle: < daz ist guot .>
Eins tages ez sich vuogte
daz er sich selben ruogte
wider alle sine gesellen.
er sprach: < mîn manlich ellen
daz ist mir gar entrunnen.
alle die mir guotes gunnen,
die helfen mir dar gahen
hin zu ir, die nie gesahen
noch mîn augen noch der lîp.
ich enwande niht daz iemer wîp
mîner kraft mich beherte
unde sô gar vröude werte.
waz ist daz waegste daz ich tuo?
dâ ruochet alle raten zuo!
vil nah ich verdorben bin .>
 <wir süln gahen dâ hin,>
sprach zocharoch von nitilot.
 <der dir zu nemenne sie gebot,
der solde dînen kummer wern
unde den lîp nit lân verzern .>
dô sprach der künec von marroch:
 <ez ist harte verre noch.
wir kuennen nit komen in daz lânt .>-
 <sint dir die wege dar bekant,
mîn vil herzelieber tote,
sô muostu wesen dar mîn bote .>-
 <ist daz ez dir wol behaget,
tote, sô ist ez dir unversaget.
swaz ist dins herzen wille,
daz lit mîn halb nit stille;
ich vare durch dîn liebe dar .>
 <hêrre, ez ist ze breit sin schar,>
sprach lalat von zyrite.
 <wir muezen starke strite
in vesten lânden striten.
unde er von uns wil riten
mit sime wol bereiten her,
daz krenket uns an der wer .>
dô sprach der künec malfer:
 <wizzet daz ich nihtes ger
wan swaz iuch alle dunket guot.
der bin ich der daz gerne tuot .>-
 <hêrre, lat mich hie bestan!
wizzet daz der persan
uns mit strite niht verbirt:
als er der eise innen wirt,
sô kumt er gein uns gevarn
mit vil manegen grozen sharn,
die sint ouch rîter vreche
unde alle wol gereche.
ouch ist er selbe ein rîter guot.
swer hât zu guoten wiben muot,
der muoz ez dar versuochen.
daz der nit kan geruochen,
der diene niht guoten wiben .>-
 <nû la die rede beliben.
ich getruwe uns harte wol ernern
vor sinen ungefuegen hern.
ich wil mîn manlich ellen
wider in daz herze stellen
unde daz mîn muot gemuote.
mîn staeheline ruote
diu muoz aber werden rot.
ez muoz manic heiden tôt
von mir ligen ûf dirre vart.
ir leben daz ist ungespart:
swa mîn auge ir keinen ersiht,
der tôt dem von mir geshiht.
mich dunket daz diu minne
mine manliche sinne
mir welle wider geben.
nû stet doch mins heiles leben
an der reinen suezen maget,
hin zu der mich mîn herze jaget.
nû helfet mir der verte zaewen.
mîn herze muoz sich vraewen
daz ich sie neizwa vinden muoz,
die mir sol machen kummers buoz
unde wider in vröude setzen.
ich wil mîn ellen wetzen
gein eim vil vrechen persan.
unde woelt er strites mich erlân,
ich woelt ez in erlazen niht .>
 <des wil ich hân mir dir pfliht,>
sprach der künec kafagant.
 <wir komen shier in ein lânt
daz heizet kappadocia.
wir vinden einen künec dâ,
der ist ein rîter unervorht.
sin lîp diu werk hât geworht
diu man priset von rittershaft.
wir beduerfen wol dîner kraft
gein dem künege thachalazze,
daz er uns riten laze.
sin kraft ist alsô groz
daz niender lebet sin genoz
vil nach under al den heiden.
er hât zuo den siten beiden
den prîs, sô ist er benennet.
vil rotte er hât zertrennet.
hey! wie er mit slegen sich werte
unde die rotte gar verzerte!>
dô sprach der künec malfer:
 <mit vrage ich an dich ger,
sit er hât sô vil gestriten,
truwes du in iemer erbiten
daz er mit mir vehte,
ietweder nach sime rehte,
wederm diu saelde geshehe,
daz er dem andern prises jehe,
der habe den prîs zu lone?
danke er sime gote hamone,
ob er ervehte dâ den sige
dâ ich sigelos gelige,
sô wizzet daz diu trinitat
niht ir alte triwe hât .>-
 <nû lazen wir die rede stan.
du besihst wol ob ich hân
war gesaget oder gelogen .>
dâ mit begunden sie zogen
gein kappadocia vaste
mit manegem werden gaste.
dô der künec vernam diu maere,
diu warn im harte swaere.
er bereite sich zu wer
unde gewan shier ein michel her.
sine boten sante er dar
unde bat im ervarn gar
warumme er waer dar geriten.
waer daz mit vriuntlichen siten,
sô woelt er in sô enpfahen
daz ez im niht doerfte versmahen.
waer ez aber in vintshaft,
sô getruwet er sîner kraft,
daz er mit shaden unde mit shande
mueste varn von sime lânde.
dô die boten dar kamen,
alles daz sie von im vernamen,
daz sagten sie thachalaze.
 <
Mahmet die hohvart maze
die er tuot mime libe.
dient er dâ mit keime wibe,
diu mueze sin verfluochet,
daz er âne shulde mich suochet.
erfuort ir iht wer er si?>-
 <ja, im ist vil tugende bî.
er ist geborn von hoher art.
sin vater der hiez rennewart.
Terramer dem atmirat.
a, hêrre, was er shoene hât!
ez enwart nie shoener mannes lîp.
vil saelig si daz selbe wîp
diu in zu der welt gebaere!>-
 <wer saget dir diu maere?>-
 <daz tete der künec gamelerot.
der hât gehabet sich an got,
unde ist geborn von marroch,
unde ist in des taufes joch
mit dem taufe geweten,
unde ahtet nit ûf mahmeten.
hêrre, sie sint getaufet gar.
vür war, ir habt doch eine shar
diu groezer ist danne ir her,
unde weiz doch wol daz unser wer
gein in wert vil unlânge.
hêrre, ich sach sine stange.
diu ist sô ungefuege
daz sie ein wagen kume truege.
swen er dâ mit gerueret,
dem ist daz leben zerfueret .>
dô sprach der künec tachalaze:
 <nû wizze daz ich niht enlaze,
ich enwer mich sô ich meiste mege,
unde den man dâ tôt gelege
den guotiu wîp vil sere klagent.
werden helde, nit verzagent!>
sprach er zu den sinen.
 <nû lat iwer ellen shinen
unde wert lîp, wîp, kint unde guot.
swelch man des nit entuot,
der ist verzaget zu harte.
den lîp ungerne ich sparte,
swa ich diu vier ding solde wern.
wir süln daz leben alsô verzern
daz uns die gote gnade sagen.
was ob wir an in bejagen,
daz malfer unde sin hêrre krist
geshendet unde gehoenet ist?
wir süln an daz harnash legen.
den strit wir alsô gerne megen
hebn an sie, als sie tuon her.
mir ist zu strite alsô ger
als im mit sîner stange.
wir beiten gar ze lânge.
koment sie her, ê wir dar,
sô entshumpfiernt sie uns gar.
iu allen si daz geseit:
als ir betalle sit bereit,
sô wartet alle ûf mînen vanen!
ich enkan iuch nit baz gemanen,
wan swer den lîp nit enwert
unde sich vor dem tode nert,
der wert alda vil kleine .>
nû sprachen sie alle gemeine:
 <nû ritet vor, wir riten nach.
iu ist zu strite nie sô gach,
uns ensi dar alsô ger .>
alsô sprachen jenr, dirre unde der.
Nû wurden shiere sie bereit.
gnuoge heten an sich geleit
ueber daz ysen vil richiu dach.
Tchachalaz zu in allen sprach:
 <wer vueret mînen vanen hie?>
dâ sprachen alle gliche sie:
 <
Karkar von pentenyse,
der hât vil hoher prise
bejaget in manegem lânde,
oder der künec gamachande.
sweder in vueret, der ist guot.
unde wizzet daz er sô tuot
daz man in prisen drumme muoz.
er entwichet nimmer einen vuoz:
alsô erkenne ich sin ellen,
mac man sie beide zellen,
daz bezzer rîter wurden nie
danne zwene die ritent hie .>
Tchachalaz der künec guot
sprach: < nach mînes herzen muot
den vanen ich bevelhen wil.
ir sit bede gepriset vil;
doch hât der künec karkar
des, ich waene, maneger jar
danne der künec gamachande hât.
Karkar, ez ist dehein rat,
du nemst den vanen in die hant.
die kristen lânt uns hie diu pfant
diu wibes augen netzent
unde ir herze in jamer setzent .>
Den vanen karkar enpfie
unde sprach: < swaz nû si rîter hie,
die suellen alle warten mîn.
nû, wol dan! ez muoz sin,
ich verliese oder gewinne.
mir ratent mine sinne
daz ich vaste dar wil gahen .>
dâ die kristen daz ersahen,
sie begunden ilen vaste her.
dô sprach der künec malfer:
 <mich dunkt, ich sehe die heiden,
der mîn stange vil sol sheiden
von dem libe, gein uns vaste varn
mit vil harte grozen sharn.
wol ûf, künec gamelerote!
wir süln hiut dienen gote,
daz in wol des mac gezemen
daz er gerne mac nemen
in daz paradyse sie
die durch in tôt geligen hie .>
Nû was daz malfers site
daz er die kristen shiet dâ mite
daz dâ niender was kein man,
ern hete ein kruetze an
gesatzt ûf schilt unde ûf daz kursit.
Wie erhaben wart der strit?
daz wil ich iuch lân hoern an:
Thachalaz der werde man
kam ûf malfern gerant
unde vuort ein sper in der hant
unde stach ûf in sô harte
daz der von portebaliarte
was gevallen vil nach.
Malfer wart nach im gach
daz er mit der stangen sluog
die er in den handen truoc
manegen ungefuegen slag.
ez enwart sô dicke nie kein hag,
man moehte ez mit minren slegen
zu approlle nider hegen;
als sluog er mit der stange.
er machte in dem gedrange
vil harte wite gazzen.
der künec wert thachalazzen
unde der künec gamelerot,
die warn in vil grozer nôt
von strite under in beiden.
der strit was ungesheiden.
dô des malfer wart gewar,
dô begunde er vaste dar
mit den sinen zurueren
unde die rotte gar zerfueren
mit vil ungefuegen streichen.
wan des krueces zeichen,
daz er hiez die kristen tragen,
ir waer vil von im erslagen.
groz waz dô daz gedrenge
unde der strit vil strenge,
den vahten der lânde hêrren.
sich begunden rotten werren
under ein ander vaste.
der lântman mit dem gaste
von strite liten groz arbeit.
Karkar sô mit dem vanen streit
sô wol daz nie rîter baz:
niemans tat dâ vür in maz.
ze lebenne er niht gerte.
mit sper unde mit dem swerte
begieng er michel wunder.
die kristen al besunder
nach prise vil vaste gahten.
wa sich die rotte vlahten,
künec malfer dâ hin ruorte.
die rotte er gar zerfuorte
mit vil harte grozen slegen,
die kunde er ûf die heiden legen.
der lag von im maneger tôt.
Nû gedahte gamelerot
daz er etteswanne was
ein heiden . dâ von dô genas
was ir lebte dannoch.
der werde künec con marroch
begunde vaste gahen her
dâ was der künec malfer.
er sprach: < nû lat mich erwerben
daz die iht verderben
die noch hie sint lebende .>-
 <tote, ich bin dir gebende,
des dîn lîp niht wil enbern:
des wil ich alles dich gewern,
wan daz du mich besheiden muost
in welhem sinne du ez tuost .>-
 <daz sage ich dir, lieber tote,
dâ weiz ich wol daz sie von gote
alle menshen worden sint,
swie doch ist ein underbint
under juden, heiden, kristen.
ob die zwei leben wisten,
wie sueze kristen leben ist,
sie glaubten gern an krist.
tote, la mich versuochen,
ob der künec kuenne geruochen
daz er sich taufen welle lân.
darumme ich dich gebeten hân
daz sich dîn zorn sol mazen
unde in daz leben lazen .>-
 <ich enwil dir daz niht versagen,
ich laze sie unerslagen,
mîn vil herze lieber tote .>
von im kerte gamelerote
dâ hin dâ warn die heiden,
die mit vil herzeleiden
von strite warn gebunden.
ir was vil tôt . der wunden,
der enweste nieman die ahte.
nieman sich erwern mahte
vor malfer; sô groz was sin sterke.
 <ein ieglich heiden merke
wie stark ist der kristen got,
daz sin gewalt unde sin gebot
ir sô shone hât gepflegen
daz ist ir keiner tôt gelegen.
daz merket alle geliche,
der arme unde ouch der rîche,
die dâ heizen sarrazine,
wie wol got hât die sine
vor dem tode gar behuot.
ist iu liep unde dunkt iuch guot,
sô hât ein ende dirre strit.
diu wal an iu selber lit:
woelt ir tôt sin oder genesen,
der muoz daz eine shiere wesen .>
 <
Kunc von marroch, dîniu wort
hân ich vil gern gehort.
mir ist geteilet ein spil,
der ich daz waeger nemen wil.
ich wil sô loesen mîn leben
daz ich wil malfer geben
eigenliche mîniu lânt
unde wider enpfahen von sîner hant.
ich waene, hêrre, des ist gnuoc.
nie keinen man ich im ersluoc,
noch raubte noch verbrande
in keime sime lânde,
unde bin doch hie zuo gedigen:
man siht hie manegen toten ligen
unde dannoch mer der wunden.
nû wil ich den gesunden
daz leben kaufen hie mite.
durch küneges êre ich dich bite,
werder künec gamelerote,
daz du eines sist mîn bote,
daz malfer laze sinen zorn.
unde swaz ich habe erkorn
shaden, den wil ich varn lân.
unde swaz er wil, daz ist getân,
ân daz ich mich nit taufen wil.
mins shaden ist doch sus ze vil .>-
 <
Nû wizze, reine saelig man,
waz ich dir gedienen kan,
des bistu unverirret.
unde wizze, was dir wirret,
in kurtzen ziten mir ouch daz war.
mîn vater gab im betalle gar
was er krone unde lânde wielt.
niht lânger er die gabe hielt
wan, als ich waen, drie tage.
glaube mir daz ich dir sage:
ez glichet sîner milte,
dem der gabe niht bevilte
gein dem vogte von baldag
 (nie kein gabe sô hohe wag)
unde gein vaufaserate.
der beider lânt er hate
eigenlich in sîner hant.
dô mir dâ wart der tauf bekant,
dâ gab er mir ze lone
betalle lânt unde krone
die het der künec vaufaserat.
der geheizen ist der atmirat
 (daz ist der künec terramer),
dem gab er dannoch lânde mer
dann mir sin milte taete.
sin herze daz ist sô staete
daz sin wol gereinter muot
nimmer an dir missetuot.
var mit guotem willen dan!>
Nû kamen die gepristen man
beide hin dâ künec malfer
stuont gein stritlicher ger,
ern wiste umme waz.
nû sprach künec thachalaz:
 <hêrre, habt her iwer hant!
ich wil loesen liebiu pfant:
daz ist eins mîn selbes lîp,
dar zuo luete, lânt unde wîp.
mîn hoher prîs der ist gesigen:
ich sihe hie manegen toten ligen
unde manegen rîter wunden.
nû wil ich den gesunden
daz leben kaufen, ob ir welt.
an iwer gnade si verselt
betalle gar mîn eigen.
ich wil an gewalte veigen
Tervigant unde mahmet:
was ich ie durch die getet,
daz riwet mich vil sere.
nû nemt hin alle die êre
die ich geerbet hân von hoher art .>
der künec von portebaliart
die gabe mit willen guot enpfie
unde sprach hintz im, ich sage iu wie:
 <sage mir, vil saelig man,
ob dins herzen sin dir gan
daz dir nit kan versmahen,
du ruoches von mir enpfahen
wider dîner lânde guot .>-
 <waz ir mir, hêrre, gnaden tuot,
von iu mich des genueget.
ez hât sich mir sô gefueget
daz ich iu triwe leisten muoz
unde dienen umme iwer hulden gruoz,
unde wil mich nimmer des geshamen.
ir habt zwen hohe namen
von guote unde von der êre:
den einn von künec terramere,
der geheizen ist der atmirat,
der ander von künec vaufaserat.
wes wir zwen engulten,
daz wir ungnade dulten,
ich unde der künec von marroch,
daz ist mir verborgen noch.
iwer âne künec terramer
der hât vil herze ser
gefueget der kristenheit;
daz ist iu zu rehte leit.
dâ mit wil ich swigen
unde iwern hulden nigen
unde gerne dienen mine zît .>
sus wart gesheiden dirre strit
under den künegen beiden.
dâ lag vil tôt der heiden,
dâ kunde krist sine kristen
daz ir keinr wart nie wunt.
sie warn vrisch unde wol gesunt.
Nû begunde der künec malfer
mit vil herzelicher ger
wenden gar sin sinne
hin nach der küneginne,
an die im cherubin dâ riet.
dâ mit er von dannen shiet.
ob er die swaern stangen truog?
dô het er ze tragen gnuog,
wan ez muost ein starker wagen
stangen unde harnash tragen.
ob er gienge oder ob er rite?
des weiz ich nit . man zoh im mite
wol drizec harte starkiu ros.
ueber berg unde ueber mos
gieng er dâ bî vil dicke.
wie sich sin vart nû schicke?
daz werdent sueziu maere.
sin herze gernde swaere
begunden in sere twingen;
wan daz in liebes gedingen
an senedem muote enthabte
unde im daz herze labte,
sô waer er komen in groze nôt.
dô sprach der künec gamelerot:
 <hêrre, ir suelt vragen,
unde nit lân des betragen,
den künec hie von dem lânde,
war iwer vart sich wande;
daz shuef an ile uns gewin .>
er sprach: < der engel cherubin
der kan wol wisen mich die wege.
got hât uns sô in sîner pflege
daz uns vil kleine wirret.
ich bin des unverirret,
ich kome mit sîner helfe dar
daz ich nimmer irre var .>
dô sprach der künec thachalaz:
 <lieber hêrre, saget mir daz,
hin zu welhem lânde
iwers herzen wille stande;
ich kan vil wol die straze.
nimmer ich daz gelaze
was ich iu gedienen kan,
sit ich bin worden iwer man.
dâ wider sit ir mîn hêrre.
kein lânt daz lit sô verre,
ez ensi mir worden kunt.
du bist hie zu lânge stunt.
wil ich daz er gedaehte,
swie ich daz dar zu braehte
daz er taete den hin ker,
ich gesaehe in lihte nimmer mer .>
Der künec von portebaliart
sprach: < ich sage dir mine vart.
ich wil varn in asyam;
dâ ist mîner vröuden stam
unde aller mîner saelden trost.
ich bin leides unerlost,
mich entroeste diu werde reine
die ich mit triwen meine:
diu heizet pentesalie,
die sueze, valshes vrie;
wanne sô die mîn auge sehen,
sô kan mir lieber niht geshehen .>-
 <wer hât iu von der shoenen maget,
lieber hêrre mîn, gesaget?
ir shoene der gelichet niht.
swie vil man sie bî vrouwen siht
die vil wol geshoenet sint,
sô dunket gar ir shoene blint.
man siht sie alsô gerne
als shinen den tagsterne
die wahter die dâ vriuset.
nieman sie zu vriunt verliuset.
ach, waz sie der saelde pfliget!
ir shoene vür al die shoene wiget
die wibes bilde ie getruog.
ich waen, des lobes ist genuog,
ich endarf sie niht loben mere:
sie hât vröude, shoene, zuht unde êre .>-
 <
Wizze, künec thachalaz,
ich engehorte nie wîp geloben baz
dan du gelobt die shoenen hast.
dine triwe du dran begast,
waerst du mit dâ sie ist .>-
 <hêrre, ez ist ze kurtz diu vrist:
ich mac mich niht bereiten,
irn woellet danne beiten,
vil gern ich danne mit iu var
mit rittern wol bereitet gar .>-
 <dins dienstes mich genueget.
ez hât sich sô gefueget
daz dir vil luete ist erslagen.
mit herzen wil ich iemer klagen,
daz ich dir ie kein leit getet
nû gewer mich einer bet:
sage mir, wie sint diu lânt
biz an asyam genant?>-
 <daz kan ich, hêrre, wol gesagen.
ir komet in vil kurtzen tagen
zu jerigente in daz lânt.
dâ wirt iu von erste erkant
was ist aengestlicher strit;
kein man nie bî sîner zît
herter strite nie gestreit
danne künec befamereit:
er waltet grozer sterke.
ez get sins lândes gemerke
reht biz her an den vlum.
er hât gemachet manegen rum
wa er in gedrenge was.
kein munt von rîter nie gelas
der dâ waer baz gepriset.
sin herze in dar an wiset
daz er ganden gert an guotiu wîp.
ich enweiz keines ritters lîp
der enpfangen habe sô hohen lon.
der künec von satragon
Alogaren minne erwarp,
der lîp nach sinr minne starp:
daz er sô kurtze bî ir bleip,
daz sheiden sie von dem leben treip .>
Kein wîp kan nû sô werben,
daz sei von leide iht sterben.
in sint diu herz ersteinet.
wie vil der lîp geweinet,
sô wil daz herze doch genesen
unde gerne bî der welte wesen.
daz ist ein jaemerlich geshiht.
sie hete an shone soelhe pfliht:
sô den tag diu nacht verlat
unde er luterlichen ûf gat
unde sich der suezen sunnen shin
zeiget, daz er woelle sin
âne wolken harte klar.
awe! daz ir jungen jar
niht der welte solden leben!
ich woelte daz ir waer gegeben
in dem paradyse ein stat.
ir tôt tete an vröuden mat
vil lute, die sie klagten
unde nimmer mer betagten
in vröudenhaftem muote.
awe! die reine guote,
was die shoene unde êren pflag!
verfluochet si der selbe tag
dô der tôt ir daz leben nam!
sie was der minne ein lebender stam.
diu selbe küneginne
lebte gar der welte minne
mit êren, nit mit shanden.
in allen heidenishen lânden
tete ir tôt den werden we.
unde woelt ich dâ von sprechen mê,
sô wuerde der maer gar zu vil.
hin wider an daz maer ich wil
komen unde sprechen vuerbaz.
Zu malfern sprach thachalaz:
 <künec malfer, befamereit
noch eine rîche krone treit:
die ist genant regralataz.
mit der warheit sprîche ich daz:
daz lânt daz hât niht luete
wan risen, unde sint der huete
von harte dickem horne.
dise rîter hoch geborne
muezen sterben sunder wan,
unde welt ir nit die reise lân.
ich enkan iu nit geraten mer,
wan taetet ir den wider ker,
daz mir daz wol behagete .>-
 <ê ich der vart verzagete
die mir cherubin gebot,
ich laege ê ûf der verte tôt.
ich weiz vür war daz mir gestet
Jhesus, der hêrre von nazaret,
gein mahmet unde appollen.
ich wil mîn vart verzollen.
des bin ich vil unerwant,
ez entue diu hoehste hant.
der bin ich vür eigen verselt .>-
 <sit ir nû nit erwinden welt,
sô suelt ir ueber die bruggen zogen.
ir mueget geriten keine bogen:
zu jerichunte ein straze gat
vil eben . hoeret mînen rat:
ir suelt sin gein wer bereit.
ich weiz wol daz befamereit
mit eime strite iuch bestat,
swie ez im dar nach ergat .>
Des antwurte im malfer:
 <ist im gein mir mit strite ger,
sô gere ich ez alsô vaste .>-
 <sin kluse ze viprezel moraste
diu ist veste unde vil enge.
ich waen wol, iwers libes lenge
reichet wol an daz uebertuer:
dâ kuennet ir nimmer komen vür
wan mit aengestlicher nôt .>
des antwurte im gamelerot:
 <künec von portebaliart,
ir suelt erwinden nit der vart
die iu der engel cherubin
gebot . vür war ich der bin
der iu niht wil entrinnen.
ich sol bî iu gewinnen
den tôt unde daz paradys,
oder aber der welte prîs .>
dô sprach diu rennewartes vruht:
 <swelher hebet hie die vluht,
vür war der muoz tôt geligen.
wir süln mit gotes kraft gesigen.
ich enkan iuch nit baz gemanen:
wartet alle ûf mînen vanen,
der vert bî mîner siten!
ir mueget âne angest striten:
unser keinr tôt gelit.
durch den wir striten disen strit,
des kraft unser alsô pfliget
daz dâ wirt von uns gesiget .>
Aber sprach der künec malfer:
 <dort ritent luete gein uns her.
vür war, unde sint ez sarrazin,
sô muezen sie des todes sin
vo mir in kurtzen ziten .>
 <tote, du solt ir biten
durch uns eine wile noch .>
sô sprach der künec von marroch.
 <ich wil gein in riten dar
unde des mit vlize nemen war
was ir geverte tuete.
sint ez danne wartluete,
daz zeigent sie uns drate .>-
 <tote, ich wil dime rate
durch dine bet gevolgic wesen .>-
 <sô wil ich künec gankaresen
dâ hin mit mir riten lân;
dâ zu was ich künege hân,
die ich dir zu dienste brahte her.
wir süln die shilte unde diu sper
alle mit uns vuern lân.
der künec sol nit mere hân,
wan ie zwene gesellen.
uns sol unser manlich ellen
dâ hohen prîs erwerben
von uns die heiden sterben .>
Dâ mit der künec gamelerote
reit hin mit sîner rotte
dâ die heiden habten,
die vil ritterliche drabten
her ûz von der warte.
sie begunden werben harte:
des wurden helm von in versniten.
diu starken ros diu sie dâ riten,
vil vaste sie dâ ruorten.
diu sper diu sie dâ vuorten,
diu vertaten sie zu beider sit.
dar nach sie striten einen strit
daz baz wart gestriten nie
von sô vil lueten danne hie.
ir suelt wizzen daz die kristen
der heiden wenic vristen
mit slegen ungefuegen.
ob die heiden daz vertruegen?
nein, ez wart vil stark ir wer.
heten sie entsezzen nit daz her,
ez waer mê von in gestriten.
manic helm wart von in versniten.
der werde künec gamelerot
den lîp gein dem tode bot.
er warb nach prise sô harte
daz er den lîp nit sparte.
er versuoht ez dar unde her,
Nû sach der künec malfer,
daz die sine vaste striten.
von im wart lânger nit gebiten,
er begunde vaste dar gahen.
dâ die heiden daz ersahen,
sie begunden vliehen vaste
zu vipremate raste
gein der vil vesten kluse.
Temphores von zygoruse
einen werden rîter sluog
der einen hohen namen truog:
Zogremaras was er genant.
Normerach sô hiez sin lânt.
er tete swaz dem prise zam:
von sime tode wurden lam
an vröuden hoch gemuotiu wîp;
wa stirbet werdes ritters lîp,
we daz guoten wiben tuot.
ir reiner unde ir staeter muot
machet daz sie triwen pflegen
unde gar valsches sich bewegen.
vil wol geshehe den wiben
die mit zuehten ir zît vertriben!
von normerach zogremaras
unde vil der heiden sô vaste:
sie warn mê danne halbe tôt.
der werde kunc gamelerot
jagte die heiden sô vaste:
zu vipremate raste
entrunne sie im durch ein tor.
dâ muost er beliben vor.
swer vür die porte kam gerant,
daz tor er beslozzen vant;
der werde muoste stille haben.
daz kam von eime tiefen graben
der hine vor der buerge gienc,
daz her betalle dâ niht enlie,
ez begunde vaste gahen her.
dô sprach der künec malfer:
 <ich sihe wol, vil lieber tote,
du wilt dich sheiden nit von gote,
unde daz dich riwet nit der kauf
daz du enpfangen hast den tauf.
du woltes die sarrazine
sô gerne leren pine.
wie haltes du sô stille?>-
 <daz ist nit mîn wille,
daz ich hie sô stille habe:
daz machet dirre tiefe grabe .>
Malfer vil leidig dâ wart,
daz in diu straze was verspart.
er wande, er mueste erwinden.
die hende begunde er winden,
daz sie vaste muosten krachen
als tuont die duerren spachen.
mit leide er was bevangen.
Nû kamen her gegangen
zwene risen harte groz,
die beide warn harnash bloz.
sie kerten gein der porten
unde sprachen mit luten worten:
 <swer suochet mînen hêrren,
ez mac im wol gewerren,
wil er hie lânge beiten.
dem künege befamereiten
geshach bî sîner zît nie mere
sô groz laster unde unere .>
dô sprach der künec malfer:
 <nû ruochet hoern wes ich ger.
ir suelt die brugge nider lân
unde mich einen zu iu lân gan.
mit mir nieman kumt her in .>-
 <sol diu rede staete sin,
als ir dâ hât gesprochen,
sô wirt an iu gerochen
swaz mime hêrren ist geshehen.
ich enhan des mannes niht gesehen
der alsô gern erstuerbe.
ob daz iwer bet erwuerbe,
sô muost der lib iu tôt geligen .>-
 <lat mine bet an iu gesigen!
dar nach mir ir beide tuot
alles daz iuch dunket guot,
ob sich mîn lîp nit iwer wert.
iwers hêrren pirs der wirt verzert,
woelt ir daz hohe laster
an mir nit rechen vaster,
unde dar zuo die shande groz.
ich bin an strite iu wol genoz:
ich bin geborn von hoher art .>
sô zorn daz den risen wart
daz sie gein der porten giengen
unde beide die ketenen viengen,
unde zucten sie sô vaste
daz diu brugge nider blaste.
dô daz malfer ersach,
hin zu den sinen er dô sprach:
 <iwer keinr nach mir gange
oder im gewinket mîn stange
daz in diu vart geriwet.
iu beiden si vertriwet
daz nieman mir zu staten stat.
ez enmac nit wesen rat,
ich enwil nit lânger biten .>
dâ mit lief er die risen an
als ein ellenthafter man
unde begunde an sie vaste slahen:
mit der staehelinen rahen
sluog er ûf sie manegen slag.
wol ich daz von im sprechen mac
daz groezer slege wurden nie
danne ûf die risen gienc.
die risen daz nit vertrugen:
ûf malfern sie sluogen
manegen ungefuegen slag.
ein rise soelher slege pflag
daz er twang des malfern
daz er waer ungenern,
wan der hêrre messyas,
der mit im in dem strite was,
der was ein guot geverte.
Malfern den lîp ernerte,
daz er wielt grozer snelle.
Malfer dem huerninen velle
einen slag sô grozen sluog
daz er kume in getruog.
er lute alsô harte
daz er dem gelich gebarte
als er des todes wolte pflegen.
im was sin kraft sô gelegen
daz er mohte sehen noch hoeren.
Nû begunde hohe enboeren
der ander sine stange.
er sprach: < du lebst unlânge,
sit mîn bruoder ist erslagen,
den ich nimmer wil verclagen.
du garnest mînen bruoder .>
mit dem staehelinen ruoder
er vaste gein im swancte.
Malfer dem slage entwancte
unde sluog dem risen einen slef
sô groz daz daz selbe tref
in zucte alsô harte,
unde daz daz horn sich zarte
her dan von dem geriebe.
Malfern geshach vil liebe,
dô er den risen vallen sach,
unde weder horte noch ensprach.
sus wart der strit verendet.
got hete dar gesendet
mit krefte sine helfe groz.
ich waen, malfer genoz
daz er sich hete got ergeben:
dâ von bleib im daz leben.
got tete selbe in den tôt.
dô daz gesach gamelerot,
er sprach zu künec malfern:
 <tote, getar ich noch gegern
daz ich zu dir rite her?
vil hochgelobter malfer,
mîn krone ich entêret,
mîn prîs shame geleret.
ich enwirde nimmer mere wert.
waz sol mir shilt oder swert?
ich enwil nimmer mer gepflegen
daz ich den kristenlichen segen,
tote, nach dime rate enpfie,
unde ich den sach in noeten hie,
unde dem niht zu helfe kam,
des ist mîn prîs an vröuden lam.
awe! wie laesterlichen ich hielt,
dâ dîn lîp vil kummers wielt
unde vil hohen prîs dâ nam .>-
 <tote, du solt nit wesen gram
dir noch mir, uns beiden.
ich enwil niht mê dich sheiden
von mir dâ ich striten muoz.
vuerwar, tote, ich tun dir buoz
dîner stritlichen ger.
strites ich dich sô gewer
daz duz nit mê maht noch wilt,
unde tuon daz in kurtzem zil .>-
 <sô wil ich mit vröuden wesen,
tote, daz du bist genesen:
des halfe dir der maegde kint,
des dri in eime bilde sint .>-
 <tote, du hast war gesaget.
nû wir süln wesen unverzaget
unde wol bereit zu der wer,>
sprach malfer zu sime her,
 <wir enwizzen wa man uns bestat.
swelch man ein liebes vihe hât,
der heize den rueden ziehen
holtzhalb, sô muezen vliehen
die wolve hin ûz der lage.
ich wilz lân an die wage
unde wil gemaches pflegen.
die von mir hie sint tôt gelegen,
von den ich manegen slag enpfieng,
daz dâ von mîn ende nit ergieng,
des half mir diu reine maget,
die ist an helfe unverzaget.
ein wunder groz daz lit dar an
daz got ie geshuof den man
dem diu hut waer von horn.
ist sin lîp von wibe erborn,
sô saehe ich gern daz selbe wîp,
wie gebildet waer ir lîp.
dise sint sô ungefuege:
daz sie ie wîp getruege,
des hân ich deheinen wan.
ich wil den gelauben hân
daz sie des tiuvels muoter truog.
ez waer an gote ein unfuog,
ob er sie gebildet haete
nach sîner hantgetaete .>
Malfer vil vröuden pflag,
dâ er an sîner ruowe lag.
daz wart shier im benomen:
er sach von der veste komen
zwen ungefuege risen.
unglich sie warn disen
die dâ erslagen lagen.
dise soelher groeze pflagen
daz daz her dâ von ershrag
unde vil grozer vorhte pflag.
Malfer nit lânger saz:
sîner muede er gar vergaz
unde gieng gein den risen dar
unde nam ir libes vorne war:
dâ was ir lîp von horne.
Malfer der hochgeborne
groezer sorge nie gewan.
der eine was ein alter man.
ein wîp daz was daz ander.
dem grozen alexander
geshach groezer wunder nie,
danne malfer begieng alhie.
sie begunden von im gahen,
dâ sie die toten sahen
vor in jaemerliche ligen,
dâ in des lebens was verzigen.
sie begunden lute ruegen,
weinen unde wuefen.
ir ruofes stimme was sô groz
daz sie durch diu wolken doz.
sie sprachen: < liebe mine kint,
ich waen, ir dâ ermordet bint,
daz ir dâ kundet slafen.
wafen, iemer wafen
ueber in der iuch hât erslagen!
dâ wirt im unvertragen,
wuerde er iemer uns bekant .>
 <seht, ich sluog sie mit der hant,>
sprach der von portebaliart.
 <ir muezet varn die selben vart
die sie vor iu hant gevarn,
unde wil ich daz niht lânger sparn .>
die stahel ruoten er zoch
ueber daz haubt harte hoch,
unde sluog dem risen einen slag
rehte dâ daz leben lag:
von dem slage erstarb sin lîp.
dô sprach daz ungefuge wîp:
 <awe mir mîner kinde!
nimmer ich die ueberwinde
unde mînen vil lieben man.
kein wîp nie liebern gewan .>
sie lief vaste gein im dar.
ir wurden beidiu augen gevar
glich eim grozen viure.
ir gebarn was ungehiure:
sie sluog ûf in sô manegen slag
daz man ir niht gezeln mac,
unde begunde die dar sô vaste legen
daz malfer von ir slegen
kam in eine groze nôt.
er vorhte, er mueste ligen tôt.
Van des wibes hende
An alle missewende
War malifer sô benotit
Si hete manegen irtotit.
daz wîp sô vaste mit im vaht
daz nie von keinem man sin maht
alsô nah was verborn:
er hete nah den lîp verlorn.
sie vaht reht als sie wuote.
was sie geheizen guote?
daz zeigten niht ir gebaerde:
sie was in der gevaerde
als sie den künec malfern
des todes woelte gerne wern:
sie treib in hin, sie treib in her.
sô tugenthaft was malfer
daz er ein wîp ungerne sluog.
dâ er der slege vil vertruog,
erzuernen in daz begunde,
sô daz an der selben stunde
sich wandelt sin gemuete
unde uebel wart sin guete.
er sluog sie ûf daz horn vel,
daz der slag wart sô hel
daz er ir durch daz herze hal
unde druz daz leben verstal:
von dem slage lag sie tôt.
dô sprach der künec gamelerot:
 <wol dich, herzelieber tote!
du bist liep dem suezem gote:
daz er in sîner trinitat
dir in strite alsô gestat,
daz hân ich vil wol ersehen .>-
 <tote, mir ist von gote geshehen
diu gnade die ich hohe wige.
ich hân ervohten manege sige
unde ervihte noch mit sîner hant
vil manec ungetauftes lânt .>
Wil iuch mit willen nû gezemen
daz ir gerne welt vernemen
wie diu vrouwe gebildet was?
ir hut was gruenr danne ein gras;
dâ was sô groz ir haubet
daz man mirz niht gelaubet;
ir har swarzer danne ein kol.
wart ie man mit ir minne wol,
daz was ein wunderlich geshiht.
ich woelte ir zuo einr vriundin niht.
man kos an der vrouwen dâ
breite stirne, ruhe bra,
ir augen in der groeze wol
als sô ist der mane vol;
ir orn als ein maezlich tor,
diu zunge lâng, dem munde vor,
der pflag grozer wite vil.
von den bruesten ich iu sagen wil:
die warn wol als ein shache.
mit der rede ich mache,
daz man waent, ez si ein luege.
ungerne ich daz maere zuege
ze lâng . ez ist doch zelâng.
ir velles was wenig blâng.
vil durre warn ir wange;
sie het ein nase vil lânge.
ir kinne unde ir vil lângiu kel
warn horn unde nit ein vel;
an armen unde an den handen
lag ein geshaft enblânden;
ir nagel als grifen klân.
vil lenge muost der rugge hân;
ir buch, ir hinder unde ir bein
in ungefueger lenge shein;
sie was mit breiten vuezen.
kunde sie kummer buezen
mit ir minne werdem man,
dâ lag ein groz wunder an.
daz dâ heizet wibes sham,
v . daz ist ir nam,
die was breiter dann ein bern hut.
solt ich ein alsô shoene brut
geben swem ich ir guende,
den man ich snelle vuende
den ich dâ mit beriete
âne groze sine miete.
sus was diu vrouwe geshaffen.
warumme ich tue diz klaffen,
daz sprechent lihte gnuoge.
ez ist nit ein unfuoge,
ob ich iu doch tuon bekant
als ihz an dem buoche vant.
dô sprach der künec malfer:
 <ir hêrren, hoeret alle her!
daz groze wunder merket,
daz ir lîp was sô gesterket,
die ir vor iu sehet ligen,
daz ich mocht an den gesigen,
dâ lit ein groz wunder an.
ich gesach nie ungefueger man
noch groezer an dem libe.
ich kam von disem wibe,
daz wizzet, in sô groze nôt
daz ich binamen waere tôt,
wan daz mir diu veritas
half, daz der lîp genas.
wol hin! wir süln ez rumen,
unde uns nit lânger sumen,
unde mer der valshen heiden
von dem lebne sheiden.
sie stat daz nit vergebne:
sie sheident von dem lebne,
daz ich alsus benoetet bin.
wol balde ûz der enge hin
unde gahen an die wite,
wan ich vil kume erbite,
daz ich kum zu ephesus!
dâ wil ich holn einen kus
ich muoz striten einen strit
harter danne ich ie gestreit.
von jerichonte zu wanereit,
waen ich wol daz iht laze,
er begegen uns ûf der straze
sô ritterliche unde sô shone
des gepriset wirt sin krone.
ich getruwe im wol gehalten vor.
sit wir komen sin durch daz tor,
sô wil ich gar âne angest sin,
diu lânt betalle werdent mîn
diu der künec befamereit
in al der heidenshefte heit;
vil gar an angest ich des bin.
edeln rîter, nû wol hin!
daz wir komen ûz der enge.
swaz ich die vart gelenge,
daz kan mir vröude pfenden.
got mueze mih shiere senden,
daz ich daz lânt beshawe
dâ wont mins herzen vrouwe
Penteselie inne,
diu reine küneginne .>
Nû begunde er gahen vaste,
wan im mit minnen laste
was daz herze beladen.
sin lîp der muoste dicke baden
von sene in sweizes wage.
diu minne kan wol ir lage
dem minne gernden man gelegen.
vil wol wir daz kiesen megen
an malfer dem starken man:
swaz er krefte ie gewan,
diu was im von ir benomen.
Nû was der ellenthafte komen
an einen wol gebreiten plân
shoene unde wol getân.
als malfer den plân ersach,
hin zu den künegen er dô sprach:
 <wir süln hie gemaches pflegen
ich weiz wol daz der gotes segen
mich vil wol behuetet:
er ist sô wol geguetet.
ich wil tuon daz harnash abe:
die slege die ich enpfangen habe
von den risen ungefuege,
swie ich sie doch ersluege,
die tuent mir âne maze we.
seht wie iwer herze ste;
bliben daz ist mîn wille.
hie lit sô vil der ville
daz wir sin wol beraten.
die riter in dâ baten
daz er gemaches pflaege
unde ueber tag dâ laege,
daz gemach sie danne entluede
von der vil grozen muede .>
 <daz wil ich tuon,> sprach malfer.
zuhant begunde dirre unde der
hin gahen gein den dorfen.
dâ wart manec huon geworfen
von rittern unde von knappen.
man sach dâ manegen kappen
veizt die knehte braten.
nie her wart baz beraten
von wine unde von vrisher spise.
der tumme, dar zuo der wise
trunken sô vaste unde azen
daz der muede sie vergazen.
Nû was geslagen ûf daz velt
manic wunneclich gezelt,
dâ die rîter inne lagen
unde guotes gemaches pflagen.
keinen gebresten sie heten,
wan daz sie der unstaeten
minne gar enbaren.
swer kan der minne varen,
der ist in vraun saelden banne.
sie zimt nit werdem manne,
daz er sus entreine sinen lîp.
werder man unde werdes lîp,
swa sich der muost vereintet.
der leben ist wol gereinet.
ich wil nit spechen vuerbaz.
der muede ie der man vergaz
die sie heten dâ erliten.
Nû kamen zuo dem her geriten
rîter gar sunder wafen.
durch gemach hete sich slafen
geleit rennewartes vruht,
unde daz in lieze der muede suht:
pflag er ruwe, des was im nôt.
dô was banchen gamelerot
vür sine pavelun gegan.
sin art kunde in des nit erlân,
er enpfienge die komenden suoze
mit gebaerden unde mit gruoze,
unde vragte sie der maere,
was ir gewerb waere.
Nû warn die selben heiden
mit worten wol besheiden
unde sprachen: < uns hât her gesant
der hêrre ist über disiu lânt,
der werde künec befamereit,
den unpris noch nie versneit,
unde hât vil hohen lob bejaget.
dem hant vür war daz gesaget
die pflagen sîner warte.
ez zimt wol tiefe sharte
vür war der wartluete schilten.
daz sie dâ strites spilten,
daz waz wol an in worden shin:
etliche liten des todes pin.
dâ mîn hêrre daz erhorte
daz was gestriten vor der porte,
harte kleine er daz entsaz.
sô er nû bevindet daz
daz er die kluse hât verlorn,
sô dolt von leide er den zorn
daz im gar vröude entrinnet
unde iemer jamer gewinnet.
saelig rîter unverzaget,
durch iwer guete mir daz saget,
wie ist uns abgewunnen
 (daz ich mit vrage wil bekunnen)
diu wol bewarte kluse?
ab dem wunder groz ich gruse
unde solde shrien wafen .>-
 <die risen warn entslafen
die dâ pflagen der porten.
mit vil kurtzen worten
wil ich der rede ein ende geben:
die risen hant verlorn daz leben.
sie hât erslagen malfer .>-
 <lieber hêrre, wer ist der
der sie des lebens hât entworht?>-
 <daz ist ein rîter unervorht,
unde wart nie shoener man.
woelt ir in sehen, sô get dan!>
dâ mit giengen sie dô dar.
Nû het malfern vil gar
verlân der muede arbeit,
unde was sin lîp vil wol bereit
zu ernste unde zu shimpfe.
mit gesueztem gelimpfe
enpfieng sin lîp die geste.
von erst biz hin zu leste
wurben sie swaz sie solden wol.
sie sprachen: < groze leides dol
dolt sin lîp unde vil swaere,
als er vernimt diz maere
daz ir sit komen in daz lânt.
lieber hêrre, tuot uns bekant,
wannen ir sit oder wer .>-
 <dâ wizzet vür war, ich bin der
des sich der künec nit mac erwern,
ich enwelle betalle in behern
mit gewalte sîner lânde.
beide shaden unde shande
wil ich vuegen den heiden,
unde von dem lebene sheiden
swa ich sie mac gevahen .>-
 <hêrre, sô wil ich gahen
mime hêrren diu maere bringen
daz ir in woellet betwingen.
daz ist ein wunderlich geshiht.
mîner worte suelt ir zuernen niht:
ir hât ein harte kleines her
gein mînes hêrren starker wer:
er kumt mit manegem gaste.
mit leides ueberlaste
vür war werdet ir ueber laden.
manic swert muoz hie in bluote baden,
als erhaben wirt der strit.
nû gebt uns urlaup, des ist zît.
wir süln zu dem künege varn
unde gar diu maer im enbarn.
nû gebt uns iwer hulde.
kein vintliche shulde
der künec umme iuch vershuldet hât,
swie im nû sin ding ergat .>
Dâ sie zu dem künege kamen,
unde er unde al die sine vernamen
daz diu kluse was verlorn
unde die risen den tôt heten erkorn,
daz was im leit unde ungemach.
zu den sinen er dô sprach:
 <wol ûf! wir muezen striten
unde des nit lânger biten.
komen zu helfe dem lânde
unde werben nach dem pfande
dâ von ir herze jamer tuo!
ie der man sol morgen vruo
wol zu strite sin gereht,
ez si rîter oder der kneht .>
zu dem künege sprachen die boten:
 <wir woellen swern bî den goten
daz ir sie baltlich mueget bestan.
mir der warheit wir wollen hân
wol drizec ie an einen man.
awe! wie ser ich im erban
daz sin lîp des taufes pfliget!
sin shoene diu hât an gesiget
swaz ich manne hân gesehen,
unde mac uns wol shade von im geshehen.
sin sterke unde sin ellen
beginnet der heiden vellen
daz ez liehtes wange netzet
unde herze in jamer setzet .>
Dâ sprach der künec befamereit:
 <strit sô gerne ich nie gestreit
als ich tuon mit dem selben man
der gesiget hât den risen an.
dâ von suel wir niht verzagen.
der mînen vanen dâ sol tragen,
ich weiz wol daz der niht verzaget,
ê uns der strit den sig saget.
Pontich von pontichone
der sol dienen sîner krone,
sin lîp getar wol striten.
er hât zu beiden siten
vil dicke den prîs erstriten
unde manege groze nôt erliten.
von potichone potich,
dîn lîp der ist êren rich.
tuo mit dem vanen, swaz dir behage!>
 <daz ich dâ bî tôt gelige
oder ich erstrite den sige .>
dô sprach der künec befamereit:
 <ir suelt alle sin bereit
rehte morne sô ez tage.
merket alle was ich sage:
wartet vaste ûf mînen vanen!
ich enkan iuch niht baz gemanen,
wan weret êre unde den lîp,
dar zu kint unde diu wîp .>
von affrica vilecherat
sprach: < hêrre, hoeret mînen rat,
swie ich doch nit wise si.
ich huete hie werder künege dri.
mit in hie manec rîter ist.
beitet ein kurtze vrist,
biz ir richornen besendet,
des sterke die kristen pfendet
âne shaden an dem libe .>-
 <wizze daz ich nit belibe
nit wan hin biz morgen.
ich enwil nit lânger borgen
mins shaden unde shande.
sie sint doch in dem lânde
uns harte nahe bî
kume ueber kurtzer mile dri.
du hast daz maere niht vernomen
daz sie sint durch die kluse komen,
unde sint die risen tôt gelegen
die der klusen solden pflegen.
vür war die wil ich rechen,
swie ich daz mac gezechen,
wann mir nie grozer leit geshach .>
aber der affricane sprach,
der hoch gelobte becherat:
 <daz ich iu riet disen rat,
daz tete ich âne smeichen.
ez sol mins vanen zeichen
vaste bî dem iwern sweben.
ich getar wagen wol daz leben
unde nimmer von iu entwichen
an velden unde an tichen:
woelt ir, ich wil sie vor bestan.
sô manegen rîter ich hie hân
daz sie entrinnen muezen
oder iwer laster buezen,
unde ist daz gelt nit wan der tôt .>
Befamereit sich dô bot
zu nigen sinen handen
unde sprach: < von lasters banden
wilt du mich enbinden gar,
unde setzen wider in die shar
der dâ pfliget vrau êre .>
Was sol ich sprechen mere?
ez was komen an die zît,
daz solde werden der strit.
der tag durch die luefte brach.
Befamereit zu in allen sprach:
 <wol ûf mit mir, swer si bereit!
von uns manec helm wol becleit
noch hiute wirt verhawen.
wir süln dienen werden vrouwen
nach suezer minne lone.
Potich von potichone,
wol balde mit mir dane!
hohen prîs sol dir mîn vane
hiut in dem strite erwerben,
unde von dir vil kristen sterben.
alsus solt du in vueren,
ûf vinde vaste rueren.
als sie dîn auge erblicke,
niht von der geshiht ershricke!
welle ieman gein uns sprengen,
sô suellen wir uns mengen
under sie vaste harte.
wizze daz ich dîn warte
mit stichen unde mit grozen slegen.
wir süln den lîp vil vaste regen
unde toeten vil der kristen .>
die heiden wenig wisten
daz malfer der sterke pflag
dâ von manec heiden tôt gelag.
Nû hoert was taete malfer.
dâ was gein strite im alsô ger
daz er sich wenig sumde
unde die leger stat dâ rumde
dâ er zwuo nacht was gelegen.
nû sprach er: < hêrre got, dîn segen
sol unser pflegen mit der kraft,
daz wir hie werden sigehaft .>
er sprach: < haltet gar stille!
hoeret was si mîn wille.
wir süln ruefen dise krie,
den namen penteselie.
nû süln wir niht vaste gahen,
untz wir komen sô nahen:
sô süln wir vaste rucken dar.
dâ mit ershrecken wir sie gar,
unde wirt zerbrochen in daz her,
daz sie verzagent an der wer .>
dô malfer daz gar geshuof,
dô hiez er sîner krien ruof
rufen vasten gar die sine.
hin ûf die sarrazine
liez er laufen vil vaste
mit manegem werden gaste,
unde durchbrach daz groze her.
Nû tete vil ritterliche wer
der unverzagte befamereit,
der nach prise vaste streit.
der künec von jerîchente
brahte sure presente
den kristen mit grozen slegen,
unde die dar sô vaste legen
daz von den slegen dicke
vil groze viures blicke
von herten helmen sprungen.
die kristen nach beiden rungen:
dort nach dem paradyse,
hie nach der welte prise.
hey! wie die kristen vahten,
dâ sie sich gar vlahten
under die heiden in den strit!
dâ begunden sie zu beider sit
nach prise vaste ringen
man horte diu swert dâ klingen
sô lute daz vil hamere
niht machten daz getamere
dâ man vil kezzel worhte.
Befamereit der unervorhte
vil vaste sluog unde dar zuo stach.
des tages man in dicke sach
der kristen rotte zerbrechen.
soelt ich sin lop gar sprechen,
sô wart nie man gelobet baz
der durch prîs ie tyost gemaz.
den lib er vaste ruorte.
der kristen er vil zerfuorte
dâ sie nach prise harte striten.
vil helme wart von im versniten,
unde doch der man nit drunder starb.
Befamereit mit vlize warb
daz durch prîs sin werdes leben
wuerde dem tode dâ gegeben.
der bî im des vanen pflag,
tete manegen stich unde slag:
von potichone künec pontich,
der werde sueze lobes rich,
Befamereit entweich nie vuoz.
gab im guot wib ir gruoz,
des kunde wol sin dienst gern.
diu wîp süln den gewern,
der sunder valsh in dienst tuot,
ob dienst enpfahen wil ir muot.
Dise künegine vorhten nit den tôt.
der werde künec gamelerot,
der gepriste von marroch,
hatte gemachet manic loch
durch helme unde durch die shilte.
mit gesihte er dâ hin zilte
dâ der künec befamereit
mit den kristen vaste streit
unde vil der sarrazine:
dar kerte er unde die sine.
er begunde vaste gahen.
vil sure was daz enpfahen
als sie ein ander enpfiengen.
swaz tyost under in ergiengen,
die warn toetlich unde vil starg.
ietweders ellen sich dâ barg:
prîs daz was ir beider ger.
dâ sie vertaten gar diu sper,
dâ muosten sich shiere sheiden
diu swert her ûz den sheiden,
diu wurden vaste dar geslagen.
ir strit der tohte keime zagen:
sie gerten prises harte.
dâ von wart manic sharte
den helmen unde den shilten.
des spils sie dâ spilten
daz engalt nit mere
wan beidiu lib unde êre.
der strit werte under in beiden,
biz daz vil nah der heiden
wolte dem kristen an gesigen.
des kristens kraft was nah gedigen
daz er was worden âne maht
unde vil blueclichen vaht.
als er die muede an im vant,
dâ begunde er sprechen sa zehant:
 <hilf mir, helfrîcher krist,
ob du uns genaedic bist,
unde tuo daz in kurtzer zît.
du weist wol daz ich disen strit
strite, hêrre, in dime namen.
dîn gotheit diu muoz sich shamen,
ob ich verliese hie den sige.
Mahmet an vröuden hohe stige,
ob ich sigelos gelege
unde er des siges pflaege .>
Nû sante gameleroten
got sinen suezen boten,
der im brahte niwe maht
unde daz er anderweide vaht,
als erz von erste begunde.
dar nach in kurtzer stunde
dâ wart ez malfer gewar
unde begunde gahen dar.
dâ befamereit daz ersach,
zu gamelerote er dô sprach:
 <nû wert mîn leben unlânge.
dâ kumt der mit der stange
unde wil nemen mir den lîp.
nû êre an mir guotiu wîp,
die sint vil wol êren wert.
ruoche enpfahen mîn swert
unde mich vor dem tiuvel nern,
mîn leben vor dem tode wern .>-
 <daz wil ich tuon, vil saelig man,
als ich mac unde beste kan,
oder bî dir tôt geligen,
mac nit mîn bete gesigen,
wann dîn herze ist tugende rich .>
von potichone künec potich,
der dâ den vanen vuorte,
dar ûf malfern ruorte
unde stach den vanen daz er zerbrach.
dâ diu tyost von im geshach,
Malfer hin nach im swancte,
daz er dem slage entwancte:
des gelâng im baz danne wol.
sin leben waer des todes zol
dâ gewesen âne zwivel.
sin gebaerde was unsivel:
er jagte nach im ûf die vart.
der künec von portebaliart
manegen ûf der verte sluog,
der wenig shulde gein im truog.
Nû gahte dar gamelerote
dâ malfer, sin lieber tote,
streit mit zornes muote.
von sines stahels ruote
lag dâ manic heiden tôt.
dô sprach der künec gamelerot:
 <
Malfer, vil lieber tote,
ich bin unser saelden bote.
du solt die heiden lazen leben.
des lândes hêrre hât mir gegeben
ûf unser gnade sin swert .>-
 <tote, swes du hast gegert,
daz sol gar zu rehte wesen.
ich wolte ir keinen lân genesen,
biz ich den selben vunde
der ze lebene mir vergunde
unde ûf mich mit dem vanen stach.
von man nie sterker stich geshach
danne was diu selbe tyoste.
darumme sins verhes coste
wolt ich im benomen hân.
pfettern, daz si durch dich verlân!>
alsus der strit gesheiden wart.
Die vuorn dâ des todes vart,
ich kan iu nit benennen sie
die vil ritterlichen hie
hant durch hohen prîs gestriten.
daz buoch die sage hât vermiten,
des muoz ich ez lazen ungesaget.
Der werde rîter unverzaget
von jerîchente befamereit
her zu malfern reit
unde sprach: < saelig rîter guot,
iwer gnade an mir tuot
daz ich mit mir vuere die toten dan .>-
 <ich tuon ez gerne, saelig man.
heiz die wunden vuern dar
dâ man zu rehte ir neme war.
sie muegent deste baz genesen .>-
 <sit ez wil dîn wille wesen,
sô geshiht ez in kurtzer stunt .>
sie waern tôt oder wunt,
von in wart daz velt gar bloz.
wol drizig künege unde ir genoz
hete malfer dâ erslagen.
von leide wolte nah verzagen
von jerîchente befamereit;
des twang in nach gendes leit.
Dâ sach der künec malfer
einen toten vuern her:
daz was der künec macherat,
der manege ritterliche tat
des tages hete begangen.
sin tôt shuof wibes wangen
daz augen wag sie natzte
unde ir herz in jamer satzte.
dâ in befamereit ersach,
harte jaemerlich er sprach:
 <awe iemer unde awe!
oeheim, daz ich nû nimmer mê
gesihe dînen werden lîp!
vil dienstes hant diu werden wîp
verlorn an dime libe.
hey! was geshiht dem wibe
der rîter du bist hie gewesen!
sie mac vor leide nit genesen;
daz ist gein ir mîn vorhte.
swer dînen tôt hie worhte,
des lîp ellens muoste pflegen.
wer kunde den prîs sô verre wegen
vür manegen der ist lebende?
werdiu wîp dir wâren gebende
durch dînen dienst der minnen solt.
awe! daz du noch vulen solt,
edel rîter ûz erkorn!
was hât diu minne an dir verlorn!
wie kunde ir lon dich gruezen!
getriwe wîp nû muezen
ritters dienste sin gehaz.
Mahmet sîner gnade an mir vergaz,
dâ dîn reiner lîp lag tôt.
des sol ich hân lânge wernde nôt,
die nieman erwenden kan .>
Gamelerot sprach: < saelig man,
hoere der klage! der ist gnuog.
ez ist an dir ein unfuog:
man sol sin leit ze maze klagen,
sin liep mit triwen nahe tragen.
dâ von la die klage sin!
diu gotes gnade ist worden shin
an sîner armen kristenheit,
daz die sô gar der tôt vermeit.
wir sin vrish unde wol gesunt:
unser keim wart nie ein vinger wunt,
unde sin ouch gar ob gelegen.
alsus kan got der sinen pflegen.
man spurt wol daz messyas
bî uns in dem strite was.
Mahmet dar zu tervigant
die sint iemer geshant:
unser ist kume ein hantvol,
unde hân dem tode ze zol
manegen sarrazin gegeben,
unde hân wir alle noch daz leben:
unser keinr hie erstarp.
den sig uns gotes kraft erwarp;
anders waer ez ungeshehen.
Befamereit, nû ruoche verjehen
wie ez dir si ergangen?>-
 <dâ bin ich iwer gevangen
unde sol leisten swaz ir welt.
swaz iwer munt mir vür gezelt,
daz bin ich vil gerne tuende.
swes si mîn herze muende,
ich wil mine viantze
doch gein iu halten gantze
unde sin in iwerm gebote .>-
 <nû hoert, herzelieber tote,
dirre man der wil nit wenken,
sîner triwe wol gedenken,
ern welle sie staete hân.
wir hân im den shaden getân
den er nit ueber winden kan:
manegen wol gepristen man
hât er verlorn unversholt .>-
 <swaz er shaden von mir dolt,
daz ist mir herzelichen leit.
ich sage iu, künec befamereit,
lat mich ûz hazzes zorne!
ich sheide von iu biz morne
unde wil iuch ergetzen wol
iwerr shaedelichen dol,
die ir von mir hât erkorn.
ir hât hie manegen man verlorn,
die werden nimmer ne lebende .>-
 <waer ich dâ wider strebende
unde ihz sunder dankes taete,
sô waer mîn triwe unstaete
unde hiez ich unbesheiden.
ich wil gerne iu beiden
dienen swaz ich guotes kan:
des bin ich iwer dienstman .>-
 <
Du sprîches wol, nû tuo baz
unde ruoche mir raten daz,
wie ich kome in asyam.
dâ ist mîner saelden lebender stam,
diu künegin pentesilie .>-
 <awe! hêrre, diu krie
mine sinne gar betorte:
als ich die krie erhorte,
ich wande vür war ie sa,
daz waer von melitropia
ein her komen in daz lânt.
ich wande gewinnen diu pfant,
dâ von prîs sich merte,
unde sie ein laster lerte.
nû sagt, mir hêrre malfer,
ist iwer herzelichiu ger
nach pentesilien minne?
daz sint nit wise sinne.
ir mueget nimmer komen dâ hin.
dâ von wandelt den sin
daz ir iht mê sô vaste wuetet.
swie vaste der man sich huetet,
sô dolt angest doch der lîp.
Malfer, suezer man, belip;
daz ist mîn rat unde mîn bet .>-
 <swaz ich dir leides ie getet,
daz ist mins herzen klage.
wizze vür war daz ich dir trage
holdes herze, befamereit.
wis ledig dîner sicherheit,
die du mir, hêrre, gehieze,
daz ich dich leben lieze.
ich enwil dich nihtes twingen
mit keinr slahte dingen
unde wil doch beliben niht.
swaz ûf der verte mir geshiht,
mich sol der engel cherubin
âne angest bringen dâ hin.
ich weiz wol daz er war lat
daz er mir gelobet hât .>-
 <sô hât mîn rat ein ende.
dîn got dich dâ hin sende
swa hin dîn wille sige.
ûf dine vueze ich dir nige
der gnade die du an mir begast,
daz du mich, hêrre, ledic last .>
Nû sprach malfer zehant:
 <
Befamereit, ade co comant.
ich wil varn an mîn gemach .>
ûf man dâ slahen sach
vil manege pavilune
juncherren unde garzune.
die knehte taten ander:
der eine unde dar zu der ander
nach der lipnar vaste wurben,
daz diu ros unde sie iht verdurben.
dâ man die pavilune ûf geslug,
zu trinken unde zezzen heten gnuog
die rîter, dar zu die knehte,
ietweder nach ir rehte.
dâ sie des vil gepflagen,
ein ding sie dar nach wagen
daz sie die ruwe entluede
von ir grozen muede.
dô malfer vaste entslief,
der engel cherubin im rief
unde sprach: < du solt wachen,
dîn herze gein vröuden machen;
daz enbiut dir diu trinitat.
unde swaz man dir geheizen hât,
daz wil ich dir gar war lân:
in kurtzer vrist wirt daz getân .>
der engel sa verswant vor im.
Ich enweiz nû wa ich die sinne nim,
wie ich diz maer bringe dar
wie künec malfer gevar
unde wie er sime dinge tuo;
dâ hort arbeit zuo.
nû wil ich aber sprechen mê
als ich hân gesprochen ê,
unde bringen gar anz ende,
wie künec malfer gewende
sine vil grozen arbeit,
die er durch ir minne leit
die im in dem herzen lag:
beide nacht unde den tag
kunde er ir vergezzen nie.
nach slafe sach er daz ûf gienc
der tag unde durch diu wolken brach.
hin zu den rittern er dô sprach:
 <wol ûf! wir suln ez rumen
uns hie nit lânger sumen .>
dâ mit vür er sa von dan
unde mit im manic werder man.
dô er dâ gelegen was,
swaz cherubin im vor gelas,
als im von gote was enboten,
daz seit er gameleroten,
dâ sie kamen ûf die straze.
nû was in vröuden saze
sin herze unde sine sinne.
hin gein der küneginne
begunde er vaste gahen.
dâ sin augen dâ gesahen
daz er shier was komen dar,
dâ begunde er vaste nemen war
 (mit den augen vil dicke
tete er vil manege blicke),
wanne ez waer mitter tag.
ûf daz zil sin vröude lag,
als im gelobte cherubin.
Nû was er nahe komen dâ hin
daz er die reinen solde sehen,
der er sins herzen kunde jehen.
nû saz ob einem brunnen
ein wider glast der sunnen:
vuenf hundert vrouwen oder mê.
dâ stuonden bluomen unde kle,
dar zu harte shoenes gras;
dâ der vrouwen ruowe was,
dâ was ein anger gruene.
Vrau minne, dich suene
mit den vil gelieben zwein!
mache ûz den beiden ein ein!
du solt ergetzen sie ir shaden.
Minne, du hast sie beladen
mit minne vaste lânge stunt.
Minne, swen du hast verwunt,
wizze daz er kummer treit,
swer gernden glust zu herzen leit.
ez krenket vaste sine,
swer gert verrer minne
unde ir gewinnet kuende.
Minne, ez ist dir suende,
ob sie dîn trost verderben lat,
sit daz gliche ir herze stat.
Nû was der künec malfer
mit vil herzeclicher ger
dar komen alsô nahen
daz sin augen sahen
die vil wunneclichen shar.
nû stuont er unde nam des war
welhes waere pentesilie.
ale vo devie,
la den shoenen sehen die shoenen!
ir shoene wil ich kroenen
mit kurtzen worten wâren.
alle die dâ wâren
moehten niht sin geshoenet baz.
got in vil guotem muote saz,
dâ er die shoenen vil werden
hiez zu menshen werden.
vrau minne, heiz shawen
den man, dar zu die vrouwen:
wie sol sie geshoenet sint,
alle shoene ist gar win wint
wan die lit an disen zwein.
swer ie gesach wie diu sunne shein
in dem genner ûf den sne,
der glast tuot den augen we.
von ir shoene shein ein shin,
der gesunden augen gab den pin
daz er begoz diu wange,
wolt er dar sehen lânge.
Nû kam der shoene malfer
mit vil herzelicher ger
her zu der maget gegangen.
wie er dâ wuerde enpfangen
von der künegin von ephesus?
suoze, unde gab im einen kus
daz kein kus nie suezer wart.
der künec von portebaliart
dâ gein sin danken niht versweig:
mit zuehten er der vrouwen neig,
ir hant er in die sinen vieng.
diu shoene mit den shoenen gieng
mit ein ander unde niht besunder.
dâ gieng von shoene ein wunder.
die shoenen nider sazen;
ir shoene die rîter mazen
unde jahen mit gemeiner giht,
sie gesaehen nie sô shoenes niht
von manne noch von wibe
joch an keines menshen libe.
die vrouwen die dâ wâren
kamen mit ir, die klaren;
die rîter zuo den sazen.
dewederhalb sie vergazen,
sie enredten manege rede guot.
ob under in zwein sich dâ ein muot
vereinet, daz was der minnen rat.
Vrau minne, ich wil iwer tat
hie, waene, mit worten ruegen.
wie mueget ir daz gefuegen
daz ir die liebe unde den haz
bringet samt in ein vaz?
dâ lit ein michel wunder an
daz diu vrouwe unde der man
ein ander hazzen begunden
unde doch des nit erwunden,
sie enleisten daz gebote,
daz in geboten was von gote,
daz sie mit ein ander bliben
unde mit liebe ir zît vertriben.
Nû beginnet lihte etteswer gedenken,
sin kunst diu kan hie wenken:
wie moehte haz unde minne
eim vazze gewesen inne?
daz wil ich iuch lân hoeren
unde der rede niht toeren,
biz ich iuch bringe ûf die vart
daz liebe unde haz vereinet wart.
Diu reine valshes vrie,
diu künegin pentesilie
sprach: < lat iuch des gezemen
daz ir mich ruochet vernemen,
wie ich her komen bin:
der here engel cherubin
gebot mir von gote her.
vil werder künec malfer,
daz ist geboten mir von gote,
unde was cherubin der bote,
daz ich zu manne iuch neme.
ob iuch, hêrre, des gezeme,
mînen muot wil ich iu enbaren.
ir muezt mit mir eine varen,
unde iwers hers nieman mer.
daz muoz tuon den wider ker,
swa sie got beleitet hin.
swie nû ste iwers herzen sin,
daz suelt ir in kurtzer stunt
uns offenbare machen kunt .>
Malfer vil shone sprach:
 <mine triwe ich nie zerbrach
an keinr slahte sachen.
mîn prîs der mueste swachen,
ob mich untriwe ruorte.
die ich von lânde vuorte,
swa die âne mich beliben,
sô waer ich abe der pfat geshriben
dâ staeter muot ist staete.
ê ich den valsh in taete,
ich woelte ê tôt geligen.
in shame waer gedigen
mîn prîs unde mîn vil hoher art .>
 <kunc von portebaliart,
sô welt ir hie nit bliben
unde anderswa gewiben,>
sprach pentesilige,
 <iwern hulden ich, hêrre, nige.
ich wil wider zu lânde varn .>-
 <iwer vart die sol ich bewarn,
die ir welt tuon gein ephesus,
ez waer gewesen judas kus
den ich, vrouwe, von iu enpfie .>-
 <her malfer, ir welt mich hie
sunder dankes nôt nemen.
des ensol iuch nit gezemen
daz ir mich iht notzoget.
Altissimus, der ist mîn voget,
der setzet iuch zu buoze
daz ir von sime gruoze
sit iemer gar gesheiden.
ez ist under uns beiden
ein haz bî der minne.
rihtet iwer sinne,
daz ir mich iender rueret
oder undankes vueret,
welt ir sin mit gemache.
iwern prîs in shame ich mache,
unde wirt iu shiere daz bekant .>
sine hende nam sie in ir hant
unde dructe in alsô harte
daz er sich anders varte
unde wolte sterben nach.
sie sprach: < iwer kraft ist swach,
unde wirt iwerm lebne mat .>
künec malfer die vrouwen bat
daz sie in leben lieze.
er taete swaz sie in hieze
mit gantzen triwern staete.
Was dô diu vrouwe taete?
sie sprach: < künec malfer,
dâ gebt mir iwer triwe her,
swaz ich wil daz ir daz tuot.
hân ich beswaeret iu den muot,
des wil ich iuch ergetzen
unde in hohe wirde setzen .>
Malfer sprach: < vil reiniu maget,
ez ist dicke daz gesaget
daz ein harte krankes wîp
eines starken mannes lîp
mit gewalte hât betwungen.
alsam ist iu gelungen
an mir: ich bin ueber komen;
al mîn prîs ist mir benomen,
unde wil ich des kleine warn:
swar ir welt dar muoz ich varn .>
 <sit im nû alsô sie,>
sprach diu kungin pentesilie,
 <sô suel wir uns nit sumen
unde ditz wesen hie rumen.
des gib ich iu zu lone
vil manege rîche krone
 (iwer vart ist nit umme sus),
als ir komet zu ephesus,
dâ man iuch shone enpfahet.
kein stat ir nie gesahet
diu muege wesen ir genoz .>
Ist daz niht ein vröude groz,
daz johannes ewangelista
geruohte wesen byshof dâ,
der uns vil genaden gab?
er gieng lebendig in daz grab,
der reine unwandelbaere,
von dem daz grab was laere,
dô man in drine suohte.
got des hintz im geruhte
daz er im alsô lebende
daz paradys was gebende.
er getruwet nieman alsô wol
dâ er die marterlichen dol
an dem kruetze durch uns dolte:
sine muoter er nieman wolte
bevelhen dann johanne,
dem reinen suezen manne.
dâ behielt ein maget die andern maget.
sie sint beide unverzaget
an helfe; swer der an die gert,
der wirt sa von in gewert.
diu sueze maget maria
gebar einz des sint tria.
daz wort tria daz sprîchet driu.
hoert wie sint genamet diu:
vater, sun, der here geist.
disen vil reinen volleist
braht maria in die welt.
diu driu wurden sit ein gelt
daz wir von dem tode kamen.
Gabriel den selben samen
der maget mit worten saete.
der werde, reine, staete
Johannes sach gar die taugen
die keines menshen augen
gesehent noch gesahen nie.
got johannem wizzen lie:
swaz iemer wirt oder ie wart,
daz wart slafende im enbart.
Johannes der valshes vri
hât an apocalipsi
geshriben manec wunder groz.
vil pfaffen ist der kuenste bloz,
die doch waenent kuennen vil.
Hin wider an daz maer ich wil
unde sagen gar den hin ker,
den tete künec malfer.
der reine dâ nit enlie,
zu sinen geverten er gienc
in grozen herzeleiden
unde sprach: < von iu daz sheiden
wil mich nit bî vröuden lân.
habt iu swaz ich guotes hân.
ich hân goldes harte vil,
dâ mit ich iu lonen wil.
daz teilet gar geliche
unde vil minnecliche
mit ein ander, nit gesundert.
iwer sint nit wan hundert:
dâ wirt dem man tusent marg .>
an dem sich ie shande barg
sprach: < hêrre gamelerote,
mîn herzelieber tote,
la dine triwe des gezemen,
ruoche sie in dîn geleite nemen.
âne zwivel ich des bin,
du bringes sie mit êren hin
unde gar âne alle shande.
als ir komet zu lânde,
sô suelt ir von mir gruezen
Willehelmen den vil suezen
unde mine basen sin wîp.
ich weiz wol daz ir beider lîp
gerne hoeret mînen prîs.
ir suelt dem werden markis
rehte sagen gar mîn leben.
dâ mit suelt ir mir urlaup geben.
ich ergibe iuch alle gote .>
dô sprach der künec gamelerote:
 <tote, ich wil sie vueren
daz sie nimmer kan gerueren
shade noch leitlicher pin.
daz habe ûf die triwe mîn,
daz ich sie bringe in daz lânt,
daz in die habe ist bekant,
diu gein proventze dâ gat.
mîn lîp vil wol bekennet hât
was ûf alytshantz geshach,
dâ manegem rîter ungemach
mit grozen slegen gefueget wart.
Baldewin unde rennewart
toten dâ manegen heiden.
des wart mit herzeleiden
bevangen vil manic wîp
durch minnegerndes ritters lîp .>-
 <gnade, künec gamelerot.
ê warn sie in vorhtlicher nôt.
dâ von sint sie enbunden,
unde vil gar ueberwunden
swaz mohte in gewerren.
tote, dich unde dise hêrren,
die hie mit uns beiden sint,
der mueze pflegen der maegde kint
unde an saelden wol bewarn!
nû wil ich vo iu hinnen varn
unde jamers pflegen lânge.
mîn harnash unde die stange
wil ich mit mir vuern dan,
unde niht mer swaz ich ie gewan .>
mit jamer er dô von in shiet.
wie ir hinvart geriet?
vil wol; alsô ist mîn wan.
diu künegin kunde des nit lân
unde ir vrouwen vil klaren,
die mit ir dar komen wâren,
vil suoze dâ in allen nigen,
dâ gein ir danken was nit verswigen.
Malfer unde sine amie,
diu reine pentesilie,
mit handen sich dô viengen.
hin an ir shif sie giengen.
dô daz der shifmeister gesach,
harte vroeliche er sprach:
 <bensaveni, roi malfer!
sit ir durch den wir vuorn her?
hei! was iu saelden ist beshert
unde grozer êren wider vert
von der suezen kuenigin!
getruoget ir ie leides pin,
daz wirt iu vil gar benomen,
als ich diu maer hân vernomen.
nie manne an wibe baz geshach .>
Malfer vil shone sprach:
 <meister, iwer trost ist guot.
mîn lîp, mîn herze unde der muot,
diu sint vil gar ir eigen.
mîn vröude mac sich neigen
unde ouch vil wol hoehen gar .>-
 <daz tuon ich gerne, kum ich dar
dâ ich vrouwe bin genant.
hohe krone unde witiu lânt
die gib ich iwern henden,
des kan nieman mich erwenden.
nû enpfahe mine triwe des:
ich was genant amazanes
unde hatte nit wan eine brust,
als dise vrouwen . die verlust
verlos ich, dô des got gezam
daz ich die botshaft vernam,
ich soelte dich zu manne nemen.
sin guete kunde ie sa gezemen
daz mir diu eine brust verswant
unde zwa an mime libe vant.
die vrouwen die hie stant
nit wan eine brust noch hant
unde swaz ir in den lânden ist.
daz bevindes du in kurtzer vrist
daz ich die warheit hân gesaget.
al die wile ich bin ein maget,
sô hân ich sterke harte vil,
als ich mit dir erziugen wil:
du weist wol daz ich mit einr hant
âne wêr dich vaste bant.
als ich aber wurde ein wîp,
sô hât die kraft nit mîn lîp;
daz ist mins geslaehtes art .>
Nû muote malfern hart
daz sie der heymliche gewuog.
vil lihte sie unsanfte truog
ir magtliche harneshar.
nû gedahte er: < unde kume ich dar
daz mit vuoge mac geshehen,
dest war, ich laze dich gesehen
daz mich dîn sterke niht betwang.
ich tuon dir einen bette swang
daz an dem rugge du gelist
unde âne wer dich mir ergist .>
dâ diu shimpfrede geshach,
Malfer an die vrouwen sach
unde sprach: < du hast an mir den sige.
swie grozer sterke ich pflige,
sô wil ich mich doch dîn nit wern.
vrouwe, ich wil dir tiure swern
daz der blig mîn herze bant,
dâ ich dich mit den augen vant.
daz riet mir vrau minne,
daz ich herze unde sinne,
vrau, dir gab vür eigen.
nû ruoche an mir erzeigen
dîn wipliche reine:
meine mich, als ich dich meine!
mîn triwe ist gein dir alsô guot
daz der lîp betalle tuot
swaz du wilt, daz ich mac.
wenne sol ich geleben den tag,
Minne, daz dich des gezeme
daz mîn leit ein ende neme?
des erbite ich harte kume
daz ich daz mer rume.
vil sere mich des verdruezet
daz daz shif sô sanfte vluezet,
daz wir trage komen drabe .>-
 <suezer man, nû sich die habe,
dâ wir vil shiere lenden
unde sich unser leit sol enden .>
Dâ des shiffes marnaere
erhorte disiu maere,
die riemen sie vaste ruorten.
daz shif sie balde vuorten
daz ez in die habe kam.
diu künegin malfern nam
unde vuorte in ûz an daz lânt.
diu vrouwe vil ir luete vant:
die warn gein ir komen dar.
der kuenige was ein michel shar
unde der andern rîter alsô vil
daz ich die zal nit sagen wil,
wan ich hân ir nit vernomen.
manic pfaert was den vrouwen komen,
die sie solden riten.
Malfer der bat sie biten:
er wolte nach sime harnash gan
unde daz nit underwegen lân.
 <ez muoz mit mir von hinnen.
vrouwe, heiz mir gewinnen
balde einen starken wagen,
der ez wol muege tragen .>
Diu vrouwe dô des nit enlie.
hin nach dem harnash er gienc.
er huob ez ûf dâ ez dâ lag.
Malfer der sterke pflag
daz er ez alsô ringe truog,
als ein wîp treit einen kruog
der gar ist wazzers laere.
daz harnash ist doch sô swaere,
soelten ez tragen zehen man,
sie giengen ungetragen dan.
der wagen was komen shiere,
unde giengen vierstunt viere
starker ros in den siln.
die rîter begunde beviln
daz er sô grozer sterke wielt.
diu künegin an der warte hielt,
wenne malfer waer gereht.
 <du kanst sin rîter unde kneht,>
sô sprach diu küneginne.
 <ez gelustet mine sinne,
Malfer, daz ich versuoche,
ob des mîn sterke geruoche
daz ihz lege ûf den wagen .>-
 <du solt dar an niht verzagen,
swes geluste dînen lîp
ze tuonne . daz tuont alliu wîp:
daz niht ir wipheit shendet,
niht anders sie ez wendet,
sie envolle vuere ir ger .>-
 <vil herzelieber malfer,
dîniu wort snident sere.
ich engehorte man nie mere
sô nahe gesprechen wiben.
Malfer, ich wil lazen bliben
mînes herzen gernden muot.
hêrre, swaz dich dunket guot,
daz wil ich tuon unde dar zuo lân.
habe ich mit rede missetan,
daz kan mich riwende sin .>-
 <la, vrouwe, dînen klagenden pin:
du hast nit missesprochen
noch keine zuht zerbrochen.
du solt an vröuden niht verzagen .>
dâ mit leit er ûf den wagen
die stange unde daz harnash gar.
dem werden was gezogen dar
ein oersh vil starg unde vil hoch.
den alle missewende vloch,
nit wan an den satel greif
unde saz druf âne stegereif.
Dâ der werde ûf gesaz,
der tugenthafte nit vergaz,
ern hieze den wagen dannen varn
unde nit daz haben lânger sparn.
die gelieben bî ein ander riten.
die werden rîter nit vermiten,
die vrouwen namen sie in ir pflege
unde pflagen ir ûf dem wege
biz hin zu ephesus in die stat.
Pentesilie malfern bat,
er soelte zu dem tuom erbeizen.
diu künegin hete geheizen
den byshof daz er gein im gienge
unde mit anphange in enpfienge.
dâ wart ein michel gedrang:
er waer kurtz oder lâng,
er waer groz oder kleine,
die rîter alle gemeine,
die alten mit den jungen,
zu malfern vaste drungen,
daz sie in wolten gruezen
mit reinen worten suezen.
dô geshach daz enpfahen,
unde sie sine shoene ersahen
unde an im die liehten blicke,
dâ wart im gewuenshet dicke
vil saelden unde vil êren.
 <vrouwe, du solt mich leren
was ich tuo unde was ich laze:
des lere mich die maze .>-
 <daz tuon ich gerne, saelig man,
swa ich mac oder dâ ich kan.
sô du in daz muenster kumest,
an dîner saelden du dir vrumest.
Johannem ewangeliste
den sende ich hin zu kriste,
daz er gnaedig si uns beiden
unde uns vor herzeleiden
durch sine guete bewar .>
Nû warn sie ouch komen dar.
dâ der anevang geshach
unde man gesang unde gar gesprach
swaz man dâ singen solde,
Malfer nit lazen wolte,
ern taete swaz man im geriet.
dar nach er ûz dem muenster shiet.
bî handen sie sich namen.
dâ sie ûf den palas kamen,
diu künegin dô niht enliez,
vil ir kamerern sie gehiez,
daz sie malfern pflagen wol,
als man eins küneges pflegen sol.
in ein kemnaten sie gienc.
diu reine sueze dâ niht enlie,
ir muot waer an vröuden hoch.
die reise kleit sie abe zoch
unde leit an sô richiu kleit
daz wîp nie rîcher an geleit
danne disiu kleider wâren.
nû truog man dar dem klaren
ein alsô wol geworht gewant
daz sô spaehes sniders hant
nie genate noch gesneit.
unde man sie bî ein ander sach,
wib unde man gemeine jach,
dâ waer der shone ueberlast.
sus jach der heimliche unde der gast,
der hohe mit dem swachen.
manic rilich stuollachen
ueber die plumit was gespreit.
dô daz eszen was bereit,
man truog ez ûf den palas.
swa dem man gestuolet was,
zehant gieng er sitzen dar
Malfer nam vil guote war
des dâ die künege sazen:
der gegen stuol was in gelazen.
künec malfer dô niht enlie,
hin vür die künege er gienc
unde bat sie alle vröuden pflegen
unde gar leides sich bewegen.
ir warn zweinzig unde dri.
was der andern rîter si,
die wil ich lazen âne zal.
er waer brun oder val,
rot, swartz oder wiz,
sie heten alle grozen vliz
geleit an kleider vil guot.
dâ wart ein herze hoch gemuet.
Tusent vrouwen sazen dâ.
der selben was deheine gra.
sie hatten alle reine tugent,
gnuoge in getageter jugent.
etliche dô dâ wâren
in vier unde zweinzic jaren.
gnuoge warn juenger gar
unde alsô minneclich gevar
daz sie nit shoenr mohten sin.
Pentesilien liehter shin
sô klare von ir glaste
der nach ir shoene erlaste.
die rîter unde die vrouwen
begunden ein ander shawen
taugenlichen mit blicken.
daz blicken kan bestricken
diu herze unde die sinne.
daz reizen machet diu minne.
sie ratet hin, sie ratet her,
biz dâ sô groz wirt ir ger
daz siez nit gelazen megen.
ir strik kan die minne legen
daz ir nit entrinnen kan:
ez si daz wîp oder der man.
Ich wil der bî rede hoeren
unde doch daz lazen hoeren,
die ûf dem palas sazen,
was die wunders azen.
der arme unde der rîche
heten ez gar geliche:
man az daz wilde mit dem zamen.
swaz tiere unde vogele hât namen,
daz sach man in allen geben.
Malfer mohte gerne leben
unde sin der vröuden soldier.
man sach dâ nieman trinken pier,
man trank dâ win unde klaret,
syropel guot unde suezen met;
daz was ir aller trinken.
dâ endorfte nieman winken,
der tumme noch der wise,
durch trinken noch durch spise:
des gab man in allen vil.
die wirtshaft ich sô prueven wil:
dâ was alles des genuog
des wazzer, luft unde erde truog.
Dâ man nû gezzen hete,
waz man dar nach taete?
man nam diu tishlachen dan.
dâ gerte wib unde man
vil vaste zu eime tantze.
dâ truogen vrouwen glântze
shapel, rich vür gebende.
Malfer was niht enlende:
er solde ir aller hêrre wesen
unde was leides gar genesen.
manege tambure man dâ sluog.
dâ sie getantzten genuog,
die vrouwen niht vergazen,
sie giengen unde sazen
dâ sie warn gesezzen ê.
ich wil der maer niht lengen mê.
die rîter vuorn an ir gemach.
guote nacht in allen sprach
der künec unde diu küneginne.
ich waen, dâ kam vrau minne
wol zu rehte an den zwein:
sie wurden beide des inein
daz sie giengen an ir bette.
dâ wart ir leides wette.
Wer kan mich nû besheiden,
wederz under in beiden
an daz bette ê solde gan?
ich hân ez selbe nit getân
noch enhan ez selbe niht gesehen.
ir moehtet mirs wol verjehen
der eine maget nam ze conen,
des ich nimmer kan gewonen:
alsô ratet mir mîn sin
daz ich sus gemuoter bin
alle mine lebens zît.
sit nieman mir die lere git,
sô enwil ich nit mer vragen.
Wie die gelieben lagen?
dâ von wil ich sprechen hie.
weders ê anz bette gienc,
ich enruoche ob ich des nit enweiz.
Malfer sich mit vlize vleiz,
wie er pentesilien,
sinre conen, nit sinre amyen,
mit sime libe gediente sô
daz ez diu minne wurde vro.
diu kint nach kinden taten.
Minne, du solt in raten
unde ir dich underwinden:
hilf den getagten kinden,
daz sie ir bant enbinden,
sô daz sie ein ander vinden.
sint sie bî ein ander unde doch niht,
gebiut in beiden die geshiht,
daz sie ein ander erkennen
unde dich zu vrouwen nennen!
hie lit ein maget der maegde bî:
Minne, mache sie jamers vri!
daz stet dir vil wol, minne.
erkenne wie in brinne
diu herzen in dem libe.
hilf dem reinen wibe
unde dem vil werden manne,
daz sie komen ûz kummers banne!
du solt ir leben verkeren.
Diu minne begunde sie leren
ein liebes umme vahen,
sich beidiu legen vil nahen,
suoze anz herze drucken,
mit kussen die munde lucken,
unde mit heimlichen gelimpfen
begunden sie mit ein ander shimpfen,
biz daz sie ein ander brahten,
daz bein unde arme sich vlahten
liepliche unde vil suoze.
ez was ein sueze unmuoze
dâ mit sie giengen umme.
der tumme unde diu tumme
gewunnen von der minne
zu der liebe guote sinne.
Swaz der menshe lernen wil,
des gelernet er shiere vil,
unde ist im der wille guot.
nû was aber dirre beider muot
komen ueber ein sô gar
daz ir minne diu liebe bar,
die den gelieben suezen
ir kummer kunde buezen.
sie gaben unde namen;
nie zwei zu samne kamen
den mit ein ander wuerde baz.
ietwederz sine liebe maz
daz sie rehte geendet wart.
swer geenden kan die vart
daz liep mit sime liebe vert,
dâ ist der minne ir reht beshert.
ez geshiht ir doch vil selten.
diu minne muos engelten
daz sie ûf valsh kan borgen.
swa diu heimliche ist verborgen,
diu minne des engiltet.
der borg mit guete giltet,
der mac borgen deste baz.
ich wil dem minner sin gehaz
von dem diu liebe lidet,
daz minnen reht sie midet.
ich hân dâ von gnuog gesaget.
Der tag der was getaget
daz ûf die gelieben stuonden.
gein vröuden sie sich bluonden
mit herzen unde mit muote.
der guote unde diu vil guote
pflagen reinr jungende
unde vollekomner tugende
in ir vil suezen jaren.
die gelieben nit verbaren,
sie kamen dar gegangen:
dâ wurden wol enpfangen
vil rîter von in beiden.
mit wol gerichten kleiden
stuonden vor in rîter klar.
diu künegin sprach âne var:
 <ir hêrren, hoeret alle her!
hie stat der künec malfer.
den hân ich zu einem manne genomen.
hoeret wie daz sie komen!
ich wil iuch ez wizzen lân.
ich sol iwer urlaup hân,
daz wil ich ê gedingen.
uns kunde die botshaft bringen
der here engel cherubin.
er shuof mich im unde mir in,
als got nit wolte enbern,
an den ich wil der warheit gern,
wan diu ist im wol bekant.
ir wizzet wol daz sin lânt
dem mime verre ist gelegen.
ez hât uns der gotes segen,
daz wizzet, gar gefueget.
zu man mich sin genueget:
mir ist erkennet wol sin art.
sin vater der hiez rennewart,
unde hiez des vater terramer,
der ist ob allen künegen her
die in der heidenshefte sint.
daz ich hân sins kindes kint,
des wil ich nimmer mich geshamen,
swa man nennet sinen namen.
Malfer, habe her dine hant!
ich wil dir driu unde zweintzec lânt
geben unde als vil krone
umme dine vart zu lone,
die du mit mir vuere her .>
diu lânt enpfieng malfer,
daz ez manec rîter sach.
dâ diu gabe rich geshach,
die künege gar dar giengen,
von im diu lânt sie enpfiengen.
Malfer sprach: < tuet mir bekant,
wie geheizen sint diu lânt
diu ir enpfahet von mir hie .>
Ormiret dar vür in gienc
unde enpfieng von sîner hende
daz lânt ze gormirende.
dô daz enpfahen geshach,
Preceleit, der künec von gankach,
Tremerat, der künec von ponte,
Bamazer von beamonte,
Rigor von lenetrarine,
Kasneret von corparine,
Iroch, der künec von popietar,
von emecache künec logar,
künec zameret von vaufone,
von aurache künec aurone,
künec emech von nyshone,
von jemechar künec tytone,
Espar, der künec von orpfeiz,
künec zymichant von gareiz,
Terpetis, der künec von tancharat,
Jomigar, der künec von sacharat,
von ezarose der künec gamalde,
Rubier, der künec von effalde,
Armonich von ypotone,
Karchun, der künec von palone,
die enpfiengen alle ir lehen.
 <
Malfer, du ensolt nit vehen
vrau saelden,> sprach diu künegin,
 <ich tuon dir groze triwe shin,
daz ich sheide von mînen lânden
unde gib sie dînen handen;
daz riwet mich vil kleine,
daz wizze, rîter reine .>
Dâ geshach daz enpfahen,
gnuoge dâ gerne sahen
daz man dâ soelte enbizen.
ich wil einem man nit wizen:
unde bestet in ein hunger,
wirt im ein semel lunger,
hât er die shiere gezzen.
Nû kunde niht vergezzen
der künec, er enwolte enbizen.
nû kunde er sich sere vlizen,
daz man sô der rîter pflaege
daz ez wol an den êren laege.
swa die rîter dâ sazen,
dâ sie des nachtes azen,
dar giengen sie aber sitzen.
mit zuehten, mit shoenen witzen
daz ezzen man dem künege truog.
man gab dâ mere danne gnuog.
dâ was vil der trahte,
unde warn die maneger slahte.
an keinr stat man nie gaz
baz . der kueshe unde der vraz
heten vil gnuog die beide.
dâ was kein dane sheide:
ez was gelich gemezzen
daz trinken unde daz ezzen.
Dâ man enbizzen hete,
waz ritterlich dâ taete?
sie begunden urlaubes gern.
 <des wil ich iuch nit gewern,>
sô sprach der künec malfer.
 <ir sit erste komen her
unde wolt ie sa von mir varn?
ir suelt die reise lânger sparn
unde bî mir beliben hie .>
 <wir enmoegen, hêrre,> sprachen sie.
 <sit ir nit beliben welt,
sô ist mîn gunst iu sô verselt
daz iu mîn dienst ist bereit .>
der rîter keinr dâ vermeit,
den vrouwen wuerde von in genigen,
dâ gein ir danken sie nit verswigen.
die geste rumten ez vil gar.
vil manic wol geflorte shar
mit rotte vuorn hin unde her,
als ie was des mannes ger
unde stuont sines herzen sin.
die rîter alle shieden hin,
daz kein vröude dâ geshach
wan ein tantz, als ich ê verjach.
ez was nit des lândes site
daz man gaebe oder buhert rite
dâ zu keinr brutlauf.
ez ist den êren guot kauf
daz man ez hie zu lânde tuot.
ez ist ein uebel behabet guot,
der ez behabet vor den êren.
Wolde mich nû ieman leren
daz ich suoze iu gesagete,
wie der vil unverzagete
gewarb in vremdem lânde
dâ nieman in erkande,
unde was doch hêrre dâ worden!
er hielt des prises orden
unde vil gar der êren leben.
er kunde lihen unde geben,
swer ez von im geruohte
unde sine gnade suohte.
er unde sin vil reines wîp
warn gar ein einig lîp:
zwein gelieben wart nie baz.
diu liebe ir herze alsô besaz
daz sie alles truren vloch
unde wernde vröude zu in zoch.
ir wille was gar gemeine:
der werde unde diu vil reine,
der vest unde diu vil guote
warn in einem muote.
swaz daz eine duhte guot,
daz was des andern muot
offenlichen unde taugen.
ietweders herzen augen
in des andern herze sach.
nie kein ding under in geshach
wan daz wol ir êren zam.
sie warn heymliche âne sham,
mit shame vor den lueten.
der glose wil ich nit tueten:
denket drumme wes ir welt.
ich hân ir liebe iu vil gezelt;
der was wol vierstunt mere.
mit hoch gelobter êre
lebten sie reine unde shone
unde wurben ouch nach dem lone
der dâ nimmer kan zergan.
Nû was sie komen in einen wan,
als noch gnuoge vrouwen tuont:
ein gelust ir lîp bestuont
der ê nie in ir herze kam,
daz etteswenne sie gezam
der vil suren hueltzinge
unde anders maneger dinge.
dicke bestuont sie der gelust
daz sie vil suren kumbust
az vür die perdise.
sie gluste gar der spise
die gerne eszent tragendiu wîp.
nû was pentesilien lîp
gar komen ûz dem wane
unde den zwivel worden âne
daz sie was worden swanger.
sie beite dâ niht lânger:
dar zu malfer sie gienc
vil nahe sie in zu ir gevie
unde sprach: < dir sol nit wesen leit
daz dir wirt von mir geseit:
vil lieber man, ich trage ein kint.
mîn lîp, mîn herze in leide sint
daz ich dir ez hân gesaget .>-
 <unde het des mich dîn lîp verdaget,
sô waer mîn lîp sô liep dir niht,
als mîn herze sich versiht.
ich enwart nie dinges alsô vro,
daz got mit sîner guete uns sô
gnaedeclichen bedenket
unde nit mit troste uns wenket
daz er uns ein kint kan geben.
liebiu vrouwe, nû solt du leben
mit gemache swa du maht.
diz ist dins libes erstiu traht,
unde bedarft huote deste baz.
got der sinen nie vergaz.
er hât unser nit vergezzen,
sit dîn lîp hât besezzen
unser zweir reinen samen,
den wir von ein ander namen.
diu saelde mueze mir geshehen,
daz ich suelle die vruoht gesehen
die lit in dime libe.
âne sorge ich nit belibe,
ê du gebers die reinen vruht,
die mir kan wenden leides suht .>-
 <
Malfer, ich hân den trost,
der adamen hât erlost,
daz er mir zu troste ste.
mir tuot diu buerde kleine we
dâ du mich hast beladen mite.
westes du, wie sanft ich ez lite,
dîn sorge mueste gar zergan.
du solt vro sin ûf den wan
daz ich gebire in kurtzer zît
daz mime herzen nahe lit .>
Dar nach shiere kam der tag
dâ hin daz zil gemezzen lag.
manic wibes wewe sie bestuont.
sie tete, als die vrouwen tuont:
 <we mir, we unde we!>
ir wewe der was deste we
daz ez was ir erste traht.
ir lîp der was in kleiner maht
von den noeten die sie leit.
awe! was ist diu wipheit!
was uns leides ist beshert,
sô ein liep uns widervert:
daz gelten wir mit leiden vil.
sie kam dicke an daz zil
daz man wande daz ir leben
dem tode waer gegeben.
sie wand sich her, sie wand sich hin,
unde sprach: < trost, engel cherubin!
du bist der mir daz geriet
daz ich von dem magtuome shiet.
des gedenke wol! du waer ez bote.
unde hilf mir, daz ich hin zu gote
getroestet werde in kurtzer vrist.
ich weiz wol daz der sueze krist
mir hilfet, ob du in wilt biten>.
von dem engel nit wart vermiten,
er entroste sie zuhant,
sa daz er von noeten sie enbant,
unde des kindes sie genas.
aller tugende ein adamas
lag âne maht unde âne sin.
man gab daz kint der ammen hin;
die tete im swaz sie solde gar.
Nû heten sie genomen war,
weder daz kint moehte sin
ein knabe oder ein maegetin.
dâ was es ein shoener knabe.
vür war ich daz vernomen habe
daz groezer was daz selbe kint
danne diu vierjaerig sint.
diu gitikeit dâ gebot,
daz liefen nach dem boten brot
mê danne zweintzec wîp.
ir einer was sô snel der lîp
daz sie daz botenbrot gewan.
niht ich iu daz gesagen kan,
gab man ir luetzel oder vil?
vür war ich daz wol sprechen wil
daz malfer von dem maere
vil gar wart leides laere,
daz diu vrouwe sô wol genas
unde daz daz kint ein knabe was.
dem kinde ein wîp nit tohte:
sô vaste ez sugen mohte
daz zehen wîp dem knaben
kume mohten spuennes haben;
daz was sins vater art.
Nû belânget die vrouwen hart
daz sie gesach nie malfer,
nach dem was ir ez herzen ger.
Malfer dâ niht enlie,
hin zu seiner vrouwen er gienc
unde vragte sie der maere,
ob ir nôt zergangen waere.
sie sprach: < was mir leides war,
daz ist dâ von zergangen gar
daz unser zweier arte
nach dînem vater rennewarte
an dem libe ist geslagen;
daz kan leide mich entsagen.
sin ellen vür sie alle trat .>
mit vlize malfer dô bat
sine herze lieben vrouwen,
daz sie in lieze shawen
ir beider suezen samen.
sehs vrouwen shiere kamen:
daz kindelin sie brahten.
als sie im dô genahten,
an einen arm er ez nam
unde sprach als im wol gezam:
 <wol mich dirre reinen vruht!
ellen, triwe unde sueze zuht
die sint dich geborn an.
Rennewart, dîn werder an,
dem was an ellen nit gelich.
dô was dîn uran heymerich,
der vürste von naribone,
über alle prise ein krone:
ich enmac dir niht gezeln.
got kunde uns saelden vil verseln,
daz du hast mannes bilde.
truren ist mir dâ von wilde
unde vröude mîn gesinde .>
 <wie tuon wir nû dem kinde>?
sprach dô pentesili.
 <ob ez dîn wille si,
sô süln wirz taufen lân .>
 <hêrre, daz ist guot getân .>
dô sprach diu kueniginne:
 <hêrre, wie stant dine sinne?>
dâ sprach der künec sa zehant:
 <
Kerubin tete mir bekant
naehtin dâ ich vaste slief,
dâ rief er biz mir entlief
der slaf gar von dem libe.
er sprach: « malfer, ich shribe
an den rugge dime kinde
sinen namen, des nit erwinde,
ez enwerde alsô genennet
alsô diu shrift tuot dir bekennet » .>-
 <vil herzelieber malfer,
heiz dir den knaben bieten her!
nû ruoche shawen die shrift!
ez ist ein saelicliche gift
die im got gegeben hât .>
dô sprach malfer: < hie stat
 «
Johannes » unde anders niht .>
 <wol uns der reinen geshiht,>
sprach diu vrouwe gar gereinet.
 <wie suoze got dich meinet,
sun, daz du dich genannes
zu dem hêrren sante johannes,
der ist ein ewangeliste.
hêrre byshof, in kurtzer vriste
sô suelt ir nennen den knaben
als iu sagent die buochstaben .>
der byshof tete des man in bat.
er den reinen knaben stiez.
Johannem er den shoenen hiez.
man mohte dâ wunder shawen:
ein man unde zwuo vrouwen,
dâ sine toten worden sint,
die erhuoben kume daz kint
von der vil grozen swaere.
Ich wil kuertzen iu daz maere
unde snelle sagen ir beider leben,
daz in von gote was gegeben.
Malfer unde sin reines wîp,
den lebte beiden der lîp
sô reine, dô sie ersturben,
daz sie ê hie erwurben
dort daz here paradys
unde hie hochgelobten prîs.
Malfer der lebte shone
unde hete gar sine krone
gewaltecliche unde âne var,
ich enweiz wie manic jar.
Nû was worden ir beider kint
sô stark daz was gar ein wint
diu sterke der sin vater pflag,
wol zwuo an sime libe lag.
sich kunde nieman im erwern.
drien künegen von den wilden mern
von malfern wart gesaget,
er waer stark unde unverzaget.
daz wolten sie versuochen dâ
unde vuorn gein melitropia,
dâ malfer gar was hêrre.
diu maer ershullen verre,
daz sie wolten komen her.
dô daz erhorte malfer
unde johannes sin vruht,
er sprach: < vater, des leides suht
süln wir sie alle leren
unde balde gein in keren.
dest war, sie muezen tôt geligen!
ich truwe wol an in gesigen.
du waenst, vater, ich si ein kint.
mîniu jar sô gesterket sint
daz du ez niht gelauben maht:
mîn jugent hât sô groze maht,
ob dîn lîp mit mir vaehte,
daz ich dich, vater, braehte
mit slegen lihte an die vart,
daz baldewin noch rennewart
nie in die nôt dich brahten,
dâ sie beide mit dir vahten.
striten daz ist gar mîn ger .>
Des antwurte im malfer:
 <sun, du solt dine jugent
haben in vil gantzer tugent.
daz kan dîner art gezemen
unde niht von hohem prise nemen .>-
 <vater, dîner guoten lere
der gewinne ich prîs unde êre.
ich sol sie gerne merken
unde in daz herze serken,
daz ich sie behalten muege.
ob ein getriwer man mich zuege
der nihtes mich bestuende,
ich waer gerne tuende
swaz er mir guotes riete .>-
 <sun, einer rîchen miete,
der dich muoz wol genuegen,
wil ich dir drumme vuegen.
sun, ich wil dich ez wizzen lân:
daz beste harnash ich hân
daz ie mannes lîp gewan.
ein künec was mins anen an,
den nante man tanchanysen.
ez enist nit geworht von ysen,
ez ist gar von rotem golde
unde wart gegeben zu solde
Tanchanysen durch minne.
ez was ein küneginne:
Jerechie von zolegarab
daz harnash tanchanysen gab.
ez ist lânge hie behalten:
von dem alten an den alten
ez ist gewesen ein erbeshaft.
ir keinr nie gewan die kraft
dz er ez getragen moehte
under allem dem geslaehte.
dâ ist ein stange bî gelegen,
diu kan sô grozer swaere pflegen
daz sie nimmer zehen man
mohten getragen von dan,
unde ein helm, der ist sô hart
daz nie swert sô guotes wart
daz im geshaden kuende .>-
 <mich belânget gar der stunde
daz ich ez nit hân gesehen .>
 <daz sol in kurtzer zît geshehen,>
sprach diu küneginne wert.
 <sun, sô lit dâ bî ein swert:
swer daz vueret in den sturm,
ez si man, tier oder wurm,
zehant als er daz swert ersiht,
sun, sô getar er sich weren niht .>
Nû kam er hin dâ daz harnash lag.
swie vil diu stange swaere pflag.
er zucte sie ûf als einen stab.
vil vröuden daz in beiden gab,
dem vater unde der muoter.
sie sprach: < sun mîn vil guoter,
wol mich daz ich dich ie gebar!>-
 <wizze, muoter, kume ich dar
dâ sint die von dem wilden mer,
ich slahe sie unde al ir her .>
die stange er nider leite.
mit dem harnashe er sich kleite.
hosen, helm unde halsberg
warn daz richiste werg
daz ie kein hant geworhte.
 <sun, wis gar âne vorhte:
swa du sist in den striten,
nieman getar dîn erbiten,
daz wizze, herze liebes kint .>-
 <muoter, ich wil dâ sie sint
unde des nit lânger beiten.
wilt du dich nit bereiten,
vil lieber vater malfer?
wizze daz, unde koment sie her,
sô sin wir gar geshendet.
ich bin des unerwendet,
ich enwelle swa ich sie vinde .>
Malfer sprach zuo dem kinde:
 <beite, sun, biz morgen vruo .>-
 <ez ist billich, daz ich tuo,
vater, swaz dich dunket guot.
doch truret mir des herzen muot,
swa von der prîs uns swachet
unde grozen shaden machet .>
 <sun, swaz an prise uns shante,
ungerne ich dich des wante,
ich enlieze dichz gar anden .>-
 <ich getruwe unser beider handen,
unde sie vil lasters lere .>-
 <sun, ich bin noch unverzaget.
rehte als ez morgen taget,
sô süln wir gein in gahen
unde mit slegen alsô enpfahen
daz sie gar muezen sterben
unde wir den prîs erwerben.
daz wizze, sun johannes.
wol mich, sô du volle mannes!
dîn lîp danne der krefte pfliget
daz kein kraft dir wider wiget.
sun, vil herze lieber knabe,
tu durch mich daz harnash abe!
wir süln biz morgen haben gemach .>
Johannes vil suoze sprach:
 <vater, ich tuon swaz du wilt.
wizze daz mîn herze spilt
morgen gein der lieben zît,
daz ich versuoche wie der strit
kan mit slegen gruezen.
mîniu jungen jar diu muezen
in der jugent versuochen daz,
wie grimme ist vintlicher haz .>
gemaches sie dô pflagen.
gein strite ir ding sie wagen.
Des morgens dâ der tag ershein,
dâ vuor nieman mit in zwein,
mit dem vater unde mit sime kinde,
wan der was ir gesinde.
wol drizec tusent ir doch was,
der keime nihtes gebras
swaz ein rîter haben sol.
 <diz tuot mir in dem herzen wol .>
Johannes vil suoze sprach,
dâ er die rîter vor im sach
sô wol bereit gein strite:
 <ich enweiz wes ich hie bite,>
sprach er, < vater, shawe hie:
shoenr her gesach man nie
danne wir von den unsern hân.
ich wil in gotes namen bestan
die gar verfluochten heiden
unde von dem leben sheiden,
ich gewinne shaden oder vrumen.
an swelhen heiden ich mac komen,
vür war der muoz des todes wesen.
wir süln keinen lân genesen .>
dâ mit kert er gein in dar.
Nû heten sich mit maneger shar
gesatzt die heiden wol zu wer
unde kerten gein der kristen her.
dâ johannes daz ersach,
hin zuo malfern er sprach:
 <vil lieber vater, la dir zaeun.
wir süln mit toten sô bestraeun
daz velt daz ez nieman gesehen mac.
ich wil slahen keinen slag
was der die heiden toetet.
diu erde wirt sô geroetet
daz alytshantz nie roter wart,
dâ dîn vater rennewart
tote vil manegen heiden .>-
 <wir süln uns, sun, nit sheiden
unde ûf ein ander warten .>
niht lânger sie ez dô sparten,
der strit von in wart erhaben.
dâ die heiden den knaben
gein in ilen vaste sahen,
dâ begunde in nit versmahen,
sie enliezen gar die wer
unde vluhen hin ûf daz mer.
swelher sich dâ versumde,
des herze daz leben rumde.
Johannes ir doch vil ersluog
mit der stange die er truog,
unde sin vater, künec malfer.
 <awe! daz wir ie komen her,>
sprach von gamarone lymis.
 <wir hân bejaget hie den prîs
des unser gote sint geshant,
Mahmet, hamon unde tervigant .>
ditz sprach er ûf der vluehte.
Malfer mit sîner vruehte
die heiden toten sere.
daz halbe teil oder mere
der sarrazine dâ tôt gelag.
manegen ungefuegen slag
tete johannes der junge.
ich waen, er dâ erswunge
mit slegen wol sine lide.
ez wart gesheiden âne vride:
die dâ erslagen lagen,
keinr rache dar nach pflagen;
die ûf dem mer dâ wâren,
die sach man sô gebaren
als sie niht rechen wolten
den shaden den sie dâ dolten.
Die künege alle entrunnen.
die kristen dâ gewunnen
âne striten groze habe.
Johannes der starke knabe
sprach zuo dem künege malfern:
 <vater, swes ich wolle gern,
des ensolt du mir versagen niht .>-
 <sun, swes dîn munt vergiht,
daz ist dir vil unversaget.
mir ist, sun, an dir ertaget
vil gar mins herzen wunne.
der sueze got mir gunne
daz du lânge muezes leben,
sô ist mir saelden vil gegeben.
nû sprich wes du welles gern:
des kan dîn vater dich gewern:>-
 <
Vater, dâ wil ich des biten,
 (ich hân ein wenig hie gestriten)
daz iwer lîp mir daz vuege
daz ich strites mich genuge,
unde dâ man setze sich zu wer.
wir hân erslagen ein michel her,
der gesluog nie keiner slag.
dâ von ich nit wizzen mac,
bin ich kuene oder ein zage?
wizze, vater, daz ich bejage,
sol ich leben, hohen prîs.
ich mac vor leide werden gris,
daz lebendig die heiden
von uns hin sint gesheiden .>-
 <
Johannes, sun vil guoter,
nû var zu dîner muoter
unde hoere drumme irn rat.
vür war nimmer sie verlat,
sie enrate dînen willen gar.
wizze daz ich kleine spar
weder daz guot oder den lîp
unde dîn muoter, daz reine wîp,
swa von dîn prîs sich meret
unde zuht unde tugende leret .>-
 <vater, dîn antwurte ist guot.
dar nach diu werg beidiu tuot,
du unde diu liebe muoter mîn!
wir ensüln hie nit lânger sin.
des enwil ich nit enbern,
an dise rittere wil ich gern
teilen gelich den gewin.
daz ist rechte ritters sin.
er ist uns sanfte komen an:
unde wuerde ich iemer zu man,
sô muezet ir in gedienen baz,
âne zwivel wizzet daz .>
Dâ mit sie dannen kerten,
als sie ir herzen lerten,
unde vuorn hin gein ephesus.
ir vart was niht umme sus:
ir lânt sie wol erratten;
vil heiden sie entsatten
von dem leben in den tôt.
diu künegin ez in beiden bot
minnecliche unde vil shone.
sie truog der êren krone
ir vil wol gereinet lîp.
ez enwart nie wiplicher wîp
danne was pentesilie.
an die stat ich gerne nie,
dâ ist ein wîp diu êren pfliget
unde sich ir wibheit nit bewiget.
Johannes zuo der muoter saz.
sîner ger er nit vergaz,
er begunde an sie gern,
als er tete an den künec malfern.
dâ diu muoter daz erhorte,
vil vröuden ir daz storte;
in dem herzen sie ershrag.
groezer liebe nie gepflag
kein muoter gein ir kinde.
 <vil lieber sun, erwinde
der bete der du an mich gerst.
ob du, sun, mich des entwerst,
vür war sô muoz ich tôt geligen.
dâ von la mich gesigen,
vil lieber sun johannes!
swanne du gemannes,
daz du wirst zweintzic jar alt,
sô bist du stark unde ellens balt.
unde wizze daz dîn groziu kraft
twinget vil der heidenshaft .>-
 <muoter, ich wil bliben,
mine zît bî dir vertriben:
git ez an vröuden dir gewin,
sô si mîn gernder muot dâ hin,
den ich zu herzen hate.
muoter, ûz dime rate
wil ich nimmer komen vuoz .>
 <sô ist mir alles leides buoz,>
alsus sprach diu küneginne.
 <mîn herze unde mine sinne
hân ich gar an dich gewant.
wizze daz du manic lânt
mit gewalte noch erstrites,
ob du der zît erbites .>-
 <ich truwe got der gnaden wol.
gerne ich mich behueten sol
daz ich mit keiner shulde
verliese gotes hulde.
lere ich die heiden sterben,
dâ mit wil ich erwerben,
swenn ich tuon des todes ker,
daz mir daz paradys vil her
gebe diu reine trinitat,
diu die rehten behalten hât .>
Malfer gieng dar zu in
unde sprach: < sun, sich vraeut mîn sin,
daz ich von dir hân gehort
alsô wol gereintiu wort,
daz du got sô minnest,
dâ von du noch gewinnest
hohen prîs unde rîches guot.
got dir manege gnade tuot,
daz wizze, bî dînen ziten.
wir süln noch vil gestriten
mit den verfluohten heiden.
ez wirt noch von uns beiden
ertoetet manic sarrazin.
ir lânt diu muezen heizen dîn,
swaz uns der âne merket.
sô sich dîn jugent gesterket,
sô kan uns nit vor genesen,
dem wir gehaz wellen wesen .>
Dâ diu rede under in geshach,
der sun zu dem vater sprach:
 <vater, nû süln wir shone leben.
beide lihen unde geben
süln wir, swer des ruochet
unde unser gnade suochet;
daz ist mîn wille unde ouch mîn bet .>
dem vater daz vil sanfte tete
daz er nach sîner art sluog.
nie milter herze man getruog
danne sie beide truogen.
ob sie vil luete ersluogen
oder ob sie vil strite gestriten,
daz buoch die sage hât vermiten
gein mir daz ich ez nit enweiz.
diu künegin sich mit vlize vleiz,
wie sie volle zuege ir muete.
diu sueze, reine, guote
begunde an künec malfern
unde an ir sun mit vlize gern
daz ietweder sô hie wuerbe,
als in der lîp erstuerbe,
daz sie gotes hulde haeten.
ob sie daz beide taeten?
des enweiz ich niht die warheit.
daz buoch hât mir des nit geseit
wan daz malfer hie sô gewarp,
dâ sin reiner lîp erstarp,
daz er hie verdiente daz
daz sin reiner lîp dâ paradys besaz.
Nû hân ich iu gar geseit
Malfers liep unde ouch sin leit.
daz buoch vür war von im saget
daz man ûf erde nie betaget
der groezerr tugende wielte
unde baz sin prîs behielte
âne alle missewende.
mit der warheit ich verpfende
daz nie rîter tiurer wart.
dâ er vuor des todes vart,
dâ starp mit im sin reines wîp.
ez wart sô leidig ir der lîp
daz sie lag vor jamer tôt.
daz leit vueget nû nit die nôt
keime wibe, daz ist mîn wan.
dâ her ihz nit gehoeret hân.
Nû hân ich iuch gar besheiden
von de gelieben beiden,
wie die hie gewurben.
sô reinecliche sie sturben
daz sie got behuset hât
al dâ daz paradys stat.
wie johanne nach im gelânc?
ob er der lânde vil betwanc,
oder wie er anders wuerbe?
ob er iht shiere stuerbe,
oder ob er lebte lânge stunt?
daz tete mir niht daz maere kunt.
dâ von ist ez ungesaget.
Des lîp ie was unverzaget
nach hochgelobten êren,
an den wil ich nû keren
mit disem suezen maere.
ê ich daz verbaere,
ich beguende in aber gruezen
mit reinen worten suezen,
ich woelt ê âne huben gan;
daz wizzet alle âne wan.
Welt ir nû hoeren maere guot?
sô twinget herze unde muot,
daz siez gerne hoeren.
ich wil doch shiere hoeren
daz ich kein getihte mache.
ich wil leben mit gemache
unde nimmer buoch getihten mê.
wizzet vür war, ez tuot we,
swer groze maere tihtet.
nû hât sich mîn sin verpflihtet
daz ich diz buoch volle spreche
unde ez mit worten zeche,
daz ez sol ein ende nemen;
daz kan zu tuonne mich gezemen.
Nû getruwe ich gotes guete,
daz sie mir mîn gemuete
an sueze sprueche twinge,
daz ihz anz ende bringe,
daz ez blibe âne shame.
ich woerhte sanfter an der rame,
unde het ich in der kintheit
mînen vliz dar an geleit,
danne ich suoze tihten sol.
ich weiz vür war daz got vil wol
kan der sinen shone pflegen.
wie rehte hât erz gewegen,
daz willehalmes geswigen was
unde ein wort nieman von im las,
unde seite nit wan von malfern.
nû enwil des got niht enbern,
er ensi der abentuere wirt,
daz im daz buoch wider wirt
rehte in der bluenden zît,
dar an vil sîner saelden lit,
daz alles daz in vröuden stat
daz wehset oder daz leben hât.
daz kumt ouch mir zu guote.
ich wil mit guotem muote
daz mîn kunst unde ouch mîn sin
zu rate werden under in,
daz ich daz ende sô gesage
daz ez gote unde iu behage,
wan ez get nû an diu maere
diu zu hoern werdent swaere:
sie sagent von grozen leiden.
sich wellent zwei gelieben sheiden,
die sô geliebet wâren
daz sie beidiu gar verbaren
swaz leit dem andern vuogte.
ir ietweders sich nie genuogte
des andern suezer minne.
mit herzen unde mit sinne
ir triwe was âne ahte
daz sich ir liebe ie mahte
von ein ander gesheiden.
die liebe was in beiden
daz ein wunder lag dar an:
keinem wibe wart nie lieber man,
noch gewan man ie lieber wîp.
sie zwei heten einen lîp:
sus warn sie gar vereinet.
ir leben was sô gereinet
daz niht lebten lieber zwei.
Owe unde hey a hey!
daz die gelieben suezen
sich nû sheiden muezen,
der reine unde diu vil reine!
nû hoeret wen ich hie meine:
ez ist kyburg unde der markys.
von jaren wâren sie sô gris
daz sie den tôt entsazen.
ir leben sie dicke mazen
durch des todes vorhte,
der sie des lebens entworhte,
ê daz sie umme ir shulde
erwuerben gotes hulde.
hie huob sich jamer unde nôt,
dâ sich diu sueze reine bot
Kyburg in gernder wise
zuon vuezen dem markyse
unde begunde sere weinen.
er sprach: < was sol diz meinen?
stet ûf, liebiu vrouwe guot!
ich bin der vil gerne tuot
swaz du gebuetes, vil saelig wîp,
wan daz nimmer sich mîn lîp
gesheidet von dime libe .>-
 <markys, mir armen wibe
sult du verzihen keiner bet!
gedenke, ob ich ie getet
dar an dîn wille, hêrre, lag.
mînen vater, den voget von baldag.
liez ich durch dine minne.
ich hiez ein küneginne;
daz liez ich durch dich, saelig man,
unde swaz ich vröuden ie gewan,
dar zu mîniu hohen kint,
die mir liep noch hiute sint.
daz hân ich alles durch dich verlân.
ich wil nimmer ûf gestan,
dun sprechest: « ich wil dich gewern
swes dîn munt an mich kan gern . »>-
 <nû sage mir wes du welles biten.
ich hân selten daz vermiten
swes du mich ie gebaete,
ich waer der daz taete.
gewer mich ê ich dich gewer
des ich an dich, vrouwe, ger.
stet ûf! wir süln sitzen gan
unde, vrouwe, hie nit lânger stan
unde bite mich dâ swaz dir behage.
du weist wol, swaz ich dir versage,
daz ich des niht gewinnen mac .>
diu vrouwe dâ nit lânger lag.
sie stuont ûf unde gienc von dan
mit ir vil herzeliebem man.
sie sazen mit ein ander nider.
Diu vrouwe sa zehant kam wider
mit bete an den markis.
 <ich entuons niht keine wis,
ich enwizze ê was du meines,
ob du joch iemer weines .>
dâ sie daz wort erhorte,
ir vröude ez gar zerstorte.
der bete sie vil gar gesweig.
in die shoze sie im seig
unde lag unversunnen.
sie tete als sie wolt kunnen
dâ von ein gahes sterben.
wie begunde der markys werben?
er lief nach eime brunnen.
dô der wart von im gewunnen,
den gantzer tugende nie verdroz,
daz wazzer er in den munt ir goz.
sie begunde mit den augen sehen;
 <waz ist, hêrre, mir geshehen?>
sprach sie zu dem markyse.
 <vil suezer man, nû prise
an mir dîn vil hohen art.
dir wirt von mir vil gar enbart,
wes ich, hêrre, wil biten dich .>
 <liebe vrouwe mîn, nû sprich!
ich wil vil gerne dich gewern,
wilt du betlichen gern .>
Sie sprach: < hêrre, ich wil dich biten,
daz vernim mit guoten siten!
du solt erlauben mir ein leben:
ich wil der welte mich begeben
unde in eine kluse ziehen,
unde alle wunne vliehen,
unde werben nach gotes lone.
wir leben gar zu shone
mit trinken unde mit ezzen.
Willehelm, nû ruoche mezzen
daz wir haben jare vil:
uns ist nahe des todes zil,
daz solden wir besorgen.
uns ist gar verborgen
wanne er zuo uns slichet
unde uns daz leben entwichet.
sin wir danne in missetat,
sô wirt unser nimmer rat.
daz bedenke, hêrre markys!
du volges mir unde bistu wis .>-
 <
Kyburg, la die rede sin,
herze liebiu vrouwe mîn.
wilt du daz ich lebende
mich dîn si begebende?
alsô leret mich nit mîn sin,
wie vil ich doch geleret bin.
ich weiz wol daz geshriben stat:
 «wer sin ê zu rehte hât,
dem mac sin sele baz genesen
danne der klusner wesen . »
Kyburg, reine saelig wîp,
du bist mir als mîn selbes lîp:
gewaehen der bete nimmer mê.
swer rehte lebt mit sîner ê,
des sele vert zu dem paradys .>-
 <gedenke, hêrre markys,
mîn vil herzelieber man,
gewaehen der bete nimmer mê.
dâ du gevangen laege:
wie shone ich dîn dô pflaege,
unde waz ich êren durch dich liez,
als mich die herzeliebe hiez,
 (ich hete arbeit genuog)
die ich, hêrre, gein dir truog,
dâ ich dir kam zu troste
unde von der prisun loste.
in grozen noten ich dâ was,
ê zu termes der palas
unde orense wuerden dir.
des gedenke unde erlaube mir
dâ von diu sele mueg genesen.
ich wil got des bitende wesen
daz er uns nit laze sterben,
ê wir sine hulde erwerben .>
Willehalm vil shone sprach:
 <kein wunder groezer nie geshach
an wibe, danne an dir ist geshehen.
Kyburg, ich muoz dir des jehen,
du hast vil durch mich erliten.
ouch hân ich des niht vermiten,
ich entaete swaz dîn wille was:
dâ ich den ersten brief las
der mir von dir wart gesant,
liebiu vrouwe, des wis gemant,
daz ich sô gar dô taete
swes an dem brieve du baete.
ich was dannoch nit zu wis
unde hete bejaget kleinen prîs.
des twang mich dîn gruezen
daz ich begunde buezen,
swa was verjaget mîn ellen.
Kyburg, ich wil dir zellen
swaz ich durch dich hân erliten.
mîn lîp nihtesniht hât vermiten:
swaz der brief kunde verjehen,
daz sie gar von mir geshehen.
nû hoere was daz waere:
ein muzer spaerwaere
brahten mir dine boten,
unde du woltes von den goten
dich durch mînen willen nemen,
des kunde dich durch mich gezemen;
unde daz ich vür orense rite
unde mit tybalde dâ strite,
unde mich dâ vahen lieze.
ich tete als du mich hieze.
dins gebotes nit verdarb:
dâ mir der lîp niht erstarb
unde daz ich wart gevangen,
vil gnade hastu begangen
an mir, reine, saelig wîp.
er hete ertoetet mir den lîp,
niwan daz du mich nertes,
mîn leben dem tode wertes.
dâ ich dô gevangen lag,
diu reiniu guete mîn sô pflag
daz ich lebende shiet von dan.
dâ ich von dîner helfe entran,
unde mit her hin wider kam,
unde daz lânt tybalde nam,
dô was dîn wol gereinet lîp
ûf orense, saelig wîp.
dô rante ich an die porte dar:
dâ du wuerde des gewar,
dâ enspartes du die porte.
dô was zu tagreborte
Tybalt unde terramer.
vrouwe, ich hân dich mer
gemant danne du mich habes getân.
dînen mut den solt du lân.
dîn lîp an mich der dinge gert,
unde wirstu der von mir gewert,
sô muoz mich ez got benoeten
unde mit gewalte toeten .>-
 <
Willehalm, dîn guete ist guot,
daz dîn wol gereinter muot
niht wider gote keret.
sin kunst dich wol geleret
daz mîn wille vür sich gat.
der here geist dich nit erlat,
du enmuezes mit mir saelden pflegen
unde der welte dich bewegen .>
Dâ mit sie dô beide swigen.
Kyburge er in sorgen lie
swes sie willehalmen bat.
ir beider vröude diu was mat,
beide des wibes unde des man.
Willehelm von kyburge dan
in manegen gedanken gienc.
Kyburge er in sorgen lie
unde trurte harte sere.
nû kam diu gotes lere
Willehelme gar in den sin:
 <von gote ich dicke geeret bin.
gein dem wil ich nit verzagen.
er hât mir in mînen tagen
geholfen dicke ûz grozer nôt .>
Kyburge er sine hende bot,
dâ er sie in leide vant.
er sprach: < dîner vröude pfant
wil ich loesen ( ez ist versat)
dâ mit, swes dîn munt mich bat,
daz ich dich des wil gewern
unde der welte mit dir enbern.
daz riet mir den diu maget gebar
unde alle ding erkennet gar .>-
 <wol mich, lieber willehalm!
ezn gesprach nie dins mundes galm
kein wort daz suezer waere .>-
 <ez werdent leidiu maere
der diet in proventzale
vil dicke, niht zu einem male,
daz ich wil von in sheiden.
sich beginnent aber die heiden
vaste suochen mit ir her,
sô enist nieman der sie wer.
daz tuot mir in dem herzen we.
awe iemer unde awe!
waz ich êren lazen muoz
durch den vil heren goten gruoz!>-
 <markys, wie redes du sô?
du solt iemer wesen vro,
daz dîn got geruochen kan.
gedenke, ellenthafter man,
daz dîn herze ist unverzaget.
du hast in der welte bejaget
vil manege hohe wirde.
gein der welte girde
sol lazen dîn versunnen lîp .>-
 <awe! kyburg, reines wîp,
waz wizes du uns beiden?
ja tut vil we daz sheiden
daz man von grozen êren tuot.
wir zerten baz unser guot,
wan daz wir nemen die kartat;
unser art daz missetat .>-
 <
Willehelm, ruoche gedenken
du enprisest erste dînen prîs,
wilt du an gote wenken.
Willehelm, ruoche gedenken
daz er dich geshaffen hât.
dîner staete sere missestat
unde shendes gar dîn kuenne,
wirdes du ein aptruenne.
gedenke der suezen worte
die ich ietzunt von dir horte
dich vil suoze gein mir sprechen.
wilt du dîn geluebde brechen,
daz du got entheizen hast,
von allen den saelden du stast,
der bedarf diu sel unde der lîp.
vil lieber hêrre mîn, nû blip
an gote mit staetem muote!
daz kumt uns gar zu guote
gein dem der die helle brach.
weistu, hêrre, daz er sprach:
 «des suenders todes wil ich niht.
mir ist leit, ob ez geshiht.
ich wil daz er sich bekere,
dâ mit sin leben mere . »
die gnade hât er uns gegeben.
Willehelm, du solt dîn leben
setzen in des hymels tor,
daz ez dir iht si beslozzen vor .>
Des antwurte ir der markis:
 <vrouwe, du bist niht sô wis
als du vil niwens waere.
dîn herze ist worden laere,
gewuenne du ie guoten sin;
unde dîn gewizzen ist dâ hin,
swaz du der ie gewuenne.
du waere mins herzen wunne,
nû bist du mîner vröuden shur.
die sueze die wil werden sur,
die hatte unser zweir minne.
du twuenge des mine sinne
daz ich rang nach hoher wirde.
ob ich ein muench nû wirde.
wes sol ich danne mich began?
bî mime guote wil ich bestan,
dâ von geben unde lihen
unde nieman niht verzihen,
swer ez wil durch got enpfahen.
kan dir nû, vrouwe, versmahen,
daz du bî mir shone lebest,
nach dem leben unde du strebest,
daz wil ich, vrouwe, erlauben dir
unde wenden niht dins herzen gir.
ich enwil lengen niht daz zil:
swa du aller gernest wil
bliben, reine saelig wîp,
dar sol beraten dich mîn lîp,
daz du ez wol erliden maht.
awe der leitlichen traht,
die ich in dem herzen nû
liden muoz, sô, vrouwe, du
von mir in die klusen verst
unde enweist, wes du dich nerst!
we daz mime herzen tuot .>-
 <
Willehelm, dînen swaeren muot
solt du, lieber hêrre, lân.
den ich zu troste erwelt hân,
der git mir mere danne gnuog.
daz kint daz diu maget getruog,
daz kan mich wol beraten.
ich tuon als die ê taten
die sich von der welte zugen:
die hant daz sie gehaben muegen.
vil gar mich des genueget
swaz gotes gande mir vueget .>-
 <awe! kyburg, awe mir!
als ich nû sheiden muoz von dir,
der sheit mîn herze iemer muet.
ein leit von dem sheiden bluet,
daz kan lângen kummer bern
unde mich des todes shiere wern .>-
 <
Willehelm, ich hân mîn leit,
daz wizze, vil nah hin geleit
unde dole mê keine nôt,
wan daz ich vuerhte daz dich der tôt
begrife in den suenden.
got mueze dich des shuenden
swaz du im hast gelobt
daz du ez tuest . dîn sin der tobt,
ob du dich nit bekerest
unde dine saelde merest .>-
 <
Kyburg, tuo des ich dich bite,
dâ erestu dine wibheit mite.
belib bî mir kurtze stunt!
ich wil den hêrren machen kunt,
die sint in disem lânde,
daz unser herze stande
daz wir woellen von in sheiden.
mit herzelichen leiden
wirt bevangen in der lîp.
Kyburg, reine saelig wîp,
als wir urlaub genemen,
sô kan mich mit dir gezemen
daz ich mich der welte begibe.
ob ich drumme âne dich belibe,
sô stuerbe ich doch vor leide.
mîn sueze augen weide
waer du ie, liebiu vrouwe.
ez wil ûz mins meyen tawe
ein starker rife werden nû,
als wir, vrouwe, ich unde du
von ein ander sheiden uns.
got wil an mir sine kuns,
vil liebiu kyburg, zeigen,
daz er ûz eime leigen
einn muench machen kan .>-
 <
Willehelm, herze lieber man,
du bist mir lieb unde ich dir sam.
wizze daz unserr liebe stam
niht in dem herzen mac verbern,
ern kuenne liebe an uns bern.
markis, vil lieber hêrre
wir enkomen nie sô verre
von ein ander, ez ensi
mîn herze dime libe bî.
sô weiz ich wol daz du niht last
die liebe die du gein mir hast
gehabet lânge stunde.
in dins herzen grunde
bin ich lânge her gelegen.
unser liebe kan der triwe pflegen,
biz wir leben daz sie wert.
als du hast an mich gegert,
des wil ich gerne biten.
wilt du in kurtzen ziten
markys, dîn ding verenden?>-
 <
Kyburg, ich wil besenden
swaz hêrren hât diz wite lânt,
unde in allen tuon bekant
daz wir von in varen wellen,
unser ding dar nach stellen
daz uns got geruoche geben
dort daz ewige leben .>
Kyburg was der maere vro.
dô tete der markis alsô:
die hêrren er besante.
an vröuden er sie pfante,
dâ sie vernamen sinen muet.
er sprach: < ir hêrren, ein ding tuot!
enbietet ez künec loyse
unde gert daz er iuch wise
an einen hêrren der daz wer,
komen ieman her ueber mer,
des lîp daz lânt welle behern,
daz er ez getuerre wern .>
sie sprachen: < wir sin ungenesen;
sit daz wir âne iuch muezen wesen,
sô muoz verderben gar daz lânt
daz iwer manlichiu hant
vil dicke, hêrre, hât erwert
unde manegem man den tôt beshert.
der gotes trost uns wise.
wir sint mit künec loyse
an helfe gar verirret.
swaz disem lânde wirret,
daz wert sin lîp vil kleine.
vil suezer hêrre reine,
got mueze iuch geniezzen lân
swaz ir uns guotes hât getân .>-
 <unde hân ich iu gedienet iht,
daz enriwet mich niht:
ir hât ouch mir gedienet vil.
iuch alle ich des biten wil
daz maenneglich hie belibe,
biz daz mînem reine wibe
gemachet werde ein kluse
bî der stat zu vameruse:
dâ blibet sie aller beste .>
diz taten dô die geste.
Nû die kluse gemachet wart,
dâ was lânger nit gespart,
Kyburg hin zu klusen gieng.
der markys sie umme vieng
vil guetlichen mit den armen
unde sprach: < awe mir armen!
daz ich von dir sheiden muoz,
des wirt mir nimmer leides buoz.
mir kunde ûf der erden
nimmer leider werden.
vür war wil ich des jehen
daz ich dich lebendig muoz sehen
von mir sheiden, saelig wîp,
ez sol verderben mir den lîp,
ob got wil, in kurtzen tagen .>-
 <
Willehelm, du solt dîn klagen
durch got unde durch mich miden.
disen nider gurt von siden
den worhten mine hende
an dem drum unde an dem ende,
den solt du behalten dîn leben.
ich wil darumme dir in geben
daz du gedenkes mîn dâ bî.
lis was dar an geshriben si!>
die buochstaben wâren rotes golt.
 <vür war du daz wizzen solt
daz dir nimmer missegat
biz daz dîn lîp den guertel hât .>
Dâ er den nider gurt enpfie,
Kyburg dar nach niht enlie,
sie gienge gein der klusen hin.
dâ wuohs dem jamer groz gewin
under den gelieben beiden,
dâ sie sich muosten sheiden.
mit jamer sie sich shieden.
nach gigen joch nach lieden
nieman dâ tantzen sach.
dâ daz sheiden under in geshach
unde diu kluse wart beslozzen,
manec wange wart begozzen
von wiben unde von mannen.
Willehelm der vür von dannen
in grozem herzen sere.
Wa hin der markis kere?
daz mueget ir hoeren gerne.
er kerte gein averne
zu prides, einer stat vil guot:
dâ hin stuont sines herzen muot.
dâ lag ein kloster bî der stat,
dâ got rennewart erbat
daz er gar wart suenden âne.
zu sante juliane
dô was genant die zelle.
des prîs ie hal vil helle,
ich meine den markysen,
den kunde got selbe wisen,
daz er sine hulde erwarb
ê dan im der lîp erstarb.
dâ der markys zu prides kam,
dô tete er als im wol gezam:
er gieng dâ er den appet vant.
dem tete er sinen muot bekant
unde gar der samenunge.
Wie im dar nach gelunge?
daz mueget ir gerne vernemen.
den appet kunde des gezemen
swes dâ der markis gerte,
daz man in des gewerte.
Willehalm der werde man
sine rede sus huob an:
 <hêrre, ich bin gesheiden
von wibe unde von guote beiden.
durch daz lânge wernde leben
hân ich vil guotes mich begeben.
hêrre, iwer kunst mich wise,
unde dise pfaffen wise,
daz ich daz reht behalte
des iwer regel walte.
des wil ich niht zerbrechen
unde, swa ich mac, gezechen
daz dem kloster kumet wol.
vil gerne ich daz werben sol .>
der appet sprach: < daz ist guot.
ist sus vereinigt iu der muot,
sô suelt ir tuon daz harnash abe
unde tragen, als unser regel habe,
blatten unde muenches kleit .>
er sprach: < hêrre, ich bin bereit
ze tuonne swaz diu regel hât
unde eime muenche rehte stat .>
Des herze missewende ie vloch,
ûz dem harnashe er sich zoch
unde sprach: < man soelte ez shone pflegen,
wol erziehen unde ervegen,
sô mac ez verderben niht.
waz ob lihte daz geshiht
daz man uns wil daz unser nemen,
sô kan mich, hêrre, des gezemen
daz ich wil mit in striten.
sie gen oder riten
oder varn in shiffen,
werdent sie von mir ergriffen
von dem mer an den stade,
ez wirt vergolten uns der shade,
daz ez uns muoz genuegen
unde in kan shaden vuegen .>
der appet sprach: < ir sprechet wol.
ich waene, ich iuch erkennen sol:
sit ir ez willehelm der markys,
der bejaget hât sô manegen prîs,
unde der bruoder rennewarte
sin leit klagte sô harte
unde in mit im vuorte hin?>
er sprach: < der selbe man ich bin
mit dem er von hinnen shiet.
iwer gnade mich wol beriet,
daz ir mirz butet shone.
nach dem heren gotes lone
wil ich hie bî iu werben
unde niht in suonden sterben.
ich bin die buoch wol geleret.
ein leit mîn herze seret:
daz ich niht prister werden mac,
daz ist gar mîner vröuden slag,
unde wilz iemer gote klagen.
ich hân manegen man erslagen
durch karln, den imparur .>-
 <ir waret den vinden gar ein shur
unde den vriunden ein letze.
vil shone ich iuch noch setze
in daz here paradyse:
wir sin beide worden grise
sit daz ich iuch jungest sach .>
der appet daz vil suoze sprach:
 <nû mac ich niht enbern,
hêrre, ich enmueze iuch beshern
umme unde eine blatten breit .>-
 <mîn lîp die kutten gerne treit,
dar zuo die breiten blatten.
ir suelt mich ûf die matten,
lieber hêrre, heizen legen
unde zuehtigen mit grozen slegen
swa ich daz vershulde,
daz vueget mir gotes hulde .>
Der appet dâ daz nit verbar,
als einen muench er in beshar
unde slauft in sô in muenches kleit.
dâ er des alles was bereit,
er vuort in dâ man messe sang.
 <nû engieng ich nie sô gerne gang,>
sus sprach der unverzagete.
 <swaz ich prises ie bejagete,
daz ist niht gein disen êren.
ir suelt mich alle leren
daz ich dem orden rehte tuo,
unde daz ich spate unde vruo
die tagezit rehte spreche
unde kein gebot zerbreche
daz uns die regel kuendet.
mîn herze mich des shuendet
daz ich gar tuende wese
dâ von diu sele iemer genese .>
der appet sprach: < des lob ich krist
daz du sô guotes willen bist
dîner suenden werden âne.
getruwe sante juliane
ueber alle dine missetat!
wizze daz er dich niht lat,
er enhelfe dir sie ringen .>-
 <meister, ich hân gedingen,
ich unde mîn vil saelig wîp,
daz hie gelebe sô mîn lîp
daz ez uns got genade sage
an dem urteillichen tage,
sô er keine erbaermde hât
ueber alle sine hantgetat .>
Willehalmes des markis
des leben was in alle wis
vil kueshe unde vil reine.
man vant in dicke eine
an sîner venie mit gebet.
swaz er suenden ie getet,
die ruwen in vil sere.
durch die hêrren gotes êre
las er vaste unde sang.
dâ bî was iemer sin gedang
daz senen an kyburge lîp.
dâ wider gedahte daz reine wîp
zu aller zît an willehalmen.
ir dewederz sprach nie salmen
hin zu gote, ezn baete
daz er dem andern gnade taete.
daz was ie ir site gewesen.
Nû begunde der appet kyllamesen,
dâ er ein jar dâ gewas
unde vaste sang unde las,
daz er pflaege der geste.
dâ zu waer er der beste
der in dem kloster waere.
dâ er vernam daz maere,
daz muote in harte sere
unde sprach: < durch gotes êre
hân ich vil guotes mich bewegen.
woelte ich der geste hân gepflegen,
sô het ich provenzale daz lânt
nit gelân von mîner hant.
meister, lat die bete wesen!
ich wil hie singen unde lesen
durch sante julianen
unde suenden mich entanen .>
Der appet sprach: < ez muoz sin.
bî der heren gehorsamin
sô wil ich ez iu gebieten .>
die muenche im alle rieten
daz erz nit wider spraeche
noch die gehorsam zerbraeche,
er woelte komen in den ban.
 <sô vil ich wol der buoche kan
daz ich erkenne wol mîn ding.
ez sol ein starker baerting,
meister, pflegen der geste
von erste biz zu leste
unde handeln harte shone.
mettin, prime, messe, none
sol ich hie helfen singen,
mit gebete dar zuo bringen
daz ich verdiene gotes hulde
unde verkorn si mîn shulde,
sô diu sele von mir var .>-
 <bruoder, ir verlieset gar
swaz ir gesinget oder geleset,
die wile ir in dem muote weset
daz ir nit leistet daz gebot .>-
 <tuon ich danne wider got,
sô wil ich mîn kriegen lân
unde buezen swaz ich habe getân
nach iwer gande, meister guot .>
 <daz ist rehter muenches muot,>
sô sprach der appet unde bevalch
im den tuetshen unde den walch.
Willehalm dâ niht enliez,
er tete swaz in der appet hiez.
hin zu dem gasthuse er gieng,
dâ er manegen man enpfieng
vil harte minneclichen.
den armen unde den rîchen
er ez vil guetlichen bot.
guoten win unde shoenes brot
gab er in unde spise vrishe,
guot vleish unde groze vishe,
unde anders maneger slahte.
dâ bî, swenn er mahte,
sô was er ie zu kore,
unde sprach dâ gar sin ore
die er vil wol kunde.
verdriezen in begunde
daz er des gasthuses pflag.
in sînem muote er sich bewag
unde gieng vür den appet hin
unde sprach: < meister guot, ich bin
ûf iwer gande her gegan.
ir suelt der pflege mich erlân
der ich lânge hân gepflegen.
ich woelte der zelle mich bewegen,
ê ich ir vuerbaz pflaege.
mir ist der lîp zu traege
von manegen jaren worden.
dar zu muoz ich den orden
leider dicke brechen
unde wider die geste sprechen,
sô ist stille solde swigen .>
er begunde nider sigen
vür sine vueze an die knie.
 <ich wil iemer ligen hie,
ir enwellet mich gewern
des mîn munt an iuch kan gern .>
Die rede er guetlichen sprach:
 <hêrre, ez ist mîn gemach
gar zu senfte unde zuo guot.
meister, in der minne tuot
des ich iuch gebeten hân .>
 <nû stet ûf! ez si getân,>
sprach der appet vil sueze.
 <daz ir vür mine vueze
bruoder willehalm, ie gelaget,
der wirde mich betraget,
die kan unfuoge mir vuegen.
des valles moehte genugen
Loysen den romaere,
daz er vor im geshehen waere
von einer alsô hohen art.
unde lebte bruoder rennewart,
er raeche an mir die unzuht
daz ich gerner laege an der suht.
aller pflege erlazen sit,
bruoder, iwer lebens zît!>
Willehelm im vil tiefe neig.
dâ mit ietweder stille sweig.
Nû braht dem apte maere
ein bruoder, was sin vorstaere,
unde swuor bî sîner triwe,
daz maneger daz holtz hiwe,
der ez niht hawen solde.
unde swenne er daz wern wolte,
sô woelten sie in erslahen.
 <ez wirt von baumen unde von rahen
manec vuoder druoz geladen.
hêrre, man tuot iu soelhen shaden
daz irs nit mueget gelauben .>
 <swer wil diz kloster rauben,
meister, daz suelt ir wenden
unde etteswen dar senden,>
sprach willehelm der werde man.
 <niemans ich erdenken kan,
bruoder, den ich sende dar,
der ez getuerre nemen war .>-
 <meister, diene ich gote dar an,
sô wil ich sin der selbe man,
der behuetet sô den walt
daz nimmer baum wirt gevalt,
dâ ensi iwer urlaup bî .>
 <ich wil iuch machen suenden vri,>
sprach der appet, < sunder wan .>-
 <meister, sô wirt nimmer span
in dem holtze vershroten,
oder man muoz mich toten
her in daz kloster vueren.
ich enalze nieman rueren
mit gewalte eine ruote,
sit ich mit dirre huote
verdienen mac daz paradys .>
dâ mit vuor der markys
von dem kloster in den walt.
dô hatte er shiere sô gestalt
daz nieman dâ getorste laden
kein vuoder im zu shaden.
daz geshuof sin groze dro.
Eines tages kam ez alsô
daz in wiste eins baumes val
dâ man im daz holtz verstal.
dâ in kurtzer stunde
zu suochen er begunde
die ez getân dâ haten.
nû vant er die ez taten,
dâ sie mere holtzes hiwen.
er sprach: < iuch sol geriwen,
sammir sante julian,
der shade der mir ist getân .>
dâ sprach einer under in:
 <bruoder, ir sit âne sin
unde werbet ir enwizzet was.
komet ir her naher baz,
wir geltenz iu mit slegen sô
daz ez der rugge wirt unvro .>
er sprach: < sol diz shelten
mir mînen shaden gelten,
daz waer gar ungefuege,
swer mich dâ zu sluege:
mins shaden ist doch zu vil .>-
 <ob iwer munt nit lazen wil
die draeulichen teiding,
ez geriwet iuch alten baerting!
kan iuch toren des gezemen
daz ir uns nuenen wellet nemen
sunder dankes hie ein pfant?
rumet balde daz gewant,
den beltz unde die kutten!>
vil sere sie in pfnutten
unde begunden in vaste stozen.
man sach die nase im grozen.
sin muot der wart verwandelt.
er sprach: < der mich sô handelt,
dâ missetuot ir, hêrren, an.
ich bin ein armer kloster man,
sô sit ir werde knappen.
ich were nû shiere die kappen,
daz ez iuch gar geriwet
daz ir ie daz holtz gehiwet,
daz muoz gelten iwer leben .>
er begunde in mit der vueste geben
manegen ungefuegen slag.
nû sah er daz ein rone lag
bî im harte nahen.
dâ hin begunde er gahen:
er zucte in ûf vil shiere
unde sluog der nuene viere.
die vuenfe liefen balde
von im . vor dem walde
dâ hatte er sie engahet.
er sprach: < vür war iu nahet
der tôt von disem aste .>
er sluog ûf sie vil vaste
groze slege ungezalt.
 <ich wil befriden disen walt
vor iu . ir muezet ligen tôt .>
den ast er vil hohe bot
unde sluog sie alle dâ mide.
sus gulten sie des klosters wide.
Er liez sie ligen unde kerte von in.
er ilte gein dem kloster hin.
der appet in von ersten gesach,
hin zu den muenchen er sprach:
 <dort kumt der holtzwarte,
unde wundert mich vil harte
waz her sin komen meine.
mîn angest ist niht kleine
die ich gein sîner kuenfte hân.
ich vuerhte daz er habe getân
daz baz waer verlazen .>
dâ sie in der ahte sazen,
er kam zu in gegangen
unde wart vil wol enpfangen
von dem apte unde swer dâ saz.
der appet sprach: < was meinet daz,
bruoder, daz ir gienget her?
an iwer guete ich des ger
daz ir mirz geruochet sagen .>
er sprach: < dâ hân ich erslagen
vil starker manne nuene,
unde wâren daz larruene:
sie wolten mich beraubet hân.
nôt wernde habe ich ez getân.
sie hiwen in dem vorste,
daz ich eishen dô getorste
vür den shaden an sie ein pfant;
dâ sluogen sie ûf mich zuhant
mit grozen stecken vaste.
dâ kam ich zu einem aste,
dâ mit den lib ich werte
unde in den tôt besherte.
alsus ist ez mir ergan:
den walt ich sô behuetet hân
daz nieman hawet drinne ris .>
 <awe! vil lieber markys,>
sprach der apt unde weinde.
 <got dir sin helfe ersheinde,
daz sie dich niht hant erslagen:
des wil ich gote gnade sagen .>-
 <sit ich nû, hêrre, si genesen,
sô lat an iwern gnaden wesen
daz ir mich drumme buezet .>-
 <deste wirs dich nimmer gruezet
in sînem paradyse got.
ez ist vür war sin gebot
daz der man were daz sine.
ez wâren doch sarrazine
die dich des strites noten
unde dâ mit sich selben toten.
dîn lîp der heiden nit sluog;
sie sluog der den diu maget truog:
des kraft was in dem aste.
nimmer tag dîn lîp gevaste,
darumme die sint tôt gelegen.
gang dane! enpfach den segen
der den antlaz uns git.
an dir vil unsers heiles lit .>
Willehelm zu dem appet gieng.
dâ er den antlaz enpfieng,
hin zuo dem appet er dô sprach:
 <ez ist ze guot mîn gemach
in dem walde gewesen.
kleine gesungen unde gelesen
hân ich sit ich kam dâ hin.
sit ich nû ledig worden bin,
sô suelt ir setzen mîn leben
unde daz boeste ammet geben
daz hie in dem kloster si.
ich wirde nimmer suenden vri
biz ich pflige hoher dinge.
zu chore ich lise unde singe
als ich vil billiche sol,
unde pflige doch der pflege wol,
swa ir mich, meister, shaffet zuo.
mich dunket billich daz ich tuo
swaz den convent dunket guot.
der man selten missetuot
ob er suochet wisen rat .>
 <sit dîn muot nû alsô stat,>
hintz im dô der appet sprach,
 <daz du vliuhes daz gemach
unde wilt mit ungemache leben,
sô süln wir dir ein ammet geben
des hie nieman pflegen wil.
wir hân huenre harte vil,
diu solt du uns besliezen.
kan dich der pflege erdriezen,
sô süln wir dich gar erlân
waz wir ammet hie hân .>-
 <
Meister, ez ist mîn gerndiu ger,
lihet mir diu huenre her.
ich bin dâ mit wol beraten.
ich heize sieden unde braten
niwe eyer swenne ich wil .>
der rede wart gelachet vil,
die er tete in shimpfe hie.
der appet dô des nit enlie,
ern lihe im diu huenre dar.
der nam er alsô guote war
daz er ie verlos ein ei.
der hatte manec sper enzwei
gestochen daz der huenre pflag,
dar an ich wol kiesen mac
daz got mit der welte tuot
alles daz in dunket guot.
Awe! daz willehelmes lîp
unde kyburg daz reine wîp
alsus gedigen wâren
daz sie durch got enbaren
der lânde unde grozer êren!
daz kunde er sie wol leren
daz sie diz kurtze leben
umme daz lânge hant gegeben.
Nû was kyburg diu guote,
diu reine, staete gemuote
in dem leben ahte jar,
dâ an sie kam des todes var,
daz er sie von der welte nam.
den suezen got des gezam
daz er sie vil shone enpfieng.
dâ ir ende hie ergieng,
dâ willehelm daz maere
vernam daz kyburg tôt waere,
daz klagte er harte sere.
ern vriste dâ nit mere,
er ilte vür den appet hin
unde jach: < lieber hêrre, ich bin
beswaeret sô mit leiden
daz ich wil hinnen sheiden,
kein menshe nimmer mê gesehen .>-
 <bruoder, was ist iu geshehen?
daz ruochet mich wizzen lân.
bruoder, wer hât iu getân?
der muoz varn von hinnen
oder iwern gruoz gewinnen .>-
 <nein ez, vil lieber hêrre.
hoert was mir anders werre:
mîn liebes wib die ist tôt,
die vil dicke groze nôt
durch mînen willen hât erliten .>
der appet in begunde biten
daz er verkerte sinen muot,
daz âne im nieman duhte guot.
er sprach: < ich enblibe niht,
was darumme mir geshiht.
ich wil von hinnen sheiden.
ich getruwe wol in beiden,
gote unde der muoter sin,
daz mir werde ir helfe shin,
unde beshern mir die lipnar.
ich enweiz nit war
sich mein gemuete keret.
ich weiz wol daz mich leret
der geshuof den anevang unde daz drum,
daz ich shiere dâ hin kum
dâ mîn lîp beliben sol.
der weste was ich leides dol,
der wizze mir nit daz ich bin
durch triwe worden âne sin.
sit mîn liep ist tôt gelegen,
sô enwil ich niht wan leides pflegen.
auwe! kyburg, auwe mir!
von dime tode stirb ich zwir
 (ich bin hie an vröuden tôt)
sô mir danne des todes nôt
den lîp hie nû ersterbet.
die toede hân ich geerbet
von dime tode, reines wîp.
awe! daz mir niht der lîp
von dem leide erstirbet!
dîn tôt an mir erwirbet,
daz ich mich wil gar begeben
alles des der lîp sol leben:
vishe, kaese, dar zuo daz brot.
daz gebiutet mir dîn leider tôt.
ich enwil den lîp mit nihte nern
wan als mir got kan beshern.
ich wil von den lueten wesen,
biz der tôt mich lat genesen;
des hât sich mîn lîp bewegen.
meister, gebt mir iwern segen
unde lat mich von iu varn!
got mueze iuch alle wol bewarn.
ich enweiz noch war ich wil.
got weiz baz danne ich daz zil,
ob ez verre oder nahen ist .>
er bleip dâ niht lânger vrist.
dô dannen shiet er eine,
der kueshe muotes reine
kerte ern weste war.
got in selbe wiste dar
dâ er in bliben hiez.
Willehelm gar war liez
swaz er hete entheizen gote.
alle tage der gotes bote
sinen gebresten bedahte,
der im vil spise brahte.
diz was in eime walde groz.
ob in der wile dâ bedroz,
daz solt im nieman wizen,
wan swenne er wolte enbizen,
sô enhet er brot noch den win.
Nû tete im got vil dicke shin
daz er im genaedig was.
gewan er ie witen palas,
des gebrast im dâ vil harte.
abe manegen baume er zarte
mit wizen handen linden:
ûz breiten lângen rinden
kunde er ein huetten machen
al umme von drin vachen,
daz der regen, wint noch sne
im nimmer dinne getaete we.
der vürste dicke unsanfte lag.
durch den er sich des bewag,
der kan an nieman wenken.
er kunde wol bedenken
wie willehalm in meinde.
dâ von er im besheinde
sin notdurft vil shone.
vil lânge vor der none
was im sin spise bereit,
ein twehel wiz vür in geleit,
dar ûf ezzen unde daz trinken.
ern doerfte nieman winken
der im den becher buete.
derz briete oder suete;
daz was im vil unbekant,
oder ez hete dar gesant,
den er gesach nie mit augen,
er wolte sich im niht augen,
wan als er gaz, sa zuhant
diu twehel vor im verswant.
Von dem wunder er ershrag.
sins gebetes er doch pflag.
er bot die hende ûf gein gote
unde sprach: < dins geistes bote,
got hêrre, mich des wise
wie ich die reinen spise
umme dich gedienen mege.
gar die sinne ich dran lege
wie ich getue daz dir gezeme
unde daz dîn guete mich verneme .>
der reine manege venie tete
unde dar zuo manec hoch gebet,
wan der vil sueze reine
was aller luete alleine;
dâ von ez in nieman wante.
kein sin vriunt nach im sante
weder durch helfe noch durch rat.
er sprach: < vil here trinitat,
nû ruoche verkiesen ob ich ie
in der welte daz begie
dâ von ich dîner hulde enbar:
daz ruoche gein mir verkiesen gar.
du solt mich, hêrre, gruezen .>
vil manegen salmen suezen
sprach er dâ in gotes namen.
ern dorfte sich vor nieman shamen.
wer sach ez was er dâ getet?
sin kuertzwile was gebet.
daz treib er die nacht unde den tag
wan sô er slafende lag.
Daz leben het er vuenf jar.
nû was im bart unde har
gewahsen ûz der maze lâng
unde von der graewe worden blâng.
gar zergangen was sin kleit.
er hete an den lîp geleit
von birken duerre rinde.
dem heymrîches kinde
was der walt wol worden kunt,
wan er vertreip vil manege stunt
in dem walde sô in verdroz.
ein leit sin herze doch besloz:
daz leit was kyburge tôt.
der tôt diz leben im gebot
unde diz strenge ungemach.
sin auge menshe nie gesach,
sit daz er von prides shiet.
diu gotes gabe in bereit,
sô daz er nit hungers starp
unde daz paradys erwarp.
diz leben der reine gerne leit.
sin lîp die tat gar vermeit
diu gotes lone nit gezam.
eins tages er gegangen kam
in dem walde an einen pfat:
den gang in vrau saelde bat,
er muoste den gelauben wern.
ez was ein künec mit grozen hern
komen in getauftiu lânt.
Matribuleiz was er genant
unde was sun terramers.
vil suezer got, du kers
alle ding swar dir behaget.
Loys der künec was nah verzaget,
daz er sich rihte niht zu wer
gein dem matribuleizes her.
Nû begunde er vragen vaste
den heimlichen mit dem gaste,
ob lebte noch der markys.
unde lebte der, der kronen prîs
der wuerde niht enpriset.
 <mins herzen sin mich wiset
daz ich in wil heizen suochen.
waz ob got kan geruochen
daz man in vindet, ob er kan
leben? ich wil tusent man
senden in getauftiu lânt.
swer in vindet, ich gibe des hant
tusent mark unde dannoch mere.
ich setze in an die êre
die shilt unde der helm hât .>
dô sprach gar des küneges rat:
 <hêrre, uns dunket alle guot
daz ir sô maenlichen tuot.
nû sumet niht den lieben wan,
den wir gein sîner kuenfte hân .>
der künec nit lânger beite:
tusent man er bereite
unde swuor den daz er taete
als er gesprochen haete.
sinen brief truog ie der man.
dâ enwas nit mê geshriben an
wan daz im der künec enbot
gar der kristenheite nôt:
unde als er daz vernaeme,
daz er zuo troste kaeme
dem taufe unde der krone gar.
Nû nam vrau saelde ir eines war,
daz er willehelmen vant,
als ich iu tete ê bekant,
dâ er in dem walde gienc.
dâ ich ê daz maere lie,
dâ wil ich komen wider an.
Willehelmen den reinen man
sach der garzun gein im komen,
dâ von sin maht im wart benomen:
dâ er in alsô ruhen sach,
vor vorhte er ensach noch ensprach.
Willehelm gieng balde dar
dâ er lag, unde wart gewar
daz er truog ein brief vaz.
der wol verdahte niht vergaz,
er nam den brief druz unde las
waz dar an geshriben was.
dâ er in gelesen hete,
den brief er wider leite.
der ie was gein prise snel,
der nam des knehtes barel
unde goz im in den munt:
mir ist daz nit worden kunt,
waz ez wazzer oder win.
sich enthielten diu augen sin.
der kneht sach den vürsten an.
Willehelm sprach: < vil saelig man,
du solt mich nit entsitzen,
bist du bî rehten witzen.
ich bin ein kristen als du bist .>
er sprach: < gelaubet ir an krist,
sô wil ich gar âne angest wesen,
ich muege wol vor iu genesen .>
der markis sprach: < nû ruoche mir sagen,
der sage solt du nit verzagen,
wannen bistu her gevarn?
die vergiht solt du nit sparn.
ez kan dir nit gewerren .>
er sprach: < einen weg vil verren
bin ich dâ her gegangen.
woelt ez iuch nit belângen,
ich sagte iu werdiu maere,
was mîn werben waere .>-
 <ich hoere ez gerne . nû sage an!>-
 <hêrre, ich suoche einen man,
den weiz ich wa ich in vinde.
nimmer ich doch erwinde,
ich envinde in ob er lebende ist .>-
 <du muezest in in kurtzer vrist
vinden, des gan ich dir wol.
dîn munt mir in nennen sol .>-
 <ez ist willehelm der markys.
durch den hât der künec loys,
hêrre, tusent boten gesant.
man suochet in ueber aelliu lânt
die hant den tauf enpfangen .>-
 <du bist gar wol gegangen:
ich bin willehelm genant.
mîn lîp sich kleine hât geshant
daz diu roemshe kuenigin
von arte kan mîn swester sin.
sage mir was loyse werre .>
er sprach: < vil lieber hêrre,
die heiden sint her ueber mer
komen mit einem grozen her
unde hant belegen paris.
unde sit ir ez der markys,
wie sit ir danne sus gedigen?
der witze ist iu verzigen,
daz ir alsus nackent gat
unde niht an iu gewandes hât .>
 <ez hant zerzerret die dorne,>
Willehelm der hoch geborne
sprach: < ich hân die sinne gar.
daz ich bin gewandes bar,
daz machet daz mîn kranker lîp
nie gesach man oder wîp,
daz wizze, in vuenf jaren .>-
 <wie welt ir danne gebaren,
komet ir dâ luete sint?
hêrre, sehent iuch diu kint,
dâ von ershricket in der muot,
daz ez in gar unsanfte tuot.
hêrre, ich hân geshimpfet vil.
an iwer gnade ich sprechen wil.
ob ir ez sit der markys,
sô hoehet erste iwern prîs.
helfet wern uns daz lânt,
unde werde nit der tauf geshant.
diu tat iuch hohe priset .>-
 <sage an, wer hât dich gewiset
alsô rehte zuo mir her?
ich waene wol, ez taete der
der alliu ding erkennet gar.
ob ich mit dir von hinnen var,
war süln wir danne keren?
kanst du mich daz geleren?>-
 <lieber hêrre, ich enkan ez niht.
mîn lîp im des lere giht
der genant ist diu trinitat,
mich dâ her gewiset hât.
er ist vor allen witzen wis .>
dô sprach willehalm der markys:
 <volge mime rate!
ez ist talâng zu spate:
bliben hie biz morgen!
uns enbindet lihte von sorgen
der dich dâ wiste her zuo mir .>-
 <ich tuon swaz gebietet ir,
daz wizzet, lieber hêrre guot.
ez stet alsô, swaz ir tuot,
des bin ich iu gehorsam .>
der garzun sinen brief nam
unde gab in willehelme dar.
er sprach: < ich weiz diu maere gar .>-
 <ist ieman vor mir komen ê?>-
 <nein ez, niht . dâ dir was we,
den brief ich ûz der buehsen nam.
dâ ihn gelas, mîn herze erkam,
daz mir nah was geswunden.
Paris daz wirt enbunden
gar von des kummers bande,
vinde ich sie imme lânde .>
Der markys dô des nit enlie,
gein sime huse er dô gienc.
daz was gar âne spise.
dô sprach zu dem markyse
der kneht: < ich bin in grozer nôt
unde vil nahen von hunger tôt .>-
 <trut geselle mîn, nû bit,
biz daz ez kome an die zît,
daz ez uns got berate .>
 <got hêrre, daz tuo drate!>
sprach der garzun unde saz.
 <habt ir keiner slahte maz
wan als ez iu got beshert?
wer ist der die luete nert?>
dô sprach zu im der markys:
 <daz tuot der hât daz paradys:
der kan geben unde nemen .>
nû kunde in des gezemen
daz er dem markyse sin reht
sante . dô ersach der kneht
daz brot unde guote trahte.
niht lânger er dô mahte
gebiten, er enaeze.
ob der here geist vergaeze
daz er was selb ander?
niht . ir beider spise vand er.
was daz niht ein zeichen?
der kneht begunde reichen
zu dem vürsten in daz vaz.
daz liez der vürste âne haz
unde tete im alle maze wol.
der kneht wart guoter spise vol,
unde dar zuo er vil vaste trank
unde sprach: < er habe iemer dank
der uns sô wol beriete!
der vater dem sune gebiete
daz er morne daz selbe tuo
unde daz geshehe vil vruo .>
Der markys guetliche sprach:
 <lieber vriunt, nû habe gemach
hinaht als ez wesen mege,
unde lig als ich mich selben lege .>
der kneht sprach: < ich hân genuog .>
diu augen er zu samne sluog,
von der muede er shier entslief.
der markys hin zu gote rief:
mit herzen er in mante,
daz er im sine gnade sante
unde im daz geruohte enbarn,
ob er dannen soelte varn
oder dâ beliben mer.
 <du solt tuon den hinker,>
alsus sprach ein stimme dar,
dâ er was entslafen gar.
 <dîn lîp nimmer girret
unde wizze, swaz dir wirret,
daz dir got der vil sueze
mit sîner helfe daz bueze
unde dich nimmer wil verlân.
daz wizze wares sunder wan .>
dâ mit diu stimme gesweig.
Willehelmes herze hoher steig
von dem troste der im was
komen, der heizet messyas.
Des morgens, dâ der tag ûf gienc,
Willehelm dô des niht enlie,
er huebe sich ûf sine vart,
die im von gote was entspart,
daz er die kristen loste
mit sîner gnaden troste.
Willehelm kunde des nit lân:
swa er ein uncrut sach stan
daz er hete getreten nider,
daz rihte er shone hin wider.
swa er danne ein krut sach
dem man guoter arte jach,
daz liez er liegen als ez lag.
warumme er der taete pflag?
daz kan ich iu gesagen wol
als ihz nû sagen sol.
iuch duhte lihte gar zu lâng,
sagte ich iu den umme gang
den er in dem walde tete.
vil manege venie unde gebet
tete er in sinen jaren.
sine sinne niht verbaren,
sie endienten gote vil sere.
nach sîner gnaden lere
gieng er vil gar âne vrage
vil valde unde niht trage,
biz er kam vür den walt.
dâ wart sa von im entwalt.
warumme? daz wil ich iu sagen.
er sprach: < wiltu nû bejagen
groz guot an kuenig loyse,
sô tuo als ich dich wise .>
daz riet er sime gesellen.
er sprach: < ich wil entwellen,
daz ist gar mîn wille.
sihest du dort die ville?
dar inne wil ich dîn beiten.
heiz mir den künec bereiten
guetiu kleit von sharlachen!
dar zuo heiz mir mê machen
ein hemde unde ein nider kleit,
unde sol daz shiere sin bereit.
du solt mir mê noch bringen
Volatinen, unde muege er springen.
ich getruwe wol loyse
daz er mit guoter spise
in wol habe behalten.
unde kan er triwe walten,
er leistet swaz er dir gehiez,
dâ er dich sendens niht erliez .>
Der garzun tete des er in bat.
ich waen, er kleiner tritte iht trat,
er begunde wite shriten.
vil gar in kurtzen ziten
kam er zuo loyse hin
unde sprach: < ich weiz wol daz ich bin,
hêrre, iu unde gote willekomen,
als ir diu maere hât vernomen
diu ich bringe in diz lânt.
mich hât her vor zu iu gesant
der werde markys willehalm.
ir gehortet nie sô gerne galm
gen ûz keinem munde,
hêrre, in lânger stunde .>-
 <bon mey, tsheitis, nû sage an
hast du vunden den werden man,
sô ist dir wol gelungen .>
die rîter dar naher drungen,
waz er maere sagete:
 <vil saelden dir ertagete,
ob dîn lîp den werden vant.
unde ist er komen in diz lânt,
daz ruoche mir shiere wizzen lân.
swaz ich dir gelobet hân,
des wirt dîn lîp von mir bereit;
daz wizze mit der warheit .>-
 <hêrre, kan iuch des gezemen
daz ir gerne woellet vernemen
waz er iu bî mir enbot:
kleider von sharlachen rot
suelt ir im shiere senden.
mich dunket, er welle wenden
swaz iu die heiden leides tuont.
stet sin muot noch als er stuont,
dâ er mich von im sante:
vil vaste er mich dô mante
daz im balde waer bereit
ein hemde unde ein nider kleit,
unde daz ir liezet shinen
iwer triwe unde volatinen
im sendet, muege er springen:
sô sol ich im in bringen.
daz sol geshehen shiere.
vil kleiner mile viere
sint dar, hêrre, dâ ich in liez .>
der künec loys balde hiez
daz oersh volatinen holn.
man sach nie deheinen voln
wiltlicher mê gebaren,
der waer von siben jaren:
er was veizt unde wol gereht.
dô daz ersach der kunde kneht,
er sprach: < nû ist iwer nôt
zergangen, wan sie muezen tôt
ligen, swelhe sint heiden.
sô bin ich von im gesheiden .>
Daz maer harte lute ershal
in der heiden her ueber al,
daz der markys komen waere.
daz wart in alsô swaere
daz sie ez entsazen sere.
der was von terramere
geborn, dâ von in sorge kam
dâ ez im gar die vröude nam,
daz was der künec matribuleiz.
Loys sich mit vlize vleiz
daz er den markysen,
den hoch gepristen wisen,
wolte alsô enpfahen
daz augen nie gesahen
rîter an sîner komenden vart
der ie baz enpfangen wart.
Nû liez loys die heiden
âne taedinge von im sheiden
unde sprach: < hoeret mînen sin:
gar âne angest ich des bin
ir muezet iuch hinnen sheiden
mit herzlichen leiden,
sit der markys ist komen.
sin kunft hât mir benomen
swaz mir leides ie geshach .>
ein heiden wert hintz im sprach:
 <welt ir den markys gesehen,
sô lat, hêrre, daz geshehen
daz wirn mit iu shawen,
des hant hât verhawen
vil manegen helm unde shilt:
an prise nieman vür in zilt,
vür war der ie kristen wart .>
 <ich wil erlauben iu die vart,>
sprach künec loys . < nû wol dan!>
 <gnade, reine saelig man,
daz wir des iwer urlaub hân .>
Bomesheitis kam gegan
unde sprach hin zu loyse:
 <hêrre, irn sit nit wise,
daz ir beitet hie sô lânge.
ich vuerhte daz belânge
den markysen sere .>
der künec beite niht mere,
gein dem markyse er reit.
der bote sprach: < ich wil diu kleit
vor dar vuern, daz ist guot,
daz er sie an sich getuot,
ê ir komet, dâ ich in liez .>
Volatinen er dô hiez
im dar geben an die hant
unde reit hin dâ er den vant
der was vor shanden wol bewart:
der hete daz har unde den bart
wol gestraelt unde getwagen.
 <disiu kleider suelt ir tragen,>
sprach bomesheitis unde bot sie dar,
ein hemde klein, wis gevar,
unde dar nach ein nider kleit.
einn nidergurt der vürste heit,
den gab im diu marcgraevin.
den zoch der reine selbe dar in.
zwuo hosen leit er an diu bein,
ab den rote varwe shein.
dâ er getet diu kleider an,
ez enwart nie baz geshicket man
dan dâ er sich gegurte.
der bote im dâ antwurte
zwene sporn harte guot
unde einen rich geworhten huot.
den satzte ûf der vürste wert.
er bot im dar sin liebes swert,
daz tshoyuse was genant.
der vürste nam ez in die hant
unde begunde sin ecken shawen.
er sprach: < du hast verhawen
manegen helm unde shilte vil.
aber ich daz versuochen wil,
ob ich die kristen muege ernern
unde heiden vil den tôt beshern .>
man zoch im volatinen dar.
der was veizt unde vil gar
bereitet nach dem wunshe wol.
er sprach: < manege kummers dol,
Volatin, hân wir erliten.
ich hân dicke dar geriten
dâ ich wande daz mîn leben
wuerde dem tode gegeben .>
dâ der vürste druf gesaz,
under im getet er nie baz:
er hete gar die tugende
der er pflag in der jugende.
vil wol daz sime herzen tete;
ich waene, venie unde gebet
hete gelazen sin gedang,
dâ volatin sô wite sprang.
Loys gein im geriten kam
als eime künege wol gezam.
dâ er in aller verste sach,
hin zu den rittern er dô sprach:
 <ich wil durch den vil werden
erbeizen ûf die erden
unde gende in enpfahen .>
die rîter alle des jahen,
swaz er im êren taete,
daz er reht dar zuo haete.
zuhant er ab dem oershe saz.
Willehelm des selben nit vergaz,
von im wart ouch erbeizet.
 <der werde gruoz mich heizet,>
sprach er, < daz ich tôt gelige
oder den heiden an gesige .>
sie begunden vaste gahen.
vil suoze wart daz enpfahen
daz dem markyse dâ geshach.
Loys harte suoze sprach:
 <gote willekomen unde mir!
got der mueze lonen dir
daz du mir bist zu staten komen .>-
 <hêrre, iu ist vil unbenomen
swaz ich iu gedienen mac .>-
 <ez ist gar mîner saelden tag:
daz ich dich gesehen hân,
dâ von mîn leit muoz zergan .>
Der markys vil suoze sprach:
 <swaz iu leides ie geshach
oder leides noch wirret,
ir sit des unverirret,
daz enwelle ich helfen rechen.
hêrre, ich wil durch iuch brechen
die gehorsam die ich gote enhiez,
dâ ich die welt gar varen liez
durch kyburge daz reine wîp:
dâ der erstorben was der lîp,
hêrre, daz tete mir alsô we
daz ich die welt nimmer mê
vor jamer gesehen wolte.
dâ mich iwer bote holte
dâ ich in dem walde was,
zehant als ich den brief gelas,
dâ vuor ich mit dem boten dan,
der iu vil wol gesagen kan,
wie geshaffen was mîn leben.
des hân ich mich durch iuch begeben .>
 <nû lone dir got!> sprach künec loys.
 <wol dan! wir süln gein paris.
du solt gemaches pflegen,
ungemaches dich bewegen .>
dâ wart lânger niht gebiten.
Nû het der künec niht vermiten,
sin lîp der kunde shaffen
daz leyen unde pfaffen
ûz gein dem vürsten giengen
unde in shone enpfiengen.
der byshof selbe gein im gieng
unde mit dem heiligtuome in enpfieng.
dô daz ersahen die heiden,
sie begunden dannen sheiden
unde sagten disiu maere
dem künege, daz komen waere
der werde markys willehalm.
dâ er vernam des maeres galm,
dâ von er alsô leidig wart
daz in gerau dar diu vart
die er hete dar getân.
er sprach: < wie sol ez uns ergan?
ich weiz wol, er erwindet niht,
ê uns der tôt von im geshiht .>
daz herze im sô sere ershrag
daz er soelher vorhte pflag
daz er wande niht genesen:
 <swaz wir lânger hie gewesen,
daz nimt uns lib unde guot .>
 <ob ir daz waegste tuot,>
sprachen die in dâ sahen,
 <wir süln des vaste gahen
daz wir komen ûf daz mer.
er erslehet gar daz her:
nimmer er des erwindet,
swie uns sin lîp hie vindet.
im ist diu nase gewahsen lâng.
ez ist niht anders sin gedang,
wan wie er uns den tôt getuo.
bliben wir biz morgen vruo,
sô sin wir alle verlorn.
wir hân die gebaerde an im erkorn
diu uns vür war kan sheiden,
bliben wir, von den beiden,
von dem libe unde von dem guote.
swes iu nû si zu muote,
daz lat in kurtzer zît geshehen.
hetet ir in als wir gesehen,
ir blibet kurtzer stunde.
er sprach ûz sînem munde,
swelhen heiden er ersaehe,
daz zu sterben dem geshaehe .>
Der künec sprach: < nû ratet zuo,
waz ich laze oder tuo:
daz beste ich selbe niht enweiz .>
 <hêrre künec matribuleiz,>
sprachen sie alle geliche,
der arme unde der rîche,
 <dâ süln wirz hie rumen
unde uns niht lânger sumen.
daz ist daz beste getân .>-
 <der mich der vart hete erlân,
ich enwaer niht komen ueber mer.
awe! daz ein michel her
einen man sô gar vliehen sol!
daz stet den goten niht zu wol.
waz ob mîner swester man
ein got selbe wesen kan,
daz man in sô entsitzet?
mîn lib ist des enwitzet
daz ich in eime zwivel bin:
var ich vor vorhte nachtes hin,
des hân ich iemer shande.
blibe ich in dem lânde,
sô vuerhte ich daz der kristen got
mir vuege laster unde spot,
als er vil dicke hât getân.
wol ûf! ich wil den zwivel lân
unde balde tuon den hin ker,
als tete mîn vater terramer,
der ouch dem markyse entran.
sô michel her er nie gewan,
ern mueste doch entrinnen
unde lasters vil gewinen
unde shaden harte groz .>
Daz velt zu alytshantz lag bloz
von den verfluohten heiden,
die dannen kunden sheiden
mit vil harte grozer maht,
dâ in komen was diu nacht.
waz daz niht ein wunder gar
daz sie wâren komen dar
zu shaden gar den kristen?
got kan vil wol gevristen
die er die sine hât genant.
sus wart der vranzen lânt
erlost von der kuenfte gar
die der markys tete dar.
Noch wil ich iu sagen mere,
dâ die heiden den hin kere
betalle gar getaten,
von der vorhte die sie haten
gein willehelme dem markyse.
nû kam in suezer wise
ein stimme, dâ der reine slief.
vil sanfte sie an in rief
unde sprach: < ez sint die heiden
dâ von gar hin gesheiden
daz du in dem lânde bist.
ich was bî dir in kurtzer vrist
in dem walde dâ du waere,
unde tete dir kunt ditz mere
als dir hie ist geshehen.
tuo als ich dir wil verjehen,
daz kan dir saelde meren.
du solt von hinnen keren
unde daz tuon vil shiere.
nahe bî mumbasiliere
ein vorste under eim gebirge lit.
dâ solt du dine lebenes zît,
daz wizze, beliben gar.
got der nimt dîn dâ war
daz ez dich muoz gnuegen.
sich beginnet dîn ding vuegen
daz du gote den dienst tuost
des du gein im geniezen muost.
ein kloster du dâ machen solt;
darumme git er dir den solt
daz dîn sele ist genesen.
swaz ich dir vor hân gelesen,
daz solt du tuon in kurtzem zil.
dâ mit ich von dir sheiden wil .>
diu stimme gesweig iesa.
Der markys lag nit lânger dâ.
er gieng hin dâ loys lag
unde sich gein dem strite wag,
er unde manic werder man.
er sprach: < markys, nû sage an
des ich dich hie vrage:
wie gebares du sô trage?
ich waen, du wilt nit striten .>
 <nein ich zu disen ziten,>
sprach der markys willehalm,
 <mir hât geseit ein suezer galm
daz die unreinen heiden
alle sint hinnen gesheiden.
uns hât der here gotes trost
von der grozen arbeit erlost.
des süln wir im gnade sagen,
daz muosten sô gar verzagen
die heiden von sime gebote.
wizze, wer getruwet gote,
daz er in nimmer verlat .>-
 <daz er uns sô beraten hât,
markys, daz ist von dir geshehen .>-
 <hêrre, nû heizet besehen
ob ich habe gesaget war.
ich wil mine lebenden jar
nimmer getuon kein luege.
ob ich, hêrre, iuch betruege,
daz waer an mir ein untat.
swaz iu mîn munt gesaget hât,
bî namen daz ist diu warheit .>
dâ mit der künec selbe reit
dâ die heiden warn gelegen.
sin herze kunde vröuden pflegen,
daz die verfluohten heiden
âne strit hin warn gesheiden.
Mit alsô grozer heris macht
Got die christenheit vorevacht.
Dâ sie ûf dem velde riten,
von willehalme wart nit vermiten,
ern lieze volatinen
in soelhen spruengen shinen,
als waer ein swert degen.
von ritters munde manec segen
wart dem markyse gegeben.
er het gelebet sô sin leben
daz er in allen lânden
was vri vor allen shanden.
nû sprach hintz im der künec loys:
 <vil herze lieber markys,
nû la dich niht betragen
des ich dich welle vragen:
mîn bote tete mir bekant,
den ich hete nach dir gesant,
warumme du daz taete,
swelch uncrut du nider traete,
dîn hant daz wider rihte,
unde ahtes daz zu nihte
daz krut von guoter arte;
des wundert mich vil harte .>-
 <war zuo mîn lîp daz habe getân?
daz wil ich iuch wizzen lân,>
sprach der werde markys.
 <hêrre, ich tete ez in der wis,
wer lieb unedels liute hât
unde die edeln varn lat:
dâ hin hân ihz gemezzen.
ir enwaert niht besezzen:
hetet ir die edeln behalten,
die unedeln dâ hin geshalten,
sô kuende ez niht geshehen sin .>-
 <markys, nû nim die triwe mîn,
daz mir leit ist daz ihz tete.
ich wil dir loben an diser stet
daz ich ez laze iemer mer .>
dâ mit taten sie den ker
hin gein paris der stat.
Loys willehelmen bat
vlizecliche unde vil starke,
daz er widernaeme die marke
unde swaz er wolte der lânde.
er sprach: < daz waer ein shande
iu unde gar mime kuenne,
wuerde ich ein abtruenne;
swaz mir got hât geboten
unde enboten mit sinen boten,
im gehorsam ich des bin.
wa mîn sin sich rihtet hin,
daz wil mîn herze iu enbaren.
ich wil in eine wueste varen
bî muntbasilier nahen,
dâ zu eime kloster vahen
zu êre der reinen maget,
diu an helfe ist unverzaget,
swer ez reine an sie suochet.
ob ez krist, ir sun, geruochet,
sô buwe ich dâ in ir namen,
des sich nit sol mîn sele shamen .>-
 <
Nû sage mir, lieber kyllames,
wilt du nit erwinden des,
markys, du enwoelles dar,
wo wil ich dir geben gar
swes dîn lîp bedarf dar zu .>-
 <nein, ich wil spate unde vruo
arbeiten vaste den lîp .>-
 <markys, mir vröude nit vertrip!
des wil ich biten dich durch got.
ez waere gar der luete spot,
ob du mîn guot verspraeches:
die triwe du gar braeches,
die dir mir dicke erzeiget hast.
wizze daz du an mir begast
daz iemer truret mir der muot,
ob dir versmahen kan mîn guot .>-
 <hêrre, mir versmahet niht
swaz dienstes gote von mir geshiht.
daz ir im sendet, kum ich dar,
des nim ich alsô guote war
daz ez iu an der sele vrumt,
sô sie von dem libe kumt .>
des antwurte im künec loys:
 <
Willehelm, lieber markys,
tuo ein ding des ich dich bite,
dâ meres du dine saelde mite:
ruoche sehen die swester dîn,
diu hât herzelichen pin
nach dir, suezer man, erliten.
daz sie ein sterben hât vermiten,
vür war dâ lit ein wunder an.
nû gewer mich, markys, lieber man,
sô kan uns lieber niht geshehen .>-
 <hêrre, ich wil sie gesehen,
ob ez hie bî sô nahen ist,
wan ich wil in kurtzer vrist
komen dâ mir ist gegeben
ein heimuot al mîn leben .>
Nû kamen sie hin in paris.
dâ begunde man den markys
vil vlizeclichen shawen:
werde rîter unde vrouwen,
der arme, dar zuo der rîche,
die wunshten alle geliche
daz got in gar gewerte
swez er mit vlize gerte.
des werden man vil shone pflag.
dâ sich erluhte der ander tag,
gein kurtonie sie riten.
ungerne hete dô vermiten
die was aller shanden bar,
sie enkaeme gein ir bruoder dar.
ûf eim vil shoenen plâne
diu reine, valshes âne
enpfieng ir bruoder vil suoze.
 (mit sô getriwen gruoze
man mich vil selten gruezet .)
der künegin wart gebuezet
ir lânge werndiu swaere,
unde wart gar vröuden baere:
ir bruoder kuste sie dicke.
mit gesueztem anblicke
sach sie in guetlichen an
unde sprach: < awe! saelig man,
wa bist du sô lânge gewesen?
von dîner kunft bin ich genesen,
dar zuo wer buwet daz lânt.
got hât dich, bruoder, mir gesant:
du solt aber dîner marke pflegen .>-
 <vrouwe, ich hân mich bewegen
daz ich guot gewinne nimmer mê .>-
 <awe! bruoder, mir, awe!
was hast du gesprochen nû?
wir dahten, willehelm, daz du
bî uns bliben woeltes hie .>-
 <dâ kyburg in die kluse gienc,
sa zu dem selben male
verkos ich provenzale
unde guotes vil unde êre,
unde wil nimmer mere
kein eigen guot gewinnen.
swanne ich nû sheide hinnen,
sô wil ich varn an eine stat,
dâ menshen vuoz selten trat;
dâ wil ich mich ziehen hin.
swaz ich lânger hie gebin,
vil unsanfte mir daz tuot.
ich weiz wol, got der ist sô guot
daz er mich nit verderben lat,
als er mir dicke erzeiget hât.
sîner gnade ich wol getruwe,
dâ ich sîner muoter buwe,
daz er mir helfe dar zuo.
vrouwe, ich wil morgen vruo,
daz wizzet, hinnen sheiden.
got helfe des uns beiden
daz wir sin hulde erwerben,
ê daz wir muezen sterben .>
Zwuo nacht sie mit ein ander warn.
sie beide niht verbarn
gein ein ander rede sueze.
 <got mir des helfen mueze,
bruoder, daz ich dich suelle gesehen,
daz enbliben sol geshehen .>
 <vrouwe,> sprach der markys
 <ich woelte daz der künec loys
unde ir, vil liebiu vrouwe guot,
hetet gesetzet iwern muot,
daz iu zum besten kaeme,
sô iuch der tôt hie naeme .>
sie beide retden rede vil.
Nû was ez komen an daz zil
daz willehelm der werde man
wolte sheiden von dan.
ein michel jamer dâ wart:
dâ unwendig was sin vart,
dâ sprach diu küneginne:
 <nimmer ich mê gewinne
vor leide keinen guoten tag.
awe! daz ich niht sterben mac,
daz mir den tôt nit got beshert,
sit mîn bruoder von mir vert!
nimmer ich daz ueber winde .>-
 <vrouwe, der klage erwinde!
ezn hilfet niht dîn klagender muot.
wir süln im geben dar daz guot,
daz er buwet deste baz.
waz ob uns got ershaffet daz
daz wir die sele dâ ernern?>
 <den muot mueze uns got beshern,>
diu künegin vil suoze sprach.
der markys den jamer brach:
von sîner swester er sich shiet.
an welhe stat sin vart vernomen ê.
daz habt ir wol vernomen ê.
mit im vuor dannen nieman mê
wan sin geverte volatin,
der manegen kummerlichen pin
in sime dienste hât erliten.
got begunde er vaste biten
daz er in rehte wiste dar.
swes ern bat, des gewert in gar
diu vil reine trinitat,
diu groze barmunge hât.
Nû was der markys shiere
komen zu muntbasiliere.
dâ begunde er durch stapfen.
nû wart an in ein kapfen,
daz er alsô eine reit
unde an vuorte sô richiu kleit:
michel wunder sie des nam.
einen jungen gaeteling gezam
daz er in vragte der maere,
wannan sin riten waere.
 <was wilt du des, liebes kint?>-
 <daz ir sô wol gejaret bint
unde iwer oersh in spruengen gat,
dem grawen hare daz niht stat .>-
 <dirre rede sit ir ze jung.
waz irret iuch mins oershes sprung?
oder was shadet iu mîn gewant?
ich rite durch ein wites lânt.
ob ich iu daz verzollen sol,
daz stet niht dem rîche wol.
iuncherre, lat mich riten.
sol ich hie lânger biten,
unser einen daz geriwen mac.
unde woelte ich iemer mere slag
geslahen ûfe keinen man,
ir muestet von mir gen hin dan .>
Nû kamen zuo gedrungen
die alten mit den jungen.
 <waz sint disiu maere?>
sprach der stete rihtaere.
der markys willehelm der sprach:
 <ich waene, diz ie man geshach
daz mir geshiht in dirre stat.
ich rite ûf acker noch ûf sat,
ich rite des rîches strazen.
heizt mich riten lazen!
sit ir ez der potestate,
sô rihtet mir vil drate,
daz mich der benoetet hât,
hêrre, der dort bî iu stat,
oder ich tuon etteswaz
daz vermiten waere baz .>
der rihter shone sprach:
 <mir ist leit unde ungemach,
hêrre, was iu geshehen ist.
daz ersehet ir in kurtzer vrist .>
er sprach: < wol ûz der straze!
daz iuch got verwaze!
hie heltet der tiurste man
den diu welt ie gewan;
daz weiz ich warz sunder wan,
wan ihz dicke gesehen hân
von im, niht zu einem male:
der markys von provenzale,
weiz ich wol daz ir daz sit.
ich sach iuch striten einen strit,
dâ manec rîter tôt gelag.
iwer prîs dâ vür sie alle wag
die zu beider sit dâ wâren.
hey! waert ir in den jaren
als dô der strit geshach,
sô waer erwant daz ungemach
daz uns ein rise dicke tuot!
er giht, er welle hân daz guot
daz dâ hât der werde künec loys.
er ist gekeret gein paris
unde waent vinden die heyden,
die dannen muosten sheiden,
hêrre, dâ ir kamet dar:
dâ entrunnen sie vil gar
von der grozen vorhte
daz iwer lîp sie entworhte .>-
 <
Nû rite ich von paris dâ her
die rehten straze, unde daz er
mir ûf dem wege niht bekam,
des ist mîn muot an vröuden lam.
weste daz der künec loys,
dâ wir wâren in paris,
daz waz an im ein unfuog,
daz er mirz nie zuo gewuog .>-
 <hêrre, ez was im unbekant.
er kam erste in diz lânt,
dâ wir in paris lagen
unde grozer sorgen pflagen,
biz daz iwer kuenfte trost
uns von leide hât erlost .>-
 <weste ich, ob ich in vuende,
eine wile ich erwunde
mîner selden verte.
got mir den vunt bescherte.
ich wil den risen suchen:
got mich des ruche beruchen
daz er von mir lige tôt .>
zu sinen vuzzen sich dô bot
manic wol geprister man:
 <ob ez uns uwer guote gan,
wir wellen gerne mit iuch varen .>-
 <sô sult ir niht lânger sparen
daz er uns iht engange.
treit er iht eine stange?>
 <ja, vil lânc unde groz .>-
 <ist er gewappent oder bloz?>-
 <er hât kein waffen an .>-
 <niht er sich danne erwern kan,
er enmuzze des todes wesen.
got der lat sin niht genesen,
daz ist mîn gedinge,
daz mir zu im gelinge .>
dâ mit wâren sie bereit.
des prîs schande nie verschneit,
sprach: < nû wol balde dan!
wizzet vur war, kom ich in an,
er tut iuch niemer mer leit
noch dar zu der kristenheit .>
Nû begunden sie in suchen
in walden unde in bruchen.
Eines tages vugete ez sich sô:
dô sie quamen zu sande klo
 (daz was umb einen mitten tac),
der rise slafende lac;
bî einem brunnen daz geschach.
der markis hin zu in allen sprach,
dô sie in ligen sahen:
 <uwer keiner sol dar gahen.
ich wil in ûf wecken,
dâ mit iuch niht erschrecken .>
den gantzer tugende nie verdroz,
der was gar gewaffens bloz
unde vorhte niht doch den tôt:
sin schilt daz was sin mantel rot.
nû gienc er dâ der rise lac
unde suzzes slafes pflac.
er sprach: < ir muzzet wachen.
ich wil dem lânde machen
einen vride, ob ich mac .>
der rise ûz dem slafe erschrac;
an den markis er spranc.
mit sîner stangen vil lânc
vaste er nach im swancte.
den slegen er entwancte:
swie maneger jare er pflege,
er was doch snel unde niht trege.
daz half im daz er genas.
ein wunder ez an im was,
dô er in slafende vant,
daz in ertotte niht sin hant.
einen stoz im der rise stiez.
der stoz willehelmen hiez
daz er sich regete deste baz.
einen slac er dem risen maz:
abe den arm er im sluc,
dâ er die stangen inne truc.
dô im enpfiel die stange,
die grozze unde die lânge,
dô warp er in manege wis,
wie er ergriffe den markis.
des wart der markis gewar
unde lief an in sô vaste dar
daz er durch den risen stach.
der rise jemerlichen sprach:
 <owe iemer unde owe!
ich vil armer ysare,
daz ich muz des todes wesen
unde du vor mir bist genesen!
mine goete sint des geschant,
Machmet unde tervigant.
unde wendet an sie sinen spot
der ist genant der kristen got .>
dâ mit der rise gesweic,
wan er tôt ûf die erden seic.
dô die des gewar namen
die mit im dar quamen,
sie begunden im gnade sagen,
daz er den risen het erslagen.
er sprach: < sprechet niht alsô!
erkennet ir alfa et o,
den die reine magt truc?
der ist der den risen sluc .>
Nû was der werde künec loys
ie mittent komen in paris.
dô sagte man im daz mere,
daz ein rise komen were
unde in dem lânde gienge,
unde beide sluge unde vienge
die leute swo er kunde,
unde were in kurtzer stunde
in der seine bî der stat.
der künec dô vlizclichen bat
daz man in suhte über al,
ez were berc oder tal,
wazzer, velt oder walt.
er sprach: < ist ieman alsô balt
daz er nimet im daz leben,
dem wil ich vil guotes geben,
unde wil des niht erwinden,
mac man in schiere vinden .>
ein rîter vrolichen sprach:
 <ich bin der in toten sach,
hêrre, in kurtzer wile.
dar sint wol dri mile
dâ in willehelm hât erslagen .>
der künec sprach: < du ruche mir sagen
wo der strit geschehen si .>-
 <hêrre, ez ist hie nahen bî,
ez ist nahen bî sande klo .>-
 <sô bin ich zweier dinge vro:
daz ich sol den markis sehen
unde der tôt dem risen ist geschehen.
wol ûf balde! wir suln dar.
mîn herze ist in vröuden gar
gein willehelmen dem reinen
den got kan süeze meinen .>
Loys dô daz niht vermeit,
gein dem markis er reit.
der künec dar vil schiere quam
dâ der rise sin ende nam,
unde vant dâ den markis.
 <nû sihe ich in daz paradys,>
sprach er hin zu im vil süeze.
mit wol gesuztem gruzze
sinen swager er enpfie.
 <lieber markis, sage mir wie
dîn komen sich her vuege
unde den risen hie ersluge .>-
 <daz hân ich schiere iuch geseit:
durch muntpasiliere ich reit.
dâ vernam ich daz mere,
daz ein rise dâ were
der tete in manic herzen leit.
dô mir daz mere wart geseit,
ich reit nach im biz ich in vant,
unde sluc in mit der gotes hant.
anders wer ez ungetan.
nû lat mich uwer urloup hân!
unerwendet ich des bin,
ich envelle varen dâ hin
dar ich durch got mich gehiez,
dâ ich zu kurtonoyse iuch liez .>
der künec vil vaste in bat,
daz er rite mit im in die stat.
er solde doch zu rehte dar.
er sprach: < here mîn, ich var
swar vil uwers mutes gir .>-
 <markis, nû erloube mir,
daz ich den ungefugen man
gein paris heizze vuren dan,
daz man gesehe daz wunder groz,
daz got der tat niht groz
daz er disen man geschuf.
sô man in sihet, ez wirt ein ruf
der hin durch die lufte gat .>-
 <ob er hie den schelmen lat,
oder in heizzet vuren hin
des gan iuch wol mînes herzes sin .>
dâ mit hiez er den grozzen man
nach im balde vuren dan.
dô loys in die stat quam
unde man daz mere vernam,
dô wuenschten alle geliche,
der arme unde der rîche,
daz in got liezze leben
daz paradys nach dem tode geben.
dô er wol geschowet wart,
dar nach was dô ungespart,
der künec in begraben hiez.
Willehelm dô niht enliez,
er begunde urloubes gern
unde sprach: < ich enwil niht enbern,
ich enwelle nach von iuch varn
unde niht die reise lânger sparn.
Volatinen bevilhe ich eu.
ich weiz wol, ir sit getreu,
daz ir sin schone heizzet pflegen.
dar zu hân ich mich bewegen
daz ich von disen kleiden
zu uwerre gesihte wil scheiden
unde eine kappen legen an.
der appet von sand german
mac mir des niht verzihen,
er enruche mir eine lihen .>
swaz der markis gesprach,
dar nach vil schiere daz geschach:
der appet gar sine bete
harte willeclichen tete.
Willehelm der reine man
tete abe daz kleit, die kappen an.
dâ von ein michel jamer wart;
Loyse vröude was verspart,
dô der markis von im schiet.
Willehelmes vart dâ hin geriet
als ir ê wol habt vernomen.
dô der reine dar was komen,
dâ wolde er sich niht sumen:
eine stat begunde er rumen
unde dâ eine hutten machen
von maneger hande sachen:
er leite dar vil steine,
beide groz unde kleine,
unde begunde aber rinden
abe den boumen schinden,
dâ mit er sich wol dahte.
ob ie sper von im erkrahte,
wart schilt von im durch stochen ie,
dem gebarte er niht geliche hie.
dô er von den lueten sich geschiet,
got in aber wol beriet:
er gap im wol die lîp nar.
Loys der künec sande im dar
leute unde dar zu spise,
unde enbot dem markise,
daz er in der minne neme,
unde swanne ez dar zu queme
daz die küneginne sterben solde,
daz sie ninder ligen wolde
wan dâ ir bruoder were.
vil wol er dar an tete.
 <in dem lânde ich erbete
daz ich gebuwete harte wol.
kein dinc ich versprechen sol
daz man mir in der minne git
ich wil mînes lebens zît
buwen mit mîn selbes hant.
waz leute hât er mir gesant
die hie dienen suln gote?>
alsô sprach des kuniges bote:
 <etzliche kunnen muren,
die suln hie bî iuch duren;
etzliche zimmerleute,
wol machen breit gereute
ir genuge kunnen.
ir sult uwer swester gunnen
daz ir die sele kan ernern .>-
 <ich wolde ir ungerne wern
swaz ir zu guote queme
unde gote wol gezeme.
daz sult ir mîner vrouwen sagen,
unde daz sie mir in kurtzen tagen
zwene prister sende.
wanne wirt mînes lebens ende
 (daz ist mir vil unbekant),
sô enpfahe ich von ir hant
daz vil wol gereinte brot
daz guot ist vur der sele tôt .>
 <
Ditz tun ich gerne,> sprach der bote,
 <hêrre, nû ergebt mich gote,
wan ich wil von iuch scheiden .>-
 <vil lieber, nû sage in beiden,
dem kunige, der küneginne,
daz sie mir in der minne
niht wan die notdurft senden,
unde daz sie ez wol bewenden
swaz wir hie gebuwen.
des uln sie gote wol getruwen,
daz sine guote des gezimet,
daz er sie in sin rîche nimet
swenne sie geligen tôt .>
swaz der markis in gebot,
daz taten sie betalle gar
unde sanden zwene mueniche dar
in wol getagten jaren.
die mueniche niht verbaren,
sie dienten got vil sere,
unde nach der murere lere
worhten sie den gantzen tac.
niht halbez ich gesagen mac
waz der markis arbeit
durch gotes hulde erleit.
Der markis dô gedahte
 (daz er wol vol brahte),
ez were guot der zelle,
daz er hiezze machen snelle
über daz wazzer eine brucke.
dâ von des vürsten rucke
vil groz arbeit gewan.
Willehelm der selige man,
truc dâ hin vil steine,
beide groz unde kleine,
biz daz die brucke wart bereit.
der teufel dô des niht vermeit,
er enbreche die brucke nider.
dô hiez sie aber machen wider
der markis in kurtzer stunt.
dô daz wart dem teufel kunt,
die brucke er aber nider brach.
zu drin malen daz geschach.
dô hiez er sie aber machen,
an veste niht verswachen.
Nû begunde in des gezemen
daz er war wolde nemen,
wer sei zu brochen hate.
eines abendes harte spate
dô quam der teufel aber dar
unde was als ein man gevar,
unde wolde aber die brucken brechen.
 <mînen schaden sol ich rechen,>
der markis zornlichen sprach,
 <bist duz der die brucken brach,
sam mir des willehelmes bart,
sô muz geruwen dich die vart:
du must in dem plume baden,
dâ mit gelten mir den schaden .>
bî dem hare nam er in
unde warf in in daz wazzer hin.
Willehelmen sin schade muete.
der tuefel sô lute luete,
dâ von der plum sô harte
erschrac daz er sich zarte
in eine swartze varwe gar.
swelch man ie ist komen dar,
der weiz wol, daz ich hân geseit,
daz ez ist die warheit.
Dar nach hiez er vil snelle
machen eine cappelle
zu êren der vil reinen magt,
die an hilfe ist unverzagt.
dô die cappel was bereit,
bruoder willehelm niht vermeit,
gein morgolonie er gieng,
dâ in vil guetliche enpfienc
der bischof mit sînem gruzze,
unde sprach hin zu im vil süeze,
waz sin gewerbe dâ were,
zu tunne er ez niht verbere.
dô sprach der markis willehalm:
 <sô ruche mîner bede galm
zu guote, hêrre, enpfahen.
ich muz vil vaste gahen
wider under den hohen berc.
dâ ist geworht gote ein werc,
nû wolde ich an iuch des gern
daz uwer gande niht kunde enbern,
ir geruchet sie wihen .>
 <solde ich iuch des verzihen,
sô wuerde ich selic niemer mê.
sagt war uwer wille ste,
daz ich mich sulle bereiten .>-
 <swaz ich muz gebeiten,
des belânget mich vil gar .>-
 <swenne ir welt, ich kume dar.
sprechet wie iuch daz behage .>-
 <sô tut ez an suntage!>-
 <gerne, bruoder, tun ich daz,
swo von mir verret gotes haz
unde mir nahen kan sin gruz .>
im neic der markis an den vuz
unde schiet mit urloube dan.
Willehelm der reine man
wart zu der wihe wol bereit.
der bischof dô niht vermeit,
er enqueme als er solde komen.
swo die wihe wart vernomen,
zu male sie dar quamen.
grozze gnade sie dâ namen
von dem bischoffe er dâ wihete.
swere burden er lihte,
die wâren von vil sunde.
dri bischoffe ich wol vunde,
daz ich niht eine mile wolde gan,
daz ich ir applaz solde hân.
dô die wihe geschach
unde er den applaz gesprach,
die luete vuren von dan.
Willehelm der reine man
den bisschof begunde laden.
er sprach: < ich wil âne schaden
gote hie gedienet hân.
bruoder, ir sult michs erlân!>
er sprach: < die heren karitat,
ob ir die bî ir rehte lat,
gote ir liebe dar an tut:
ir ezzet hie zweier hande guot,
gotes unde künec loyses .>-
 <sit du mich des bewises,
sô wil ich hie enbizzen.
du sol mir ez niht wizzen,
ich wande daz ir weret arm,
unde daz niemer spise warm
queme zu uwerm munde.
vil selic si die stunde
daz ir habt sô vil guotes.
got was vil guotes mutes,
dô er iuch sô rîche gab.
ez enwart nie klosters urhab
sô statehaft alsô snelle
als ist worden dise zelle .>
dâ mit der bisschoff nider saz.
an keiner stat gaz er nie baz,
des begunde er selbe jehen:
 <wolde got, solde ez geschehen
daz ich in diser wueste
bliben iemer mueste!>
dô sprach bruoder willehalm:
 <vol vueret uwers mundes galm!
wer ist der iuch des wende,
ob ir der hoehsten hende
geheizzet hie gehorsam?
in grozzer wirde was mîn nam,
den liez ich durch gotes hulde,
daz er verkure mine schulde .>
der bisschoff erseuftzte sere.
er sprach: < die gotes lere
kan mich, ich wene, leren,
daz ich mich wil bekeren
unde hie iemer dienen gote .>-
 <wellet ir leisten sin gebote,
daz sult ir tun vil schiere.
Margolonye muntpasiliere,
swie vil daz grozzer êren habe,
tut ir iuch durch got des abe,
sô git er iuch daz paradys .>-
 <
Willehelm, lieber markis,
ich muz des babestes urloup hân,
ob ich wil daz bischtum lân.
darumme rat mir wie ich tu,
ob du raten kanst dar zu .>-
 <hêrre, horet mînen rat!
ir sult vaster die trinitat
vorhten dan des babest ban .>-
 <du sprîches wol, vil selic man.
ich wil dir gevolgic wesen,
durch got hie singen unde lesen,
als ein munich zu rehte tut.
got muzze besteten mir den mut,
daz ich gelebe hie alsus
daz mich enpfahe altissimus,
sô mich der tôt nû toten kan.
ich wil die kutten legen an
unde bî dir bliben hie .>
Willehelm vroliche gienc,
die kutten er im brahte.
dem markis niht versmahte,
er bot im dar die kappen.
dâ was niht anderre knappen
wan die worhten an der mure.
zu dem gotes nachgebure
was dâ der bisschof worden,
unde behielt sô den orden
daz er daz paradys erwarp
ê im hie der lîp erstarp.
Der bisschof unde der markis
arbeiten in manege wis
dâ mit ir werchlueten.
muren, zimmern unde reuten,
die werc sie vaste worhten.
der sele sie sô vorhten
daz der lîp dicke leit
vil dicke groz arbeit.
Nû begunde den markisen
Maria dar an wisen
daz er niht verbere,
dâ kyburg begraben were,
daz er dar schiere queme
unde ûz dem grabe sie neme,
unde brehte sie dâ hin
dâ zu blibene was sin sin,
unde daz tete snelle,
unde begrube sie in der cappelle
die dâ was gemachet.
dô der markis was erwachet,
wan ez im slafende geschach,
wider sich selben er dô sprach:
 <nû wizze daz, vil reine magt,
daz dîn gnade mir hât gesagt,
dô ich hie slafende lac,
daz tun ich als ich erste mac.
dîn gebot ich niht lazze.
ich hebe mich ûf die strazze
eine, mac ich nieman hân.
ich wil ez den reinen wizzen lân
der ein hoher bisschof hiez .>
zuhant er ez in wizzen liez.
dô sprach er: < lieber bruoder mîn,
swaz dir tete die reine schin,
daz solt du niht vermiden.
ich wil die arbeit liden
mit dir durch gotes muter .>-
 <gnade, hêrre vil guoter .>-
 <sô sult ir von hinnen varen
unde niht die reise lânger sparen.
besendet gar die leute,
er mure oder reute,
unde suln sie guotliche biten,
daz niht werde von in vermiten,
des werkes werde wol gepflegen.
wir sin niht lânger under wegen .>
Zuhant die leute quamen.
dô sie ir rede vernamen,
ir antwurte die was guot
unde sprachen: < ieglicher tut
daz beste sô er iemer kan .>
Willehelm der vil reine man
seit in der rede grozzen danc.
 <unser wesen wirt niht lânc,
daz wizzet wares sunder wan .>
dô sprach der bischoff kristan:
 <wol dan! wir suln ez rumen,
uns hie niht lânger sumen.
unde kumet her daz gebeine,
daz here unde daz reine,
wir gewinnen heiles deste mer .>
Nû taten sie den hin ker.
swar sie des nachtes quamen,
die karitat sie dâ namen.
die vürsten giengen beide
als lânge tageweide
als sie ez heten ie getân.
eines tages quamen sie gegan
dâ termis gelegen was
unde sin vil hoher palas.
dô er daz tschahtel ersach
zu sînem geverten er sprach:
 <hêrre, ich erkenne mich gar.
wir sin nû schiere komen dar
dô die reine kyburg starp.
ir tôt mir ungemach erwarp.
wir liden durch ein ander nôt.
unser beider liebe daz gebot.
ich was hêrre über ditz lânt .>-
 <bruoder, daz ist mir wol bekant:
ich was hie dô der strit geschach,
dô wart erslagen meliach
unde von tranzense ignoledoch;
dô was dîn name an prise,
Willehelm, werder markis!>-
 <bin ich worden ein tscheitis,
daz duldet gerne mir der lîp.
dô ich verlos mîn reinez wîp,
daz sie lebende von mir schiet,
daz leit mînem herzen riet,
daz ich der lânde mich begap .>
Nû wâren sie komen dô daz grap
was dâ kyburg inne lac.
Willehelm grozzes jamers pflac,
dô er ûz die reinen grup.
ûf er daz gebeine hup,
an sinen arm er ez nam.
 <du were mîner selden stam,>
alsô sprach der reine man.
 <hêrre bischof, nû wol dan,
ê daz man habe vernomen
daz ich bin her zu lânde komen!
daz begunde uns lihte sumen .>-
 <markis, ich wil ez niht rumen,
du enteilest ê ditz gebeine.
wilt du daz tragen eine?
mîner truwe daz missestunde .>-
 <nû bin ich rehte tunde
swaz ist uwers mutes ger .>-
 <sô gib daz halbe teil mir her!>
daz geschach ie sa zuhant.
dâ mit rumten sie daz lânt,
daz willehelmen nieman sach
der sin ê zu hêrren jach.
Sie gaheten heim vil vaste
mit vil reiner laste.
daz gebeine gap sô reinen smac
daz ez in allen wider wac
den wuertze unde kruter hant.
eine sunde ir dar an begant
ob ir ez niht gelouben welt.
dâ hin was ir mut verselt,
dar quamen sie in kurtzer stunt.
nû was daz mere worden kunt
in dem lânde leuten gnugen.
die daz gebeine trugen,
als sie die rehte ersahen,
sie begunden gein in gahen.
Nû was under in ein kint:
von gotes gewalte was ez blint,
an dem ein wunder groz geschach:
in sînem troume ez daz sach,
daz ez entladen wuerde
von der blintheide burde,
truenkez ab dem gebeine.
dô sprach willehelme der reine:
 <des sol man dir wol gunnen.
wer gibt uns einen brunnen?>
der brunne vil schiere quam.
Willehelm daz wazzer nam.
an daz gebeine er daz goz.
als ez in den munt gefloz,
got der tete sîner ganden geschiht
unde gap im wider die gesiht.
daz het sie verdienet hie,
daz got daz zeichen tete durch sie.
vil guot ist gotes guete.
Dâ sie quamen zu ir heimuete,
dô wurden sie wol enpfangen.
gein in wâren gegangen
mit alle gar ir leute
ab der mure unde ab der ruete.
nû mahte bruoder willehalm
mit gesange grozzen galm:
dô er in die cappellen quam,
daz gebeine er schone nam;
ûf den alter satzten siez.
einen sarc er machen hiez
ûz einem marmelsteine,
in den sarc er machen hiez
von dem bisschofe wart geleit.
swaz kyburg ie durch got erleit,
des was ir wol gelonet gar:
got hete sie zu der engel schar
in daz paradys gesetzet.
sin guote sie hete ergetzet,
swaz sie arbeit ie gewan.
got vil wol erkennen kan
wer in mit truwen meinet.
daz hât er wol bescheinet
an kyburge der suzzen.
got muez uns alle gruzzen,
als er sie gegruzzet hât,
des gewer uns, here trinitat!
Daz gebeine er ab dem alter hup,
in der cappellen manz begrup.
got tete durch sie manic zeichen.
er enkan mit nieman smeichen:
als er daz mensche vindet,
dar nach er ez gesindet
zu himel oder zu helle
got uns daz herze stelle
daz uns die sele genese.
Nû hoeret mê von kylamese!
wie der getrewe stet
sînem lebene dô getete?
daz muget ir gerne wizzen.
sie beide sich des vlizzen,
er unde bischof kristan,
swaz dem kloster was guot getân:
vil gerne sie daz taten.
dirre stift wart wol beraten
von der künegin alysen.
die erliez des niht loysen,
er enmueste daz kloster rîchen
unde armut im entwichen.
dô daz kloster genuc gewan,
dô gedahte der reine man
Willehelm, er wolde schaffen
daz were dâ mer pfaffen,
die sungen unde lesen.
unde dâ muest ein appet wesen
den sie ir meister hiezzen,
unde teten dar zu unde liezzen
swaz die regel seite.
niht lânger er dâ beite,
er schuf daz ez geschach.
ez muste sin swaz er gesprach.
er rihte daz leben rehte
den muenichen mit dem knehte.
er sprach: < bischof kristan,
ich wil iuch des niht erlân,
ir enmuzzet appet sin.
bî der heren gehorsam mîn
wil ich iuch gebieten daz,
wan uns kumet nieman baz .>
dô sprach der bischof kristan:
 <sit ich mich ergeben hân
gote zu dienste her,
sô wil ich niht wesen der
der zubrîchet daz gebot.
ich hân mich durch den suzzen got
hoher êren bewegen.
der sammenunge wil ich pflegen
als ich aller beste kan .>
der markis hup den salm an
te deum laudamus.
 <daz ez ergangen ist alsus,
uns kan nû niht gewerren,
sit wir hân einen hêrren
vil reinen unde wisen.
er kan uns wol gewisen,
daz zimet wol gotes êre.
volge wir sîner lere!>
Nû was vil dicke al eine
der getruwe unde der reine,
dâ kyburg begraben was:
manege vigilie er ir las
unde ander guote salmen.
got lerte willehalmen
daz er tete waz im gezam.
eines leides mere er vernam,
dâ von truric wart sin mut:
man nam dem kloster sin guot.
nû was im leit unde ungemach
daz ez sô dicke geschach:
die mueniche muet ez alle.
mit manegem venien valle
über die roubere sie baten,
die in den schaden taten.
Nû wart eines tages in genomen
die spise die in solde komen:
vische, win, dar zu brot.
 <wir ligen schiere hungers tôt,
wil man uns sô die spise nemen.
meister, kan iuch des gezemen
daz ir mir daz erloubent:
die uns sô vaste roubent,
ob ich sie des muge erbiten,
daz es si von in vermiten?>
sprach willehelm vil schone.
 <got sin iuch iemer lone,>
sprach der appet, < ob ir ez tut.
ir sult niht weren kein guot
niht wan uwer nider wat.
ir sit geschant, ob ir die lat,
bruoder, wil sie ieman ziehen abe .>-
 <sit ich uwer urloup habe,
daz nider kleit ich weren wil,
ir si luetzel oder vil .>
 <nû tut als iuch got gewise,>
sprach der appet zu dem markise,
 <unde daz uns sie daz beste .>
Willehelm der mutes veste
vur nach der spise zu dem mer
unde truc keiner slahte wer
wan eine krucken kleine.
Willehelm der treip al eine
vumfzehen mile nach der spise.
gewarp er ie nach prise,
sin lîp nam des kleine war.
Nû was der reine komen dar
dâ man im die spise lut.
dô daz geschach, des klosters guot
treip er dar ûf die strazze.
nû wâren sie an der sazze
die ê daz guot dâ namen.
an willehelmen sie quamen
unde wolten die spise nemen.
er sprach: < iuch sol des gezemen
daz ir uns die spise lat,
wan sie zu nihte iuch bestat .>
sie sprachen: < wizzet, bruoder,
daz uwer kutten muder
über die oren muz her abe .>
er sprach: < waz ich gewandes habe,
daz nemet an die nider wat!
ich bin der iuch der niht enlat,
ob ich daz erweren kan.
ich bin der iuch niht wol gan
swaz iuch ie unsers guotes wart .>
nû greif im einer an den bart
unde sprach: < rumet die kappen!>
die rouplichen knappen
namen im die kleider gar.
Nû wart der eine des gewar
daz er in der nider wete
einen bruch gurtel hete
von siden unde von golde.
er sprach: < ein munich niht solde
tragen sulich kleinode.
ir mugt wol wesen oede
unde sult der regel leben hân.
den nider gurt sult ir mir lân!
wizzet, bruoder, daz muz sin .>
er sprach: < mich hiez der appet mîn,
swer mir nemen wolde
die bruch, daz ich die solde
mit grozzen slegen weren.
got muzze hilfe mir bescheren .>
gein gote er innecliche rief.
zu einem mule er dô lief
unde zucte ûz im einen buc.
dâ mit er sie alle sluc,
daz sie dâ lagen tôt.
vische, win unde brot
er einen lângen vride gewan.
er sprach: < owe, ich armer man!
waz hân ich begangen hie!
ich klage harte kleine sie,
den ich den tôt hân getân,
mohte der mul von hinnen gan.
nû wil ich ez doch versuchen,
ob got kunne geruchen,
daz ich an sine gnade ger .>
er sprach: < got hêrre, mich gewer
des ich dich bitende wese.
hilf mir daz der mul genese!
daz kloster muz verderben,
sol uns der mul ersterben.
ich wil ûf die gnade dîn
den buc stozzen wider in,
dâ ich in dâ, hêrre, nam .>
got im zu hilfe aber quam:
der mul stunt ûf unde gienc.
er sprach: < got mich nie
verlie zu keinen ziten.
vil kurtz wir hie biten,
sit der mul mit mir gat,
den got uns gegeben hât .>
Nû was er komen snelle
dâ gemachet was die zelle.
als in die muniche ersahen
sie begunden gein im gahen,
daz er brahte die spise.
der appet zu dem markise
sprach: < sit gote willekomen!
daz uns die spise ist niht genomen,
des sul wir gote gnade sagen .>-
 <meister, dâ hân ich sie erslagen .>-
 <tatet ir daz mit der krucken?>-
 <nein, got hiez mich zucken
ûz einem mule einen buc,
dâ mit ich sie alle ersluc.
dô bat ich got den suzzen,
daz er mir ruhte buzzen
mîn schadelichen ungemach.
von sîner gnade daz geschach.
der mul san von dannen gienc.
spise, kleider ich in lie.
dô wolden sie mîn nider kleit
hân genomen, daz was mir leit.
hêrre, ich hân iuch verjehen
rehte als ez ist geschehen .>
der appet was der mere vro,
daz ez ergangen was alsô
daz der markis lebende quam.
der appet willehelmen nam,
den heren ablaz er im sprach:
 <mit uwer hant ez niht geschach,
got ez selbe hât getân.
sie muzzen uns dise spise lân .>
der markis vur an sin gemach.
dem kloster minner mer geschach
kein schade noch keine swere
von keinem roubere.
Dar nach wol über sehs jar
dô begunde der tôt sine var
an die küneginne keren
unde sie ein sterben leren.
dô die künegin erstarp,
ein reinez leben sie erwarp,
daz sie got in sin rîche nam.
dô daz willehelm vernam
daz sin swester were tôt,
der tôt vuget im sulhe nôt
daz er nach erstorben was;
vor leide er kume genas.
Loys die toten brahte dar.
sin herze was leidic gar
unde aller die dâ wâren.
die muniche niht verbaren,
sie enlesen unde sungen
mit wol gereinter zungen.
Willehelm gienc zu der bare
unde hete die gebare
die zeigete grozze leide.
 <ich wene daz wir beide
iemer truric muzzen sin
umme die lieben vrouwen mîn,>
ditz sprach er zu loyse:
 <in vil leitlicher wise
wil ich leben mine tage .>
ez was sô jemerlich sin klage
daz alle die dâ wâren
ein weinen niht verbaren.
Loys quelte sere den lîp
unde sprach: < owe! selic wîp,
daz ich dich niemer mê gesihe!
ob mir got den tôt verlihe,
vil kleine mich daz muete.
owe! dîn reine guote,
waz mir die vröude kunde bern!
von dînem tode ich muz enbern
vröude, unde sulich truren hân
daz niemer mer kan zurgan.
wie was dîn lîp gesuzzet,
der mir dicke hât gebuzzet
swaz mir den lîp beswerte!
sô suzlich er begerte
daz gar mîn herze vröuden pflac.
du were gar mîn oster tac
unde mîner ougen sunnen glast.
dînem libe tugende nie gebrast.
swenne ich gedenken muz dar an
swaz ich liebe ie gewan,
süeze vrouwe, mit dir,
daz ich ein sterben hie verbir,
sehet, daz ist ein wunder groz.
nie wart leides mîn genoz
kein man der ie wart geborn.
mîn wîp die hât mîn lîp verlorn,
daz nieman teurre vunde.
daz mir der got niht gunde!
hulfe gein im iht mîn zorn,
daz were von mir unverkorn.
wer trostet mine sinne?
dîn wol gesuzzete minne,
der ich mich nie genugete,
vil vröuden sie mir vugete.
als ich, vrouwe, was von dir,
sô was mîn herzecliche gir
daz ich schiere zu dir queme.
daz mir der tôt den lîp beneme,
daz wolde ich harte ringe wegen,
sit ich muz leides pflegen .>
dô sprach willehelm der markis:
 <vil lieber hêrre kunci loys,
habt gein gote keinen zorn
unde lat die klage, die ist verlorn.
uwer hilfe der sele tut,
daz wirt uwer sele guot,
sô sie muz von iuch scheiden .>
mit herzeclichen leiden
wart san von in die werde
geleit dâ in die erde.
in einem marmelsteine
zwene lichamen reine
dâ bî ein ander lagen.
der reine sie hie pflagen,
daz sie daz paradys her
hant besezzen iemer mer:
ez ist kyburc unde alyse.
ich wolde daz in ir wise
lebten alle werde wîp.
daz ich ez wolde koûfen ir,
daz sol sie gelouben mir.
Ditz buch wirt schiere bereit.
der genant ist die warheit,
durch den ich ez getihtet hân,
des sol er mich geniessen lân.
swer ez sich anders zuhet an,
der ist ein unbescheiden man.
dô die vrouwe wart begraben,
die hinnen vart wart erhaben
von leuten maneger hande.
nieman was in dem lânde
daz rîter unde vrouwen hiezzen,
daz sie daz komen dar liezzen.
Loys gienc über daz grap.
durch ir sele er dô gap
dem kloster grozze ville
unde sprach: < ez ist mîn wille,
als ich muz nû sterben,
mac ich ez ie erwerben
des ich guoten willen habe,
daz ich lige in dem grabe
dâ inne lit alyse .>
er sprach zu dem markyse:
 <nû muzze wir uns scheiden,
unde wizze daz uns beiden
sô leide niemer mer geschiht.
ich weiz wol daz iuch gesiht
mîn ougen niemer mere.
von grozzem herze sere,
daz ich dicke hân erliden,
ist mîn lîp alsô versniden
daz ich wirde niemer mer gesunt
bisz mir wirt ein sterben kunt .>
grozzer jamer dâ geschach
unde groz ungemach.
sie weinten beide harte.
Willehelm ab dem barte
sô grozze zehere vluzzen
daz sie im die kappen beguzzen.
dô der künec schiet von dan,
Willehelm der reine man
niemer mere wart gesunt
biz daz im ein sterben wart kunt.
nû begunde er werben sere,
daz er durch gotes êre
groz arbeit dolte.
der reine dicke wolte
vasten unde vil gebeten.
des herze valsches was erjeten,
vil maneger arbeit er pflac.
swo er stunt, saz oder lac,
dô quam im zu keiner stunde
daz gebet ûz dem munde.
der sele er vaste vorhte,
swaz sunde er ie geworhte.
dâ von begunde in vrien
die man dâ nennet marien,
unde magt wesende ein kint gebar
daz alle dinc erkennet gar.
Willehelm, der reine markis,
warp mit vlizze in alle wis,
wie daz munster wurde gemachet.
von im wart vil gewachet
durch daz werk unde daz gebet:
der markis vil gerne tete
swas gote wol behagete
unde in von sunden jagete.
Nû het er eine gewonheit,
daz er niemer daz vermeit,
er engienge durch kurtze wile
vil nach ein mile,
unde tete niht wan umme daz
daz er mohte deste baz
sin gebet vol sprechen.
er wolde gerne daz zechen
daz er der helle entrunne,
unde queme in die wunne
dâ die engele singent schone.
sin gen daz was nach none;
disen site er lânge treip.
eines tages er dâ bleip
biz daz ez sô vinster wart.
dâ hin was sin heimvart,
dô gienc er einen smalen stic.
der gevochten hete manegen wic,
der getrewe unde der stete,
sich nach ervallen hete.
ûf dem stige er slipfte;
wan der reine ergripfte
einen stein mit der hant,
ein sterben were an im bekant.
die gotes gnade an im erschein:
er greif rehte in den stein,
sam ez were ein wahs gebert.
der grif den tôt im hât erwert.
got tete zeichen vil durch in.
ez stunt sin herze unde sin sin,
daz er gotes hulde erwuerbe
ê im der lîp erstuerbe
Ir hât wol gehoeret daz,
den man vur alle vürsten maz
an einer ieglichen stat
die gar wol dem prise stat,
die wurden sit karles zît
als wit sô welisch- rîche lit,
der keiner mohte an prise
gelichen sich dem markise.
mir ist ouch über deutsche- lânt
vil wenic vürsten bekant
die haben willehelmes tugent,
sie pflegent alter unde jugent.
dâ mit wil ichs lazzen wesen.
Nû begunde daz alter kylamesen
drucken harte vaste.
ich bin mit dem selben laste
sere beladen leider;
ich wolde enbern der beider,
des alters unde der armut.
got teilet ungeliche guot:
er git dem argen mere
danne dem der minnet êre.
daz ist ein wunderliche tat,
dâ von er den namen hât:
got wunderlicher heizzet er.
an sine gande ich des ger,
sit groz guot mich gar verbirt,
sô daz urteil nû wirt,
daz mich sin gnade meine
unde mit den rehten heine.
Ich wene, der bî rede ist genuoc.
ez ist an mir ein unfuc,
daz ich dem ende sô nahen bin,
unde daz ich denne mînen sin
sô von dem wege rihte.
owe mir der geschihte
die ich iuch nû muz sagen!
ez begunde nahen den tagen
daz der reine willehalm
muste trinken des todes twalm.
dâ daz munster gemachet wart,
im kunte got des todes vart,
wanne er komen solde.
der reine markis dolte
arbeit ûf des todes zil.
ein teil ich iuch der sagen wil.
er lebte dannoch vumf jar,
ê daz sich des todes var
an in begunde wenden.
den lîp begunde er pfenden
mit maneger hande sachen.
vil vasten unde vil wachen,
alsô wart des reinen leben.
ez het sich vil gar begeben
beide sin herze unde ouch sin mut,
daz er niht az swaz truc blut.
daz was des reinen spise:
krut, vave unde bise,
daz sprîchet erweiz unde bone.
nach dem heren gotes lone
der markis mit vlizze warp,
ê danne im der lîp erstarp.
sine sinne daz nie verbaren
in den vumf jaren,
er enbihte sich aller sunde tegelich.
sin leben was sô kummerlich
daz ein michel wunder was
daz er des lebens ie genas.
got was die gnade im gebende
daz im alsô lebende
von gote geschach genaden vil.
Nû was ez komen an daz zil
daz im der tôt gesprochen wart,
daz er solde varen des todes vart.
daz tete im ein stimme kunt,
die ê zu ieglicher stunt
ouch dem vürsten was gesant.
zu dem appete gienc er sa zuhant.
der reine dem reinen seite,
daz er in wol bereite
hin gein der totlichen vart.
 <als mir der lîp wirt bewart,
sô muz ich ligen tôt.
gotes gewalt mir daz enbot .>
Dem appete was daz mere
in dem herzen swere.
 <owe!> er jemerlichen sprach,
 <groezzer leit mir nie geschach
denne mir nû wil geschehen.
wol dir daz du solt gesehen
daz paradys vil here!>
 <nû sumet mich niht mere,>
sprach ê, < lieber meister guot!
daz ir mir wollet tun, daz tut!
mir ist in dem herzen we .>
der appet sumde sich niht mê:
er gap im daz here brot
daz guot ist vur der sele nôt.
daz here oley streich er an in,
daz ist der sele ein guot gewin
unde ein wol gereinet kouf.
ez ist der jungeste touf
den daz mensche haben sol;
unde geschiht im alsô wol
daz ez zu rehte kumet dar,
sô wirt ez âne sunde gar.
alsô wart er sunden bloz.
ich wene, der eine des genoz
daz er der werlte zu rehte pflac;
unde dô er der werlte sich bewac,
dô tete er swaz gote gezam
unde sîner sele rehte bequam.
dô sin begerde geschach,
Willehelm vil süeze sprach:
 <
Maria, muter unde magt,
wis an hilfe unverzagt,
unde hilf mir daz daz geschehe
daz ich in kurtzer zît gesehe
dâ daz paradys stat.
vil hoch gelobte trinitat,
geruche die sele mir bewaren!
sie wil von dem libe varen.
nim,> sprach dô willehalm,
 <den wol gereinten galm
deus miserere mei .>
dar nach brach daz herze enzwei.
dô die sele von im schiet,
gotes gnade sie sô beriet
daz die heren engele quamen
unde sie schone namen
unde vurten sie in daz paradys.
alsô reine schiet der markis:
dô er alsô toter lac,
dô quam von im der beste smac
vur war, der ie mohte werden.
den hochgebornen werden.
truc man gein dem munster hin.
der appet sprach: < der aller erst ich bin
in daz ellende komen,
sit dich der tôt mir hât benomen.
nie leit mîn herze sô getwanc .>
san er eine messe sanc
im unde allen den die sint
genamet reine gotes kint.
san der erden man in bevalch.
er enwart nie duetsch- man noch walch
der baz der werlde gezeme
unde reiner ende neme.
Wizzet daz sande willehalm
erkennet gedanke unde galm.
swer in mit truwen minnet,
von sîner hilfe der gewinnet
vil selden unde vil êren.
swer hin zu dem reinen heren
ûf gnade durch hilfe vert,
sin reine guote dem beschert
vil gnaden hin zu gote.
er ist gerne der rîter bote.
dicke sîner gnaden trost
manegen rîter hât er erlost
von vil engestlicher nôt.
zu gotes vuzzen er sich bot
unde bat daz in gezeme
unde von der nôt in neme
dâ mit er bevangen was.
swer sine hystorien ie gelas,
der weiz wol, daz den reinen
kunde got sô meinen
daz er manic zeichen tete durch in.
sol daz sagen gar mîn sin,
sô wurde daz buch gar zu lânc.
den zwein vil wol gelânc
zu der sele dort, zu dem libe hie.
got manne baz gelonte nie
denne er im hât getân.
sin lop niht hoher mac gegan:
er tete waz dem prise zam.
von eschenbach her wolfram
unde ich von turkeim ulrich
hân sin warez lop vil rich
mit worten geseit sô vil
daz ez mizzet vür daz zil:
der maneger bî im lebte
unde ir prîs vil hohe swebte.
wie kunde im gelingen baz
wan daz er daz paradys besaz
mit vurstenlichen êren?
got muzze uns alle leren,
daz wir sine hulde gewinnen
ê wir scheiden von hinnen:
des helf uns, sand willehalm,
unde erhore mînen galm,
unde erkenne die arbeit
die ich hân an ditz buch geleit,
dir zu dienste, hêrre mîn.
nû tu mir dine hilfe schin,
daz mîner sele werde rat.
daz ich bin sin hant getat,
daz sol sin guete erkennen
unde mich dâ hin benennen
dâ wonent die dâ sint genesen,
unde daz ich bî im muzze wesen,
sô sie der engel wise
hin zu dem paradyse:
des hilf mir, reiner markis,
sit du sô liep gote sis.
des ruche mich geniezzen lân
dâ ich pfant noch burgen hân.
Hie hât ditz buch ein ende.
ditz buch zu boten ich sende
an sie die ez horen oder lesen,
daz sie mir bitende wesen
der sele heiles hin zu gote,
sô mir kuemt des todes bote,
daz sine guote daz gezeme
daz er mich in sin rîche neme.
der gemachet hât adamen
der geruche uns geben sin amen.
