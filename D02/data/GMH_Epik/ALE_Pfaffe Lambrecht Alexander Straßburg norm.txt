Daz liet, daz wir hie wirken,
daz sult ir rehte merken.
Sîn gevôge ist vil gereht.
ez tihte der paffe lamprecht
unde saget uns ze mêre,
wer alexander waere.
Alexander was ein listich man,
vil manege rîche er gewan,
er zestôrte manege lânt.
Pfilippus was sîn vater genant.
Daz mugit ir wol hôren
in libro machabeorum.
Elberîch von bisenzun
der brâhte uns diz liet zû,
der hetiz in walischen getihtit.
Ih hân is uns in dûtischen berihtet.
Nieman ne schuldige mih:
alse daz bûch saget, sô sagen ouh ih.
Dô elberîch daz liet irhûb,
dô heter einen salemonis mût,
in wilhem gedanken salemon saz,
dô er rehte alsus sprach:
 <
Vanitatum vanitas
et omnia vanitas .>
Daz quît: ez ist alliz ein îtelcheit,
daz di sunne umbegeit.
Daz hete salemon wol versûht.
Durch daz swar im sîn mût.
Er ne wolde niwit lânger ledich sitzen,
er screib von grôzen witzen,
wande des mannis mûzicheit
zô dem lîbe noch zô der sêle nit ne versteit.
Dar âne gedâhte meister elberîch.
Den selben gedanc haben ouh ih.
Ih ne wil mih niwit lânger sparen,
des liedis wil ih vollenvaren.
ez quît: rîchere kuninge was genûch:
daz ne sagit uns aber nehein bûch
noh neheiner slahte mêre,
daz ie dichein sô rîche waere,
der in alten gezîten
mit sturmen oder mit strîten
ie sô manege lânt gewunne
oder sô manegen künec bedwunge
oder sô vil herzogen irslûge
unde andire vürsten genûge,
sô der wunderlîche alexander.
Im ne gelîchet nehein ander.
Er was von kriechen geborn
unde wart dâ ze kuninge irkorn
unde was der allirhêriste man,
den kriechen ze kuninge ie gwan.
Ouh wâren kuninge kreftich
hêr unde mehtih
ubir manege diet gwaldich,
ir hêrheit manicfaldich;
michel was ir wîsheit,
ir list unde ir cundicheit,
ir scaz was mêre unde grôz:
ir ne wart aber nie nehein sîn genôz,
di mit listen oder mit mehten,
irin willen ie sô vollenbrêhten,
sô aber dirre selbe man,
umbe den ich diser rede began.
An eine andere rede wil ih nû vân.
Salemon der was aleine ûz getân,
der sih ûzir allen kuningen nam.
Dô regina austri zô im quam,
unde si sîne wunder
alle besunder
rehte merken began,
starke si dô undirquam;
dô si sîne wîsheit
unde sîne grôze rîcheit,
sîn vleisch unde sîne vische
unde di zîrheit sîner tische
unde sîn templum gesach,
mit rehter wârheit si dô sprach,
daz von mannis geburte
vrumiger künec nie ne wurde.
Man mûstin wol ûz scheiden,
wande alexander was ein heiden.
Noch sprechint manege lugenêre,
daz er eines gouchelêres sun waere,
Alexander, dar ih iu von sagen:
si liegent alse bôse zagen
alle di is ie gedâhten;
wande er was rehte kunincslahte.
Sulhe lugenmêre
sulen sîn ummêre
iegelîchen vrumen man.
Sîn geslehte ih wol gereiten kan.
Sîn geslehte was hêrlîch,
ubir al kriechlânt gwaldich.
Pfilippus hîz der vater sîn,
al macedonien was sîn.
Sîn âne der was ein gût kneht,
ubir daz mere ginc sîn reht.
Er was geheizen omin.
Wîten ginc der gwalt sîn,
michil was sîn heriscraft.
Vil manich volcwîch er vaht
wider den künec xersen:
gewaldiclîche verwan er den
unde vil ellenthafte
mit sîner hercrafte.
Pfilippus der nam ein wîb,
di trûch einen vil hêrlîchen lîb.
Ih sagû, wî ir name was:
si hîz di scône olympias.
Diu was alexandris mûter.
Di vrouwe hete einen brûder,
der was ouh alexander genant,
ze persien het er daz lânt.
Der was ein vürste alsô getân,
er ne wolde werden undertân
nie neheineme kuninge;
daz sagih iu âne lugene:
er ne wolde ouh ze neheinen zîten
von sturmen noh von strîten
nie neheine wîs geflîhen,
swî im sîne dinc dâ irgîhen.
Er was ein tûrlîcher degen
unde wolde rehter herschefte plegen.
Woldet ir alle nû gedagen,
sô woldih iu sagen
von alexandris geburte,
wî diu gewurte:
sîn mûter vrouwe olympias
zestunt dô si sîn genas,
dô wart ein michil nôtfal:
di erde irbibete ubir al.
Der donre wart vil grôz.
Ein starkiz weder nider gôz.
Der himel verwandelôte sih
unde di sunne vertunkelôte sih
unde hete vil nâh irn schîn verlorn,
dô alexander wart geborn.
Nû ne vereischetih ê nie noh sint
alsus geborn nie nehein kint.
Geloubit mir des ih iu sagen:
er gedeih baz in drîn tagen
dan alle andere kint,
sô si drîer mânede alt sint.
unde alsime iht des gescach,
daz im ubile ze hugen was,
sô sach er alse der wolf deit,
alser ubir sînem âze steit.
Daz ih von im sagen, daz ist wâr:
strûb unde rôt was im sîn hâr,
nâh eineme vische getân,
den man in den mere sehet gân,
unde was im ze mâzen dicke
unde krisp als eines wilden lewen locke.
Umbe sîn gesihte
wil ih ûh ouh berihten
unde rehte bescheiden:
ein ouge was im weiden,
getân nâh einen trachen.
Daz quam von den sachen:
dô in sîn mûter bestunt ze tragene;
dô quâmen ir vreislîche bilide ingagene,
daz was ein michil wunder.
Swarz was im daz ander,
nâh einem grîfen getân.
Daz sult ir wizzen âne wân.
Sîn hals was im wol geschaffin,
sîn brust starc unde wol offin,
sîne arme wâren im von grôzer maht.
Allis sînes mûtes was er wol bedâht.
sîn bûch ne was im nit ze lânc noh ze breit:
vil wol daz deme jungelinge steit.
Beide ubir vûze unde ubir bein
rîterlîch er ze tale schein.
Unde ubir allen sînen lîb
was er rehte hêrlîch.
Daz sagih iu zewâre:
in sînen êristen jâre
wôhs im maht unde der lîb sîn
mê dan einem anderen in drîn.
Nû hôret, wî er sih vure nam:
swâ ein vrumich rîter zô im quam,
den bôt er lîb unde gût
unde ne karte neheinen sînen mût
an neheinen tumben man;
vil harte wol im daz gezam.
Im was sîn gebâre,
alser ein vürste wâre
ubir alliz ertrîche.
Ih sage iu wêrlîche:
die meistere, di er dô gwan,
di wâren cunstige man.
Si begunden in wîsheit lêren
unde zugen in ze grôzen êren.
Si larten im strîten
unde vermezzenlîchen rîten
in sturm unde in volcwîch,
sô daz is nie ne wart sîn gelîch.
Der liste di er von in gwan,
der wart er ên vil vornême man.
Der êriste meister sîn
der lartin kriechisch unde latîn
unde scrîben âne pergemint.
Noh dan was er ein lutzil kint.
unde lartin vil manege bûch
unde andire wîsheit genûch.
Sîn meister, den er dar nâh gwan,
der lartin wol mûsicam
unde lartin di seiten zîhen,
daz alle tône dar inne gîhen,
rotten unde der lîren klânc,
unde von im selben heben den sanc.
Der dritte vrumete im wole:
er lartin allir dinge zale
unde lartin al di wîsheit,
wî verre diu sunne von dem mânen geit;
unde lartin ouh di list,
wî verre von den wazzeren zô den himelen ist.
Der meister, den er dô gwan,
was aristotiles der wîse man.
Der lartin alle di cundicheit,
wî der himel umbe geit,
unde stach im di list in sînen gedanc
zerkennene daz gestirne unde sînen ganc,
dâ sih di wîsen veren mite bewarint,
dâ si in dem tiefen mere varint.
Einen meister gwan er abir sint
Alexander daz edele kint,
der lartin mit gewêfene varen,
wî er sih mit einem schilde solde bewarn,
unde wî er sîn sper solde tragen
zô deme, dem er wolde schaden,
unde wî er den erkiesen mohte
unde gestechen, alsiz im tohte;
unde alse der stich waere getân,
wî er zô dem swerte solde vân
unde dâ mite kundiclîche slege slân,
unde wî er sînen vîant solde vân,
unde wî er sih selben solde bewaren
vor allen, di im woldin schaden;
unde wî er sînen vîanden lâgen solde,
di er danne untwirken wolde,
unde wî er zô den rîteren solde gebâren
zô diu daz si im willich wâren.
Der sehste bestunt in mit grôzen witzen
unde lartin ze dinge sitzen
unde lartin, wî er daz irdêhte,
wî er von dem unrehten beschiede daz rehte,
...unde wî er lântreht bescheiden kunde
allen den er is gunde.
Umbe daz unde vil manich ander
alsus wart daz kint alexander
listic, gwaldich unde balt.
Nû allir êrist was er zwelif jâr alt,
alsô stêtich was im sîn mût,
durch alliz werltlîch gût
ne wolder nie geliegen
unde niemanne betriegen,
noh durch lieb noh durch leit
geswachen di wârheit.
Einem sînen meistere daz wol schein:
den stîz er ze tale ubir einen stein,
daz im sîn hals in zwei brach,
wander im eine lugene zû sprach.
Nû sprechent manege lugenêre,
daz der sîn vater waere.
Vil ubile ih des gelouben mach,
wander im den hals in zwei brach.
Von pfilippis stûte wil ih iu nû sagen:
dar under was ein ros getragen.
Daz ros daz was wunderlîch,
irre unde vil strîtich,
snel unde starc von gescafnisse.
Des sult ir sîn gwisse.
ez hete unzallîche kraft
unde ummâzlîche maht.
ez irbeiz di lûte unde irslûch.
ez was vreislîch gnûch.
Im was sîn munt,
daz wil ih iu tûn kunt,
als eime esele getân.
Di nasen wâren im wîte ûf geslân.
Sîne ôren wâren im lânc,
daz houbit magir unde slânc.
Sîne ougen wâren im allir vare
glîch eineme vliegindin aren.
Sîn hals was im lockehte,
ih wêne ez waere lewingeslehte.
Ûf den goffen hâtiz rindis hâr,
an den sîten liebarten mâl:
sô sarrazîn joh kristinman
nie nihein bezzer ros gwan.
Daz ros wart mit îsine gebunden,
alse daz dâ tobit zallen stunden.
ez wart vor den künec pfilippum geleit.
unde als er vernam sîne gelegenheit,
Bucival hîz erz namen.
Daz dûhte si gût alle samen.
Dô hîz man manegen starkin man
daz selbe ros leiten dan
unde in einen marstal betûn,
daz man dâ vor mohte gerûn.
Zô im ne torste nieman gân,
wan der alsô hete getân,
daz im verteilet wart daz leben,
den môse man deme rosse geben.
Deme kuninge wart ein bote dô gesant
von deme, der daz ros het erkant,
unde hîz ez sint baz bewarn,
wande man solde dar an irvarn,
weme nâh sînem lîbe
sîn kunincrîche solde blîbe;
unde enbôt im dâ bî,
ez solde rehte derre sî,
der ez allir êrist beschrite,
wandiz noh diu nehein man ne gerite.
Unde alse alexander heim quam,
di scrift er harte wol vernam,
wîs was er zunmâzen;
sîne meistere heter verlâzen.
Dannoh ne heter nit vernomen,
wî ez umbe daz ros was comen.
Eines tages dô der jungelinc
in der pelenze ginc,
dô volgetime vestian,
der was ein edele juncman.
Daz ros hôrter dô weien
unde tubilîchen schrîen.
Vil starke er dô dâchte,
waz daz wesen mohte,
mit allen sînen sinne,
wes waere di vreislîche stimme.
Zô vestiane er dô sprach:
 <
Nû sage mir, waz daz sîn mach,
daz mir schillit in mîne ôren
unde ne lâzet mih nit gehôren;
ez gebârit vreislîche.
Sîn stimme di is gelîche
einem vreislîchem tiere .>
Dô antworte im schiere
Ptolomeus unde sprach:
 <
Ih sage dir, waz daz wesen mach:
ez ist ein ros vreislîch.
Im ne wart nie nehein gelîch
in alle kriechische lânt.
Bucival ist ez genant.
Dîn vater hât ez în getân.
ez ne dorfte bezzer nie gegân
under neheiner stûte .>
 <
ez ne hât nieman in hûte,
wandiz ist vil vreislîch.
Sîn stimme di ist eislîch.
ez irbîzit man unde wîb.
Nieman ne mach sînen lîb
vor im gesunt behalden,
swes ez mûz gwalden .>
Dô der hêre diz vernam,
schiere er zô deme rosse quam.
Dô sîn daz ros wart gware
unde er ez begunde âne stare,
ez vergaz allir sîner maht
unde woldime wesen dienisthaft.
ez knête vur in der nider
unde ne unsitete niwit sider.
Im worden sîne gebêre,
alsiz des kindes vil wol gewone waere.
Er begundiz streichen,
daz nieman geweichen
ne mohte neheine wîs;
wander was vil wîs:
er ne legete zoum noh seil dar âne,
er begreif ez in sîne manen.
Ellenthaft was sîn gedanc:
ûf den rucke er im spranc.
ûz dem marstalle er ez reit,
daz was ein michil baltheit.
Dô wart daz lânger nit verdaget,
dem kuninge wart dô gesagit,
waz sîn sun hete getân.
Der künec der spranc ûf sân
unde zehenzich sînes gesindes,
er vrouwete sih sînis kindes.
Di mêre er gerne vernam.
Dô der künec dar quam
unde in alexander vernam,
dô tete er alsime wol gezam:
er warf sih nider unde ginc.
Vestian daz ros entfienc,
alsiz alexander wolde,
mit einem breitele von golde
mit gesteine wol beslagen.
Sînen vater ginc er ingagen.
Dô si zesamene quâmen,
bî henden si sih nâmen.
Ir rede wart vil minnesam,
als ir hie mugit verstân.
 <
Heil dir>, sprach er, < sune mîn,
mih dunkit, du salt künec sîn.
Diu gwalt sî dir vil gerêt
alsô verre sô mîn rîche gêt .>
Alexander sprach zestunt:
 <
Vater, got lâze ûh sîn gesunt,
allis gûtes ih iu wol getrûwen.
Got lâz ûh lânge bûwen
mit vrouweden ûwer rîche
unde ouh sêliclîche.
Noh sult ir, vater, mih geweren
eines dinges, des ih sêre geren:
nû bin ih vunfzehen jâr alt,
daz hân ih rehte gezalt,
unde bin sô komen zô mînen tagen,
daz ih wol wâfen mac tragen.
Swer diheine tugent sol gwinnen,
der sal is in sîner juginde beginnen,
unde swer dir zins sol geben,
wil er iht derwider streben,
der mûz en dir mit scanden
senden von sînen lânden
unde ouh lasterlîche .>
Dô ne wolde der künec rîche
niwit lânger beiten:
er hîz daz kint bereiten.
Waz sol ih mê dar umbe sagen:
er hîz im wâfen vor tragen,
sô man si under des kuninges gesinden
allirbest mohte vinden;
unde verkore si alexander,
man gewunne im aber ander.
Dô daz kint nâh rîterlîchen site
wol gewêfent was unde geriten,
dô was er ein scône jungelinc.
Si grûzten in alse einen künec.
Er sprach, wes si gedêhten,
daz si im kuninges namen âne lehten,
sô er kunincrîches nit ne hête,
daz er sînen vinger ûf gesezte.
Er sprach: < woldet ir eine wîle gerûn
unze ih eine tugint mohte getûn:
an einen künec wil ih is beginnen,
unde mach ih den verwinnen
unde ih im di krônen abe gezîhen
unde ûz den velde getûn vlîhen,
sô mugit ir mir kuningis namen geben
al di wîle di ih leben .>
Ein künec was nicolaus genant.
Alexander vûr in sîn lânt
ze cesaream vor die grôze stat.
Dâ wart der rîcher künec entsazt,
Alexander vaht im den sige âne
unde vûrte di krônen mit im dane.
Dô er dô wider heim quam,
ein vil leit mêre er vernam;
des gwan er ungemûte:
ez was sîner mûter
sîn vater pfilippus ab comen
unde hete ein ander wîb genomen,
di was kleopatra genant.
Dô alexander daz irvant
unde erz rehte vernam,
vor sînen vater ginc er stân.
Er sazte di krônen dô,
di er nicolaô
hete geroubit,
sînem vater ûf daz houbit.
 <
Her vater, nemet diz ze minnen,
daz ih mit sturme hân gewunnen
unz ih mê mac getûn;
des habit ir êre unde rûm.
Wene ein dinc, daz ih iu klagen
unde in mînem herzen tragen,
des hân ih vil swêren mût;
ouh ne dunkit ez mir niwit gût,
daz ir mîne mûter
Olympiaden di gûten
mir ze leide verlâzen hât
unde einen ubirhûr begât
mit einen anderen wîbe.
Ih swere iu daz bî mîneme lîbe,
swer disen rât hât gefromit,
daz ez im ze grôzen unstaten noh comet .>
Ein rîter hîz lysias,
der stolz unde redehaft was,
der was mit der brûte dar comen;
des gwan er lutzelen vromen.
deme was vil harte ungemach,
daz alexander sô irre sprach,
unde antworte im smêlîche
unde vrevillîche.
Des mohter gerne habin enborn;
des gwan daz kint grôzen zorn.
Einen guldînen naph grôz unde swâr,
dar âne stunden blachmâl,
hete alexander an di hande,
den slûch er lysiam vor di zande,
daz si im in di kele resen,
unde sprach: < lâ dîne bôse rede wesen .>
Pfilippus ûf di tabelen spranc,
wande in sîn grôze zorn dwanc;
der strît im niht wol geviel.
Dô trat er vur baz unde viel,
daz im sîn schenkel zebrach.
Lasterlîchen er dô lac.
In andirhalb viel di brût.
Dâ ne wart neheiner gâbe lût
nieren nehein spileman.
Wande dô ez alsô quam,
daz der künec der nider viel,
von zorn er entrichtet ward.
sîn swert zucht er an der vart,
er sluog von im geswinde
hêren unde gesinde.
wer im wolte widerstân,
der muost den lîp verlorn hân.
ich hân noch niut vernomen,
war die briut hin sî komen.
sînem vater schuof er gemach,
unde gieng ze heilen sîn bein
unde brâchte wider in ein
in unde die muoter sîn.
......ein bote ward gesendet,
der seite dem künec pilipo daz,
er solde sîner burg hüeten bas.
die sechszig, hêren die er dâ
hett, wellen kêren anderswâ
unde wellen mit im kriegen.
...dô pilipus die mê vernam,
...
Allexander hies er rîten.
unde in den selben zîten
sîn rîter er besant,
mit den er vromklîch danen rant.
der wârent hundert unde niut mê.
...mit listen erstürmet er die.
die hêren er dar ûf alle vie.
unde besatzte si werlîch
...ze lânde er wider hein kam.
er vant vor sînem vater stân
boten von persia dem lând,
die darius hât dar gesant,
der dâ ein rîcher künec was,
mit briefen die man dô las:
daz darius niut wolt enbern,
man müesti den zins im wern,
als es von alter her was komen
unde als er in ouch hette genomen.
Allexander sprach gerichte
zuo der boten angesichte.
er hies die boten rîten
unde sprach: < bî mînen zîten
wirt im der zins niut mê gesant
von uns ûs kriechenlânt.
duont iwerem hêren von mir kunt
nû zuo dire stund,
sîd er des zins niut wel enbern,
sô wil ich in in sînem lând wern
den zins in sölîcher mâsse:
ich muos im daz leben lâssen
oder er gît mir sîn houbt.
die botschaft si iuch erloubt .>
danan schieden si dô
trûrig unde unfrô,
unde vrô, daz si kômen dan
von dem grimen man.
dô daz ward geendet,
ein bot dâ ward gesendet
Pilipo, der im seite die mê,
wie ze talomone wêr
die hêrschaft in untriwen
gên im, es möcht si riwen,
ob ers niut underfüer,
ê man einem andren swüer;
den hetten si aldâ geladen.
ûf sîn schand unde ûf sîn schaden.
wolten si vast stellen.
Allexander sîn gesellen
nam zuo im vriuntlîch.
zuo der veste huob er sich;
in die burg er gieng,
den burggrâfen er vieng,
die boesen er alle dar ab sties,
die sînen er dar ûfe lies,
er nam dâ schatz, was er sîn vant,
er gab in sînen dienêren ze hant.
dâ mit er wider hein reit.
nû widerfuor im herzeleit
ûf der heinfert,
daz in vil zorns wert:
im widerreit pausonias,
der ein rîcher marcgrâf was
unde vuorte mit gewalt ollimpias,
die allexanders muoter was;
den künec hât er gewundet:
daz was allexandro gekündet.
den schilt truog er vür sich
unde reit ûf manlîch.
er sprach: < er gilt mir daz ungemach .>
den spies er durch den grâfen stach,
ze der erden dôt ern warf:
 <keins stieffater ich bedarf .>
ein bote vür vil balde reit,
dem künec die mê er seit,
daz allexander wider brêcht
die künegîn ungesmêcht,
unde der marcgrâf wêr erslagen.
der künec sprach: < ich sol niut klagen
nû vürbas all mîn nôt,
sîd pausonias ist gelegen dôt .>
Allexander ouch nû kam, er gieng ze hant,
dâ er den künec sîn vater vant.
er klâte in vil sêr . der künec mit züchten sprach,
dô er sîn ungehab ersach:
 <nû lâ dîn trûren sîn.
hâstu erslagen den vîgent mîn,
sô wil ich vrôlîch sterben.
...got geruoche dir glük geben .>
alsus endet er sîn leben.
er ward nâch sînem recht begraben,
Allexander ze künec erhaben.
nû begunde wachsen sîn gewalt,
wie er niut wêr an den jâren alt.
nû hôrent, wes er von êrst began.
Allexander nam sîn besten man,
den er getriwet in aller nôt
...er sprach: < nû râten, vriunde mîn;
daz ist mîn sin:
wir süellent uns heben ze hant
gegen dem künec von persarumlânt.
unser lob süellen wir mêren
Krieschen lânden zen êren,
unde süellen si engelten lâzen,
die den zins wolten hân.
des helfen mir: komen wir des ab,
all mîn guot unde mîn hab
wil ich mit iuch deilen.
ich wil iuch büessen unde heilen
alle iwer erbeit unde nôt
unde bî iuch ligen dôt .>
dô er daz alsô gesagt,
ir keiner lenger dô gedagt.
si sprâchen mit gemeiner zungen:
 <dissen künec jungen
vrist uns got zuo dem rîch.
wer im nû entwîch
unde im niut helf sîner êr,
der sî verêchtet iemer mê .>
Allexander zehant
sant boten in die lânt.
er hies gebieten hervart.
nâch helf dô geschriben wart
über all in kriechenlânt,
Macedonier wurden gemant.
ze kalap er ouch enbôt,
daz si im hulfen zuo der nôt;
des wolt er in lônen sêr.
ein stat bî dem mer
Nicomdias genant
sante im zwelff tûsing wîgant.
über lânt hies er gebieten
mit trô unde ouch mit mieten,
daz si im ze helfe kêmen.
...wer daz versmâchte,
daz er den von dem lând âchte.
sibenzig tûsing gewan er in sîn her.
mit den zôch er über mer
in ein gebiete rîch,
die dient daryo loblîch.
dô hies er sîn man
umb den zins grîfen an.
er betwang si mit gewalt
unde nam in rîchtuom manegvalt.
dar nâch in sittirenlânt
vuor er mit ellenthafter hant.
die betwang er manlîch.
si swôren im all gelîch
ze varn die hervart,
des sîn vater erlâssen ward.
sus mêrt er dâ sîn êr
unde nam die widerkêr.
er schiffte wider an lânt
unde kam in italia gerant.
dô die roemêr daz vernômen,
gên im si balde kômen.
si schankten im ze stund
silbers hundert tûsing pfund
unde einen mantel rîch,
von gold durchslagen köstlîch.
ouch schankten si im schôn
ein guldîn krôn.
sus enpfiengen si den mêren.
des dankte er den roemêren.
zehen hundert er ûs in nam,
die vuorte er die reise von dan.
ze africa er gerant,
die was dario bekant
ze rechter eigenschaft.
mit grôsser herskrafft
mit gewalt er dâ durch vuor
recht als nâch einer snuor.
ze der burk ze kartago er reit.
si tâten im sicherheit,
wond si unde roemer gemein
wârn aller sachen ein.
dar nâch sant er ze hant
botten in ellielânt
unde in britanian
unde danan in gallileam.
ze kartanison er sant,
daz sich dar nâch richten ...,
er wold si des niut erlân,
si müesten im werden undertân.
...vil schiere si dô kômen
unde giengen al gerichte
vür sîn angesichte,
si brâchten im gâbi vil.
Allexander sprach: < ich ir niut nemen wil.
mir ist lieber iwer dienst den iwer guot .>
si brâchten helden wolgemuot.
zwei tûsing er ûs inen nan,
die vuort er mit im von dan
gen allexandrîe,
die betwang der vrîe.
nâch sînem namen er si hies.
mit gewalt er durch daz lânt brach
maneger stat ze ungemach.
sînes muotes was er gram.
er zerstôrte galleleam.
neptalimlânt
wart verherjet unde verbrant.
alsô beschach ouch sabulon
unde der guoten stat naason.
er zerstoerte ouch samariam
die guote stat unde siryam.
er gewan ouch bettuliam
unde alle jüdeschi lând.
Jerusaliem ward ouch verbrant
unde betlahem . sîn hoffart
gên tiryus gezogen ward,
die er ze besitzene erkôs.
dâ er mengen hett verlôs.
daz mer einhalb dar umb vlôs.
die stat was an guote rîch.
si was wol einer mîle breit.
Daryo wâren si underdân.
Nû vernemet ouh ein ander:
zô zin sante alexander
unde hiez sînen knehte
sagen in vil rehte,
ob si in ze kuninge wolden entfân
unde im werden undertân
unde im geben in sîne hant
di burc unde daz lânt:
er wolde si lâzen leben
unde woldin mit êren geben
unde mit gnâden lâzen
unde varen sîne strâze.
Ob si des nit ne wolden,
er sagetin, daz er solde
ir lânt zevôren
unde ire stat zestôren
unde nemen in allen daz leben,
ob si im wolden widerstreben
mit siheiner gwalt.
Dô wâren dar in helede balt.
Dô si di rede vernâmen,
ze samene si quâmen.
Zô alexandro si santen,
wande si sîn niht nerkanten,
unde hiezen im sagen,
er mohte gerne gedagen,
wande si sîn niht neforhten
unde ze nihte ne bedorften.
Doch trûgen si im willigen mût
unde gâben im gerne ir gût,
ob erz wolde durch minne.
Sus sprâchen si dar inne.
Dô der bote wider quam
unde in alexander vernam,
unde er im gesagete rehte,
waz im di gûten knehte
ûz von tyren enboten,
von zorne begunder roten
vor ungemûte er nider saz;
bî sîme lîbe er sih vermaz,
ez gienge in allen an den leben,
daz si im torsten widerstreben.
Er solde sih wol gerechen
unde ir stat zebrechen.
Dô nam er sîner vürsten drî-
ih ne weiz niht, wî ir name sî-
unde sante si wider in die stat
unde hîz den besten sagen daz,
war si ir wîsheit tâten,
daz si in versmâten,
der rôme mit sîner kraft
under sih hête brâht,
unde alle kriechische lânt
hête in sîner hant.
Wes si wolden wênen,
durch waz er dare quême,
daz si sih baz bedêhten.
si ne kanten in nit rehte.
Er wolde mit sînen knehten
ir starke stat irvehten
unde ez ne soldin niemer gefromen,
ez solde in unrehte comen,
si ne wordin im undertân.
Nû vernemet, wî ez dô quam:
dô di boten în quâmen
unde di burgêre vernâmen,
waz di boten sageten,
nit lânger si ne dageten,
di boten si vingen,
schiere si sie verhingen.
Dô daz mêre ûz quam
unde ez alexander vernam,
dô gwan der helt gût
eines zurnigen lewen mût.
Dô hîz er sîn here
mit schiffen varen in daz mere
unde hîz di burg al umbevân.
daz wart schîre getân.
unde alse die tyrêre
vernâmen dise mêre,
dô schûfen si ir were
wider daz kreftige here
in der burh innen
unde giengen an di zinnen.
Alexander trûch in ubelen danc:
mit sturme er si sêre dwanc.
unde di dar inne wâren,
daz sagih iu zwâren,
di werten ire selede
alse tûrlîchen helide
unde vohten sêre her ze tale.
Ih wil iu sagen ir zale:
man zalte si dâ zestunt
mê dan an hundrit tûsunt.
Des geloube swer sô wile.
Si irslûgen sô vil
Alexandris heris,
daz di unden des meris
von dem blûte wurden rôt.
Der wint der tete in starke nôt,
wander vil stark was,
der selbe der dâ boreas
in den bûchen heizet,
unde di aller meist reizet
daz mere mit den unden.
Der schiffe slûch er ze grunde
vil, daz si versunken
unde di lûte dar in vertrunken.
Vil manic ouh dâ irslagen lach.
Dô alexander daz gesach,
des sturmes hîz er abe stân
unde hîz balde wider gân
di schif in di habe,
ob ih rehte vernomen habe.
Dô klagete alexander
mê dan sihein ander
sînen scaden grôzen,
sîne liebe wîcgenôze.
Doch môser getrôsten sih
des scaden ummâzlîch,
wander was ein listich man:
vil grôze boume er gwan
unde hîz si ze samene spannen
von kundigen zimbermannen
unde hîz si mit steinen vullen.
Daz was an sînen willen:
swanner ez gefulte vollen hôe,
daz er sîn ebinhôe
dar ûf zô den turmen brêhte
unde lânge boume dar abe rihte,
di ûf di zinnen mohten gân.
Mit nîde wolder si bestân.
Eilif tûsint von sînen here
santer nâh boumen von den mere
unde hîz di boume vellen
unde berchfride stellen
ûf einen berch, heizet lybanus,
dâ ûf stêt manic cêdrus.
Lybanus in arabien stêt,
dâ der iordanis ûz gêt.
Lybanus ist ouh der selbe walt,
den der künec salemon galt,
wider einen künec, der hîz hyram.
Dem gab er halb galileam,
wandime di boume wol gevielen
ze zimbrin unde ze kielen,
ze balken unde ze sûlen.
Man saget, daz holz gefûlen
ne muge niemer mê
durch regen noh durch snê.
Dô arabes daz befunden,
di tyro gûtis gunden,
nit lânger si ne twalten:
di iren walt valten,
unsamfte si âne quâmen,
ein pfant si in nâmen
unde irslûgen ir dâ zestunt
mê dan ein dûsunt.
Dô alexander daz vernam,
vier dûsint er dô nam
ûz von sînen here.
Daz ander lîz er bî dem mere
unde beval ez zwein vürsten,
di ez wol bewaren tursten,
di er mit im brâht hatte.
Der einer hîz glatte,
der ander was perdix genant,
den bevalch er mit sîner hant
di er dâ wolde lâzen,
unde vôr dô sîne strâze
hin zô den walde
vil wunderlîchen balde
unde bewarte sîne holden,
di im dâ zimberen solden
ebenhô unde berchfride,
di behûtter mit vride
biz daz werc bereitet wart.
Dô karter an di widervart.
Alle di wîle dô alexandris here
nâh den boumen vûr von dem mere,
dô wurden di tyrêre
di rîchen burgêre
beide stolz unde balt.
Si ranten ûz mit gwalt.
Starke si sih râchen,
ein castel si zebrâchen
undir alexandris man.
Stolzlîche hûben siz an
eines morgenis vrû
mit vûre giengen si im zû.
Si slûgen unde viengen,
swaz si ir begiengen.
Swem des bedûhte,
daz er untflîhen nit ne mohte,
der sencte sih an der stunt
nider an des meres grunt.
Vor wâr ih iu daz sage,
daz man si in allem dem tage
nie nîren gesach,
biz man di gruntfeste brach:
dô vant man si an des meres grunt.
Di quâmen wider ûz gesunt.
Dô daz castel zebrochen wart,
dô hûb sih dâ ein sturm hart.
Dâ wart michel gedôz.
Dâ was der strît vil grôz,
dâ si volgeten den vanen.
daz wart sêre ze banen
dem, der ez mit dem lîbe galt.
An zwei hundrit wurden gezalt,
di den lîb dâ verlorn
unde den bitteren tôt corn.
Di dâ lâgen irslagen,
daz wil ih iu wêrlîchen sagen,
di wâren alexandris man,
alsih mich versinnen kan.
Di von tyre schieden dannen
gesunt mit irn mannen,
vil lutzil ir tôt bliben.
Stolzlîche si triben
di kriechen von der vesten.
Dô was dâ den gesten
gescadit vil sêre.
Dô êrist quam ir hêre
ze strîte harte wol gare
mit einer gewâfinder schare.
Dô entwichen im di gaste
in di burch vaste.
Dô alexander sih bedâhte,
waz er getûn mahte,
er hîz insamt heften
di schif mit manniscreften.
Er hîz si starke spannen
mit îsenînen lânnen
ein benebin daz ander.
Ouch hîz alexander
di schif mit hûten bezîhen,
daz di unden dar în nit ne gîen.
Des nam man gûte goume.
Von den lângisten boumen,
di si ieren hatten,
berchfride si dar ûf sazten
unde tribin si zô den zinnen.
Alsus wolder gewinnen
Tyrum di hêre stat.
Di dâ bî dem mere lach.
Diz sult ir rehte merken:
dô hîz er starc gewerke
machen ûffe schîben
unde zô der stat trîben
unde hîz di mûren howen
mit stehelînen gezowen.
Dô irhûb sih ein sturm grôz.
Starke man warf unde scôz
von den einen zô den anderen.
Sêre mohtes deme wunderen,
der ie diheinen sturm gesach.
Von der werlde, di dâ tôt lac,
wart daz mere al ein blût.
Des wôhs alexandro sîn mût,
er bestunt si mit nîde.
Von den berhfriden,
di wâren hôer dan di turme,
dô bestunt er si mit sturme.
Dâ wurden di scônen swibogen
in daz wazzer gezogen
unde di gemôseten steine.
der mûren brach dô eine
Alexander unde di geste,
di dâ was di beste.
Dô si zer anderen mûren quâmen,
cêdirboume si nâmen
unde lânge tannen:
bercfride hîz man spannen
unde rihte si ûf mit listen
unde sazte si zô der vesten.
Dô steich alexander
unde manic man ander
ûf di uberisten were
unde hîz sturmen sîn here.
Dâ nider an der erden
hîz er den sturm werden.
dô hîz man werch ûf schîben,
zô der mûren trîben.
Mit gezowe man di mûre brach.
Vil manic man dâ tôt lach.
Man mohte dâ scowen wunder,
sêre vaht alexander.
Sîn schilt der was elfinbein,
bezzer ne wart nie nehein.
Sîn helm der was ouh alsô gût,
daz nehein swert dar durch wût.
ouh heter umbe di sîten
ein swert von gûter snîten
unde an der hant einen gêren.
Er vrumte manegen sêren.
Daz sagih iu vor ungelogen.
Dô gesah er den herzogen,
dem tyre was undertân,
vor sih ûf di mûren stân.
Den scôz er mit den gêren durch
unde valtin tôt in di burch.
Dô tete der künec einen sprunc
unde mit im manic helt junc
nider ûf di zinnen.
Di burg wolden si winnen.
Vier tûsint lûtis mit im spranc,
ellenthaft was ire gedanc;
mir ne betriege mîn wân:
dâ spranc iteslîch man,
daz er nâh der stunt
niemer mê ne wart gesunt.
Dâ was michele nôt.
Hundrit sneller helede tôt
von dem springene lach.
Ouh liden michil ungemach
die kriechischen geste,
dâ si brâchen di veste
nider zô der erden.
Nie ne mohte werden
ein mûre, di bezzer wâre,
daz sagih iu zwâre.
Dâ was daz velt vil wît,
dâ was der bitteriste strît,
von dem ih ie gehôrte sagen.
Man ne sah dâ niemannen verzagen.
Man mohte dâ degene scowen
durch den helmen verhowen.
Man sah dâ manegen rîter junc
durch den halsberch sô verwunt,
daz er nit ne gnas
in den strîte, der dâ was.
durch di schilde vûr der gêr
unde mahete manegen helt sêr.
In den selben nîtspile
leit ungemachis vil
der eine joh der ander.
der wunderlîh alexander
der machete in den stunden
vreislîche wunden.
Er irslûc des lûtes de menige.
Gebeizet was sîn brunie
in eines wurmes blûte.
Manegen helt gûten
irlôseter des lîbes.
Des sît âne zwîbel.
Sîn brunie was hurnîn vil vast.
er hete manege grôze list.
Ih wil iu wêrlîchen sagen:
vor den, di dâ lâgen irslagen,
sô ne mohte nieman
ûf die erden gegân,
sô vil lach ir dâ tôt,
daz dâ ingagen wurden rôt
des tiefen meris unden.
In den selbin stunden
di helede von tyre,
des lebenes vil gîre,
di vuhten sô di wilden swîn,
wene daz nit solde sîn
ir lebenes dô mê.
In was in beidenthalben wê.
Eine vil lânge wîle
vlugen di pfîle
alse der snê unde der regen.
Dâ bleib manic tûre degen.
Dâ vuhten alexandris man,
alsiz heleden wol gezam.
Doch brâchen si tyrêre durch
unde wichen wider in di burch.
Alexander tete in unreht.
Er verlôs dâ manegen tûren kneht.
Vil zurnic wart er dô.
Mit nîde ginc er der porten zô:
di dar ûffe wâren,
di tâten im scaden mâren.
Di porte hete drî turme;
dâ geschît er abe mit zurne,
wandime dâ leides vil gescach.
Mit sînen vürsten er dô sprach
unde nam iren heimlîchen rât,
wî er gehandelte di tât.
Er sprach: < nû râtent mir, des ist zît,
wandir vil wîse lûte sît:
nement nû dise di uberin hant,
sô spottet man unser in daz lânt .>
Im rieten sîne vürsten,
di im râten tursten,
daz er sante ubir sê
unde lieze heris comen mê
unde hieze manegen rihten
unde tête di turme brechen
mit sturmes gewalt.
Schiere wurden dâ gestalt
zwô unde sibinzich manegen
mit hurden wol behangen,
gemannet unde geseilet.
Di wurden in drî geteilet
unde wurden getriben zô der burch.
Dô wâre dâ eines vriden durht.
In di burch wurfen si dô
beide spâte unde vrô
kriechisc vûr unde wite,
daz was alexandris site:
kriechisc vûr cunder wirken
unde ne liez daz niemanne merken,
von wilhen listen daz quam,
daz ez in den wazzere bran.
Daz warf er în zô der burh.
Dâ mite branter di turme durch
unde manegen vil herten stein.
Dô ne bleib der burgêre nehein,
si ne môsten von den zinnen gân,
wande si ne tursten dâ niwit lânger stân
vor des vûris vorhten.
Alexander dranc zô der porten,
mit nîde er si der nider brach.
sîner helede vil dâ tôt lach.
Im wâre doch leides mê geschît,
ne vorhten si daz vûr nit
unde maneger manegen worf.
Sô solde im ouh di burh
wesen vil tûre,
ne hêter si mit den vûre
unde mit den manegen nit bestân.
Daz sult ir wizzen âne wân.
Alexander wolde sih vollen rechen:
er hîz di turme nider brechen,
di daz vûr hete verlâzen.
Der rîchestin burgêre, di dar inne sâzen,
...hîz er drî dûsint vâhen
unde blinden unde hâen
wider sînen vürsten drîn,
di er sante dar în.
Des siges, des er dâr nam,
waere er ein wol bedâht man,
er ne wurdis niemer vrô;
wandiz gescah im alsô,
daz im mê lûte tôt bleip,
des sagen ih iu di wârheit,
dan der in tyro wâre
geste oder burgêre.
Zestôret lach dô tyrus.
Di stifte sint der künec apollonius,
von dem di bûch sagent noh,
den der künec antioch
ubir mere jagete,
wander im sagite
ein rêtisle mit vorhten.
Daz was mit bedecketen worten
gescriben in einen brief,
daz er sînes selbes tohter beslief.
Ouh ist tyrus di selbe stat,
dâr chananea unsen hêren bat,
daz er si getrôste
unde ir tohter lôste
mit sîner volleiste
von den ubilen geiste.
Dâ gewerte si unser hêre
durch sînes selbes êre
unde machete dâ zestunt
ir tohter gesunt.
Dô cunte dario ein man,
der ûz von tyren entran,
wî der künec alexander
hête in sînen lânde
sîne lûte gevangen,
geblindet unde irhangen
unde gewôstet sîn lânt
unde daz ouh waere verbrant
Tyrus unde lêge in colen;
unde er daz laster wolde dolen.
Dar umbe mohter sih gescamen
sînes kuninclîchen namen,
daz er in mit gelfe
niwit ze helfe
schîre ne quême,
dô er ir nôt vernâme.
Der rîche künec darius
der antworte im alsus:
 <
Der kûne alexander
der tût als ein tumber
unde alse ein kindischer man,
der sih versinnen nit ne kan.
Daz wirt vil lîhte sîn val,
wander dar umbe sal
sîne êre verliesen
oder den bitteren tôt kiesen,
er ne vare schiere wider heim .>
Doch wart er des inein,
dô er gienc ze râte,
daz er im sante drâte
einen guldînen bal
scône unde sinewal.
Ouh santer im zehant
zwêne hêrlîche scûchbant
unde ein lutzil goldis in einer laden.
Er wânde, daz er im gescaden
mit nihte ne mohte,
biz daz erz besûhte.
unde hîz von disen drîn sachen
einen brief machen,
der im rehte bescheinte,
waz dise gâbe meinte.
Mit dem balle meinter daz,
daz im gezême michilis baz,
daz er mit anderen kinden
des balles spilen gienge,
dan er sîne lûte vienge
unde di slûge oder hienge.
Dar zô meinten die scûchbant,
di er im ouh hete gesant,
daz im alexander
unde dar zô manic ander
tagelîch dienen solde,
alsô vil sô er wolde.
ouh meinte daz golt,
daz ir vil rehte merken sult,
daz sîn vater waere
sîn rehter cinsêre,
unde daz er ouh solde
leben mit dem golde,
biz daz er heim quême,
unde niemanne niht ne nême
unde ouh schiere heim rite,
unde ob er iwit lânge bite
oder tâte wider sînen willen,
er hieze in mit besemen villen.
Dô alexander den brieb gelas,
vil harte ummêre im was,
daz er in mit besemen wolde slân.
sîne boten hiez er alle hân.
Der boten einer zô im sprach:
 <
Hêre, ne tût uns nehein ungemach;
wande daz ne wâre niwit reht,
swâ sihein uher kneht
uher botescaft tribe,
daz er dar umbe tôt blibe.
Ne schendet niwit uheren namen.
Wir jehen iu alle samen,
daz under disen kuningen allen
neheiner mach zô iu gevallen,
der mit sulher vrumicheite
sîn here ubir lânt leite,
alsir, hêre künec, tût.
Nû bedwingit uheren mût
unde habit unsir mâze.
Wî torste wir lâzen,
daz unser hêre uns gebôt,
durch siheiner slahte nôt!>
Alexander bedâhte sih,
den boten wart er gnêdich.
Er ne weiz in niwit durch di scult,
er gab in wider daz selbe golt,
daz im von dario quam.
Er sprach: < vil ubile daz gezam,
daz mih drowete ze slân
Darius uher hêre,
waz sol der rede mêre:
er ist ein unversunnen man.
Er hât glîche getân
alse der blôde hovewart.
Sulih ist sîn art:
swenner nachtes iht vernemet,
durch sîne blôdicheit wirt er irgremet,
er ne tar dar nâher comen niet,
al bellender vlîhet.
Alsô hât darius getân.
Er ne tar mir niemer bestân,
wander ist ein tumber.
Er zuckit sih in einen cumber,
dâ er nit ûz ne mac comen.
Sînen brieb hân ih wol vernomen.
Diu gâbe ein ander meinet,
dan mir der brief bescheinet.
Den bal hât er mir gesant,
dâ mite hât er mir bekant,
daz ez alliz an mir sol stân,
daz der himel hât umbevân;
unde ih hêre sule werden
noh an diser erden
ubir alle di rîche,
di sint in ertrîche,
unde ubir alle di lânt,
di ie wurden genant.
Er sante mir ouh zwê schûhbant.
Dâ mite hât er mir becant
daz er sih mir ze eigene wil geben
unde mit mînen gnâden leben
unde mîn dienist wille sîn
zallen herverten mîn.
Mit dem golde, daz ir mir habet brâht,
dâ mite hât er gedâht,
daz mir eineme daz gezeme,
daz ih den zins von im neme
unde ouh alle erdische lânt
bedwinge zô mîner hant .>
Diz screib alexander dô
unde santiz dario
unde embôt im dâ mite,
daz er noh drî mânede bite;
er ne woldiz niwit lengen,
zehenzic tûsint wolder bringen
ubir daz wazzer eufraten
vor di mêre babylonien.
 (er sprach): < sint daz er zinsis von mir geret,
er wirt is aldâ gewert
mit sô getâner mâzen,
daz er mir mûz lâzen
ze pfande sîn houbit,
oder ih werde beroubit
mînes lîbes unde mîner manne.
unde ob ih zagelîche danne
von dem volcwîge vlîhe,
sô gelobe ih, daz mir geschie
dane vorder niemer mêre
vrouwede, gût noh êre.
Alsus wil ihz bestân .>
Unde alse dario der brieb quam
unde er in gelas,
alse dâ gescriben was,
zornlîche er ûf vûr.
bî sîneme rîche er swôr:
 <
ez werde ze scanden
dem tumben alexandren,
daz er mich ie beschalt.
Er ist worden ze balt.
Er ne gewinnit is niemer vromen,
daz er ie getorste comen
durch mîn laster in mîn lânt.
Des sol er werden gescant,
sô daz erz niemer mê ne getû,
wander irhebet sih ze vrû .>
Dô sante darius einen brieb
zwein herzogen, di im wâren lieb.
Der eine der hîz marius,
der brieb nennet in alsus,
unde der ander tybotes.
Er hîz si sêre biten des,
daz si gegen alexandren kêrten
unde im daz lânt werten
unde sînes hôhmûtes widerstiezen
unde ubir daz wazzer nit ne liezen
Eufraten heim ze lânde varn;
daz si daz wolden bewaren
unde mit strîte in bestunden
unde brêhten in gebunden.
Nû er dar nâh strebete,
daz er ubir alliz, daz dâ lebete
ieren an der erden
der hôiste wolde werden,
daz solde an einen galgen wesen.
Dô der brieb wart gelesen,
dô sprachen di herzogen:
 <
Darius ist harte betrogen.
Er heizet uns den man vân,
dem alle di lânt sint undirtân
unde der di vürsten hât gevangen
unde des wille ist irgangen
ubir jherusalem unde ubir tyre.
Sînes selbes ist er gîre.
Rôme unde egiptelânt
stânt beide an sîner hant.
Er bedwanc kartaginen di burch.
Mit gwalt reit er dâ durch.
Er hât ouh manic ander lânt
verwunnen unde verbrant,
bedwungen unde zestôret,
der ein teil dario hôret.
Daz hât darius al versezzen.
Alexander hât sich vermezzen,
ez gê ze scaden oder ze vromen,
wil im darius ingagen comen,
er wil in menlîchen entfân
unde mit volcwîge bestân.
Er wil unsen hêren
aller sîner êren
verstôzen oder krenken.
Darius sol sih bedenken
unde handeliz noh mit sinnen.
Er mah sîn lîhte gwinnen
scaden unde scande
in sînes selbis lânde .>
Von den zwein herzogen dô
reit ein bote ze dario.
Unde alser vor im quam
unde dise botescaf vernam,
sêre zurneter des.
Einen herzogen, der hîz mennes,
unde dar zô hundirt tûsint man
er vil schiere gwan.
Di santer dô
dem hêren alexandro
wol ze strîte gare ingagen
unde hîz den zwein herzogen sagen,
liezen si in ubir daz wazzer comen,
si ne gwunnen is niemer vromen;
wen laster unde cumber,
daz wesset in dar under
unde scade unde scande.
Ob der mûlîche alexander
sînen willen dâ geendet,
si werdent is geschendet
vil lîhte an irn lîbe
unde an kinden unde an wîbe
unde ouh an irn gûte.
 <
Sus ist mir ze mûte .>
Den herzogen beiden
wart vil leide,
dô in der bote sagete,
waz er vernomen habite.
Si ne tursten is niwit lâzen,
si ne wereten di strâzen
dem stolzen alexandro.
Ze râte gingen si dô,
Marios unde tybotes.
Ze râte wurden si dô des,
daz si santen algerihte
ubir al ir gerihte;
di si ze samene brâhten,
di mohte man ahten
âne vierzich tûsunt.
Dar nâh in curzer stunt
genante sih alexander
unde mit im manic ander,
wande si hâten stâten mût.
Si schiffeten ubir di eufrateischen vlût.
Ze êrist si ze stade quâmen.
Dô di herzogen daz vernâmen,
mit zorne vôren si im ingagen
unde wolden im vlîzlîchen scaden.
dâ hûb sih ein sturm grôz,
ein dûsunt blieb dâ tôt
von kriechischeme kunne,
ê alexander den vort gwunne.
Alexandro mûwete daz.
ûf bucifale er saz.
Er ne wolde niwit bîten,
er begunde rîten,
ergremet was im sîn mût.
Er slûc alse der donre tût
sîne vîande.
Swaz ir im quam ze hande,
der ne genas nie nehein mûter barn.
Sih ne mohte nieman bewarn
von den slegen, die er slûch,
wander ein tûre swert trûch.
Ouh was sîn scaft starc unde grôz;
sweme sîn wart slach oder stôz,
der nembeiz niemer mê brôtes,
wander was des gwissen tôtes.
Mennes der wîgant,
den darius hete gesant
Alexandro ingagen,
alsih daz bûch hôrte sagen,
der hete manlîchen mût
unde was ouh ein rîter gût.
Dô er di mêre vernam,
stolzer rîter er nam
ze sih zehen hundrit
ûz sîneme here gesundrit,
di sîn solden hûten
mit ellenthaften mûten.
Der karte alexandro ingagen.
Dô daz alexander hôrte sagen,
umbe karter sînen vanen
unde begunde sîne helede manen.
Bucifale er verhancte,
Mennese er zô sprancte.
Durch sîne rîtere er dô brach.
Ir iegweder den anderen stach
nider zô der erden.
Dô griffen si zô den swerten.
Dô slûgen di recken
mit den brûnen ecken,
daz daz vûr dar ûz spranc.
Ir iegweder dranc
vaste zô dem andren.
Dô slûch doch alexandren
Mennes nider an daz gras.
Ob di rede alsô was,
des mach uns al besunder
nemen michel wunder.
Dô hûbin sih ir lûte dare
beidenthalben mit der scare,
dâ di helede junge
mit nîde insamt rungen,
dâ was michele nôt.
Dâ bleib manic helt tôt.
Sêre stoub dâ der melm.
Dâ wart alexandro sîn helm
von dem houbete gebrochen.
Dâ was vil nâh gerochen
Darius der tûre degen.
Alexandro wart dâ gegeben
manic stôz unde slach.
Di wîle, di er der nider lac,
leit er ein bittere nôt.
Er was vil nâh tôt.
Doch half in, daz er genas,
daz er sô wol gewâfent was.
vil schîre im ouh ze helfen quam
Daclym ein rîter lobesam.
Der was mit alexandro dare comen.
Der stunt im ze grôzen vromen,
dâ er was bestanden
von sînen vîanden.
Sîn swert daz heter bare
unde hûb sih îlende dare.
Der hiu umbe sih
einen helede gelîch.
des danctime sint alexander.
Dâ was ouh ein ander,
ein rîter, der hîz jubal,
der sih ungerne verhal,
swâ ez in di nôt ginc.
Der was ein edele jungelinc.
Der was in andre sîte
in den selben strîte
mit den zwein herzogen.
Sîn swert heter irzogen.
der quam gedrungen dar zû
unde wolde alexandro
in den hals slân einen slach,
dâ er in blôz sach.
Daclym wart der êrre
unde lôste sînen hêren.
Er slûc jubale
zô dem selben mâle
obene von den zenden
nidene durch di lenden
unde machete zwêne halbe man.
Vil michil lob er des gwan.
Daclym der ellenthafte man
vil schîre er dô nam
den helm mit sîner hant,
Alexandro er in ûf bant.
Sîn houbit was im verschellet,
dâ er nider was gevellet,
von den michelen slagen.
Ih wil iu wêrlîchen sagen:
er nerwîlt sih niwit sîner rede,
im wâren zeblûwen sîne lide.
Des wart daclym innen
unde rief mit hôer stimmen:
 <
Alexander, hêre künec,
gedenket hûte an ûwer tugint
unde manet ûwer gesellen,
daz si diz here irschellen,
wandir ein tûre kneht sît.
Nû reget daz swert, des ist zît .>
Dô alexander wart lôs,
dô spranc er ûf sîn ros.
Sîn gebêre daz was eislîch,
sîn ougen wâren vreislîch;
dar umbe vorhte in manic man.
Dô er zime selbin wider quam,
dô heter michelen zorn.
Sîn ros nam er mit den sporn
unde sagite daclyme danc
unde vrumete manegen swertis swanc
undir daz here, daz dâ was,
daz slûch er nider alsein gras.
Di menige was vil grôz,
di er irslûch unde irschôz.
Unzallîch wâre uns ze sagen,
umbe di dâ lâgen irslagen
Persen unde kriechen
sunder gewunten unde siechen.
Dâ was weinen unde klagen.
Von einen volcwîge hôre wir sagen,
der ûf wulpinwerde gescach,
dâr hilden vater tôt lach,
inzwischen hagenen unde waten:
der ne mohte sih hî zô niht gegaten.
Herwîch unde wolfwîn
ne mohten im niwit gelîch sîn,
noh nehein man ander;
alsô vreislîch was alexander.
Man sagit von gûten knehten,
di wol getorsten vehten,
in der troiêre liede,
ê sich der sturm geschiede,
Achilles unde hector,
Aiax unde nestor,
di manic tûsint irslûgen
unde ouh scarfe gêre trûgen:
ez ne mohte undir in allen
ze alexandro niht gevallen.
Pynchun was ein grêbe genant,
der vûrte den vanen an der hant,
den er alexandro abe brach,
dô in mennes der nider stach.
Dô in alexander hete irkorn,
er rûrte daz ros mit den sporn:
ingagen den grâben er reit.
er sprach: < daz was michil kintheit,
daz mîn vane ie quam an dîner hant;
daz sol dir werden noh gewant
ze leide unde ze rûwen,
des mahtu mir getrûwen .>
Der grâbe dô erz gehôrte,
Alexandro er antworte.
Er sprach: < nû varet scône,
daz iu mîn trehtîn lône.
Daz ih vôren ûweren vanen,
daz sol iu werden ze banen.
Mûzih behalden mînen leben,
ih wil in iu sô wider geben,
daz man der vone reden mac
biz an den jungisten tac .>
er stach nâh dem worte
Alexandrum mit dem orte,
daz an sînen spere was.
Des stichis er wol genas,
wander was im getân
obenwendich sînen ouchbrân.
Alexander der sprach,
dô in pynkun gestah:
 <
Du salt lugenêre wesen,
ih sal des stichis wol genesen .>
Mit dem selben worte
slûch er in mit dem swerte.
Ûffe sîn houbit er in slûch
durch den stêlînen hût
einen sô vreislîchen slach,
daz er an der erden tôt lach.
Dô nam alexander sînen vanen
unde reit rîterlîche danen,
dâ er wisse sîne man.
Mennes im aber zû quam,
der in dâ vore der nider stach.
Er gab im einen swertslach:
ûf den arm er in slûc,
dâ er daz sper mite trûc.
Er slûch in mit grôzer kraft,
durch den arm unde durch den schaft
quam daz swert gedrungen
unde irwant im an der lungen.
Mennes der viel dâ tôt nider.
Di perses vohten niwit sider,
si vluhin von den velde
unde ne getrûweten an sih selben
neheiner manheite mê
unde riefen ach unde wê.
Des wart alexander vil balt:
al dâ bleib er mit gewalt
biz zô den stunden,
daz im geheileten sîne wunden.
Er nâhete sih dario baz.
Eine burh er im besaz,
di was sardis genant.
Schîre wart si verbrant.
Dô er si gwan,
der hêre dar ûf nam
michil silber unde golt
unde machete im sîne helede holt.
Di burh di heizet sardis,
von ir saget apocalipsis,
daz si der siben burge ein waere,
di unser heilêre
in den himelrîche nante
unde dâ er ze boten sante
Iohannem den heiligen man
apostolum et evangelistam.
Dô man dario diz gesagete,
niwit lânger er gedagete,
er tete durch sînen ubirmût
alse der stolze man tût,
der sih ze sêre verhebet
unde ze jungist in dem laster liget:
er swôr bî sînen rîche,
daz er vil lasterlîche
Alexander wolde vâhen
unde ûf einen ast hân
unde scantlîche nemen in daz leben
unde wolde ouh sîn vleisc geben
den vogelen ze ezzen;
daz er sih ie torste vermezzen
wider sînen hêren,
daz worde im ze unêren.
Darius sîne boten sande
in wazzer unde in lânde
unde hîz daz sînen vürsten sagen
unde vlîzlîchen klagen
den kunigen di scande,
di im tete alexander.
Er bat herzogen unde grâben,
daz si im rât gâben
unde im mit gelfe
quâmen ze helfen
mit alsô tûren knehten,
di wol getorsten vehten,
mit aller ir manie.
Ze mesopotamie
in der breiten ouwen
wolder daz here bescowen,
wander gerne vernême,
wî manich scare im quême.
Nû wil ih iu cunden ubir al,
wî vil einer scare wesen sal,
alsihz in den bûchen hân gelesen:
der sal sehs tûsint wesen
unde sehs hundrit unde sehscich man,
alsih mih versinnen kan.
Alsô vil sal sîn in einer scaren.
gagen dario quâmen gevaren
zwêne unde drîzich kuninge,
daz wizzit âne lugene,
di sîne nôt vernâmen.
Herzogen im ouh quâmen
zwei hundrit unde sibinzich
unde dar zô manic grâbe rîch,
di zô im kêrten
unde sîne reise mêrtin.
Di quâmen alle mit gwalt.
Di grâben wâren gezalt
rehte an eilif hundrit.
Ob iu der hêren wundrit,
des ne sult ir mir wîzen nit;
wandiz cundit uns daz liet
unde daz bûch, dâ ihz âne las,
daz ir alsus vil was.
Von persien worden im gesant
helede sibinzic tûsant.
Ouh quâmen cenonenses dare
mit einer hêrlîcher vare,
mit vunfzich tûsint knehten,
di wol getorsten vehten.
Pamphilienses quâmen ouh wale
unde brâhten im di selben zale.
Dar nâh quam im ein here grôz,
dem wîgis lutzil verdrôz,
daz kuninges reisen wol gezam:
von medintrîche daz quam.
Meden ist daz selbe lânt,
dar der engel wart mit tobien gesant.
Vunfzich tûsint si brâhten,
alsus hôrtih si ahten.
Von ninive worden im gesant
zwei unde zwêncich tûsant.
Im brâhten di von armenie
ahte tûsant in einer menige
vil sneller jungelinge
zô sînen tagedinge.
Armenien ist daz rîche,
daz sagih iu wêrlîche,
dâ daz wazzer di archam treib,
dâ noe lebende inne bleib;
in den bergen si dâ besaz.
Vor wâr solt ir wizzen daz.
Ouch santen dar zô
dem rîcheme kuninge dario
di ubirmûtige gâzen,
di ubir pfilistim sâzen,
zehen hundrit starker risen,
di im ze trôste solden wesen.
Im santen sîne vrîe man,
di dâ sâzen in vrigiam
mit vil gûten willen
zwênzich tûsint gesellen.
si gunden im wol sîner êren.
Ouch begunden dar kêren
von india di vürsten,
di wol vehten torsten.
Dô siz vernâmen,
mit zwelif tûsinden si quâmen.
Dannoh quam im ein lutzil here,
daz vôr von dem rôten mere:
ein tûsint sneller helede,
ze wîge wol irwelede.
Nû merket, wî vil dis heres was:
alsihz an den bûchen las,
sô ahte man ez dâ zestunt
an sehs hundrit unde drîzich tûsunt,
daz alliz dario quam.
unde alse alexander vernam,
daz im darius mit here
daz lânt ze persiam wolde were,
dô besanter sîne man,
di von macedoniam.
Di quâmen im gereite.
Dô hîz er here leiten
ubir ein wazzir, daz was breit.
Darius under des screib
einen brieb alexandro
unde hîz im dar zô
eine wâge mâhenes vur tragen
unde hîz im sagen,
daz er zalte die korn.
ez wâre im leit oder zorn,
er neconde si nit gezellen:
alsô ne mohter sîne gesellen
gezelen noh sîne heriscraft,
di er im gagen hête brâht.
Ouh sagite im der brieb,
Dario ne waere niwit lieb,
daz er mit sulher gwalt
wolde ze persiam in daz lânt.
Er ne woldiz im rûmen,
er vernême ein sulh gestrûme,
dâ er iemer vone mohte zellen
in lîde unde in bîspellen.
Dô alexander gelas,
daz an den brieb gescriben was,
der wol geborne jungelinc,
den mâhen er vrôlîche entfienc
unde warf in an der stunt
in sînes selbis munt
unde az sîn ein vil michil teil
unde sprach: < wir haben gût heil:
dise corner sint sô manicfalt,
si ne werdent von mir niemer gezalt .>
In sînen munt er si streich
unde sprach: < si sint sô weich
unde smeckint sô wole,
ih hoffe, daz ih sîn here sole
harte wol verwinnen
mit mînen jungelingen .>
Sîn bote quam under des gerant,
dâ er alexandrum vant.
der sagite im, daz olympias
sîn mûter vil siech was
unde bat in vil harte,
daz er dâ hine karte,
wande si des jêhe,
ob si in gesêhe,
si genêse curzlîche.
Alexander der rîche
der screib dô selbe einen brief.
Die hant er in sînen bûtel stîz,
alsiz im in den mût quam,
sîne hant vol pefferis er nam.
Ze darien boten er dô sprach:
 <
Diz ezze dîn hêre, ob er mach.
Dise corner sint niht manicfalt,
si sint vil schiere gezalt:
alsus bitter ist mîn here,
er ne mah sih niemer mih irweren.
Ouh sage du dîneme hêren:
ih wil nû wider kêren,
alse mir mîn mûter enbôt,
andirs durch neheine nôt,
ez sî im leit oder lieb,
dar umbe ne lâz ih is niet,
ih wil schiere wider comen:
des gewinnet er lutzelen vromen.
Di wîle mah er bî dem mere
gesamenen ein grôz here,
daz er mir vrumelîche
erwere sîne rîche .>
Dô reit der bote von alexandro
wider hin ze dario
unde saget im daz,
daz alexander den mâhen az,
den er im hete gesant,
unde gab im den peffer in di hant.
Den enfienc er mit zorne
unde warf di peffercorner
nîtlîchen in sînen munt
unde beiz si an der stunt.
Dô begunder sih kremfen
unde di nase remfen,
wand in der pfeffer sêre beiz.
Sîn lîb di wart im allir heiz.
Er neigete sih nidere
unde wolde, daz alexander widere
waere ân sîne scande
heim in sînem lânde.
An dem wege, dâ alexander
heim reit ze lânde
in mitten arabia,
dâ bestunt in amenta,
der was daries man
unde was ein herzoge lobesam.
Des nêhesten morgenis vrû
mit volcwîge reit er im zû
unde vohten allen einen tac,
sô dâ nieman gesach
neheinen man entwîchen.
Si vohten vreislîchen
zwêne tage al in ein,
daz di sunne nit ne geschein,
wande si ne wolde belûhten niht den mort.
Alsus vâhten si vort,
unze die helede gûte
wûten in den blûte
vaste biz an di knî.
Si vohten lânger tage drî.
Vil manich in den blûte ertranc,
daz im nie nehein swanc
ne wart von swerte noh von spere.
Manic tûsint was dere,
di dâ irslagen lâgen.
Dô arabite daz gesâgen,
si entwichen alexandro
unde vluhen wider ze dario.
Alexander der rîche
hîz dô vlîzlîche
sîne liebe wîcgnôze begraben,
di dâ lâgen irslagen.
Di gwunten hîz er binden
unde arzâte in gwinnen
unde hîz, daz man ir wol plêge,
biz daz er gesêge,
ob si mohten genesen;
alsô lânge wolder dâre wesen.
Des siges was er vil vrô:
rûwech was er dar zô,
wander dâ habete verlorn,
di im dicke dâ bevorn
hulfin sîner êren
zô tyre der mêren.
Dô di wol genâren,
di dâ gwunt wâren,
dô vûr alexander vor sih.
Manege burh hêrlîch
undir wegen er zebrach.
Er tete michil ungemach
sînen vîanden
in vremeden lânden.
Sêre rach er sînen zorn,
wander hete verlorn
di kûnen macedones.
Sus getânes mûtes
gesah er sîne mûter,
des genas di vrouwe gûte.
Vil vrôhen mût er des gwan.
Dô besanter sîne man
in allenthalben bî dem mere.
Er hête gerne ein grôz here,
des gwan gnûc der helt balt.
Ze hundrit tûsinden wâren gezalt
di helede, di im quâmen,
di sîne reise vernâmen,
die wol vehten kunden,
dô si sih is underwunden.
Dô vûr von macedonia
Alexander wider in persia.
Under wegen er bedwanc
manege burch unde lânt
gewaldichlîche ze sînen handen.
Abdirus sih besante
nâh iren holden,
wande si weren wolden
di strâze alexandro.
Si wâren holt dario.
Abdirus was ein michel stat.
Under den bergen si lac.
Swer in persen wolde,
dâ durch er varen solde.
Dâ wâren rîtere gemeit
unde wâren zaller zît gereit
ze wîge unde ze sturme.
Si beslozzen ir burge
unde giengen vaste an di were.
Alexander unde sîn here
gewunnen schiere daz wal.
Si macheten vûr ubir al.
Si branten di hûs in den graben.
Daz wart den burgêren ze schaden,
wande dô si daz gesâhen,
dô sûhten si gnâde.
Dô sprach alexander:
 <
Ih ne gelobe iu niwit andris:
lâzent ir mih rîten hî durch,
ûwe lânt unde ûwe burh
daz lazih unverbrennet,
nû ir ûh mir bekennet;
swanne ih darium bedwinge
unde in gefangen bringe,
sô wil ih her wider kêren
unde sprechen mit ûh hêren,
sô wil ih zefûren uher stat,
sô gezeige ih iu, waz ih getûn mach .>
Dô di burgêre
vernâmen dise mêre,
si underquâmen vil harte
unde entslozzen ire porte.
Si liezen in rîten mit vride.
Mit in ne vacht er niwit sider.
durch sîne kuninclîche wort
bleib di stat unzestôrt.
Dannen vûr er ze theben
unde hiez dar în gebieten,
daz si im santen dare
di wol ze wîge wâren gare,
vier tûsint irwelete man:
er wolde darium bestân.
Dô di thebêre
vernâmen daz mêre,
daz in alexander enbôt,
ez dûhte si ein hôhmût
unde kartenz im ze scanden,
daz er ie dar gesande
nâh iren wineholden,
wande si selben wolden
mit im vehten vor der stat.
Dô alexander daz gesach,
di burch bevienc er mit here.
Si ne mohten sih niwit irweren
vor im dicheine wîle.
Di armborst unde di pfîle
tâten im vil grôzen scaden.
In andirhalb hiez er zô tragen
sinewelle steine
grôz unde kleine.
Mit manegen wurfen si in di burch.
Dô wâre in gûtes râtis durft.
Mit sus getânen grimmen
begunde er si dwingen.
si ne mohten im niwit vor bestân.
Si môsen den lîb verlorn hân.
Dô hîz der wunderlîche man
vier tûsint dare gân.
Mit îsenînen stangen
zebrâchen si di spangen,
di dâ lâgen vor den turen.
Dô ne bleib dâ nieman vore.
Mit grimme giengen si in di burh.
Dâ waere eines vriden durft,
den gab in dâ nieman.
Si slûgen wîb unde man
unde branten si al in eine glût.
Dô gestillete deme kuninge sîn mût.
Dô alexander der kûne man
di stat ze theben gwan,
unde si gare was verbrant,
dô gebôt der kûne wîgant
sînen mannen an der stunt,
daz si brâchen daz vullemunt,
durch daz di burh hêre
ne mohte niemer mêre
nieman gebûwen.
Des mugint ir wol getrûwen.
Dô daz alsus was getân,
Alexander hûb sih sân
unde vûr dannen
vrôlîche mit sînen mannen.
Des lândes er vil gwan.
Chorinthia sînes vrides gesan
unde krônten in an der stunt
unde gâben im vunfzic pfunt
unde silber unde golt.
Des wart in der künec holt.
Chorinthia was ein michel stat,
di bekarte von der heidenscaf
dar nâh sanctus paulus.
Alexander hûb sih dar ûz
unde vûr ad athenas,
di des vermêret was,
daz nehein lût ne mohte wesen,
von dem ih ie gehôrte lesen,
wîser zallen dingen.
Ze râte si dô giengen,
waz si tûn mahten.
Schiere si sih bedâhten,
si wolden gerne vride hân,
unde wurden im alle undertân.
Di kûnen lacedemones
di verhûben sih des,
daz si sâzen bî dem mere
unde heten ein kreftigiz here
unde vâhten manic volcwîch
unde verwunnen einen künec rîch,
den gwaldigen xersem;
des wâren si vermezzen.
Si enboten alexandro,
wolder scaden dario,
daz dûhte si ummâze.
Si wereten im di strâze.
si widersagiten im den vride
unde wolden vehten mit im.
Dô gereite sih in den strît
beide man unde wîb
unde gingen vaste an di were;
wande si heten in dem mere
behalden grôze heriscraft.
Dâ mite heten si gedâht
ze vehtene von den schiffen.
Ir berhfride si ûf rihten
unde macheten ir were
gegen alexandris here.
Alse alexander daz gesach,
dô enbôt er in di stat,
weme si daz wazzer wolden weren,
er ne wolde niwit ubir mere;
er hîz si halten ir burch,
des waere in nôt unde durft.
Er wolde an in daz rechen,
daz si den künec xersem
mit wîge torsten bestân.
Dô viel er umbe di burc sân
mit sînen jungelingen.
Ze sturme si dô giengen
daz einmûtige here
vaste unz an di burchwere.
Alexander was ze vorderôst
unde gab sînen heleden trôst,
mit sîner ellenthaften hant
verhiu er maneges schildes rant
unde manegen helm vil vast.
Der jener nie nehein genas,
dâ er mit nîde ûffe slûc.
Er hete eines lewen mût.
Di dâ lâgen irslagen,
di ne cunde iu nieman gesagen;
ist ez, alse daz bûch quît,
di nacht di schît dâ den strît.
Des nêhisten morgenes vil vrû
der stat giengen si aber zû.
unde alse di burgêre
gesâhen sîne gebêre,
si wurfin ûf ir tore
unde stunden vaste der vore.
Si slûgen unde stâchen,
daz di vesten ringe brâchen.
Dâ wart manic helt gût
gewunt durch den stâlhût,
sô daz im daz blût vlôz ze tale.
Di swert striden vil wale.
Di veigen vielen der nider,
di andren vâhten vaste sidir.
Dâ mohte der schilt lutzil gefromen.
Si wâren durch rûm ûz comen
di kûnin macedones
gegen di lacedemones.
In was lieber, daz si sturben,
dan si verwunnen worden.
Durch disen grimmigen mût
quam geflozzen daz blût
vaste unz in daz mere.
Dô geschiet sih daz here
beidenthalben âne sige.
Ir nehein ne sûhte neheinen vride.
Unde alse alexander den schaden gesach,
der im dâr geschien was
an sînen jungelingen,
dô hiez er im gwinnen
balde daz kriechische vûr.
Daz wart den burgêren vil sûr.
er brante di schif in dem mere.
Daz ne mohte daz wazzer niht irwere.
Daz sagih iu zwâren.
Di in den schiffen wâren,
dô si des vûris wurden innen,
dô wolden si ûz swimmen.
Des liden si michele nôt,
wande si vorhten den tôt.
Daz lebent wart in vil sûr,
wande si brante daz wilde vûr.
In der selben wîlen
sturben si von den pfîlen,
di man in engagen scôz.
Vil manich sînen genôz
in daz mere irtrancte,
alser sîn niht nerkante.
Dô branten di wîchûs.
Di gîsele gab man dar ûz
leider alze spâte,
wande si verlorn hâten
di allir kûnisten man,
alsih mih versinnen kan,
die ie beschein di sunne
oder iemer mê gwunnen
di kûnin macedones.
Di burgen bâten si des,
daz si in vride wolden geben,
daz si behîlden daz leben,
unde liezen stân ir stat.
Alexander in dô vride gab,
daz er in niht ne scadete
an allen, des si habeten.
Dô vûr er dannen in persiam.
unde alse daz darius vernam,
er sprach zô sînen râtgeben:
 <
Nû mah mih rûwen, daz ih leben,
wande mir dise roubêre
mûwit alsus sêre.
Di sâlde volget sînen vanen.
Ih vorhte, er wirdit mir ze banen.
Er vihtet in allenthalben sige,
wolder mih lâzen mit vride
haben mîne rîche,
ih gelobete im wêrlîche,
daz ich ze kriechlânde
nâch zinse gesande
von disen tage niemer mê,
mir werde wol oder wê .>
Dô sprâchen sîne vürsten,
di im wol râten torsten:
 <
Darius, vil lieber hêre,
du hâst sô wol dîn êre
ienoh unze here brâht:
den zins, den dir sîn vater gab,
den sal dir ouh der sun geben
oder wir verliesen den leben.
Swenne er dînes heris kraft,
di du vil wol geleisten maht,
sehet ingagen im varn,
sô wirt er des wol geware,
daz er wol mit êren
mac wesen dîn zinsêre .>
Dô sprach occeatyr
Darieses brûdir:
 <
Du hâs des grôze scande,
daz du alexandre
dem ungetrûwen roubêre
ie gebûtis êre.
Du hâst gehôet sînen mût.
Jo ne dûhte mihz nie gût,
daz du ie getâtes di klage,
daz er dir mohte gescaden
in dîneme rîche,
dir ne wollen dan geswîchen
beide vrûnt unde man.
Er hât eine reise getân,
der er niemer mêre
ne comet an sîne êre.
Ouh wil ih dir sagen,
du salt des sînen site haben
umbe iteslîche dinc,
di dir vil gût sint:
swâ er âne di nôt komit,
nieman sulhis nit ne vromit
ze sturme noh ze wîge,
sô er mit sînen lîbe,
er ne sî iemer ze vorderôst;
dâ vone hânt si den trôst
di edelen wîgande.
Man mac an den vîanden
nemen gût bilide,
dâ ez gêt an di tuginde .>
Dô sprach ein ander râtgebe:
 <
Hêre, du salt mir vernemen
unde salt vil rehte verstân,
wî sîne site sint getân,
wandihz dir wol gesagen kan
umbe den wunderlîchen man.
ez ist mir allir beste kunt.
Ih was wîlen ze einer stunt
mit dînen mannen gesant
in sînes vater lânt.
Dô solde wir holen den zins.
Dan noh was er ein lutzil kint
unde was doch wîser,
dan dihein man grîser
er quam dicke drâte.
Ze sînis vater râte,
dâ er rât habite.
Vil sêre er daz klagete,
daz sîn vater waere
dîn zinsêre.
Er swôr, sô im sîn lîb
gelebet iemer di zît,
daz gwaldiclîche
sînes vater rîche
an im quême,
des zinsis er sih benême.
Nû ist er alsô here comen,
hân ihz rehte vernomen,
er williz vollenbringen.
Nû saltu dih besenden
nâh dînen mannen,
di du hâst in den lânden,
di dir sint undertân,
daz dir ne muge nehein man
den sige an irwerben,
er ne wille sterben.
Daz ist der rât mîn,
ih wêne ez mah ouh wol sîn .>
Dô sprach ein ander râtman,
des ih genennen nit ne kan:
 <
Der rât mir vil wol behaget.
Mir ist dicke daz gesaget,
daz er mê mit wîsheite
dan mit degenheite
dih künec wil bedwingen
unde den zins an dir gwinnen;
wande eines hundis bellen
mac vil scâfe irschellen;
ob si rehtis hûtêris niht ne haben,
er tût in michelen scaden .>
Dâ mite meinter daz,
daz ez ein unstête volc was
alliz daries here,
dâ er sih mite wolde were.
Hinnen disen râte,
den der künec hâte,
quam alexander
ze dariusis lânde.
einhalben bî dem mere
dâ liez er rûwen sîn here.
Di sunne schein vil heiz,
harte mûte si der sweiz.
Dô ginc alexander
unde mit im manic ander
baden in den wâch.
Der rite bestunt in der nâh.
Des gwan sîn here grôz
vil michelen untrôst.
Si vorhten vil sêre,
obiz darius vernême,
daz dannen nimer ir nehein
ne quême lebinde heim.
Von disem untrôste
ein arzât si irlôste.
Pfilippus hîz der junge man.
Ein vürste was im gram
geheizen perminus.
Einen brieb screib er alsus.
Er sprach: < alexander hêre,
vil lieb sint mir dîne êre.
Niwit ne nem du den tranc,
den dir der arzât hât gesant.
ez ist dariusis rât,
wander im gelobet hât
ze gebene sîne swester.
Er wil in zeinem vürsten
in sînen lânde machen,
swenne er daz gescaffe,
daz er dir den tôt gegebe.
Des trankis ne saltu niwit nemen .>
Alexander las disen brieb.
Er ne lîz ez umbe daz niet,
er ne nême den tranc,
unde gienc, dâ er pfilippum vant.
Er sprach: < geselle vil liep,
wî gevellet dir dirre brieb?>
 <
Ubile>, sprach der jungelinc,
 <
Du weist wol, hêre, mîne dinc.
her zû wêrih ze gût.
Ih ne gwan des nie neheinen mût,
daz ih dir tête den tôt,
daz hêtistu unversculdigôt.
Doch wêriz im lieb,
der dir sante disen brieb,
ob du des nêmes grôzen scaden;
er wolde dih lîhte verclagen.
Nû heiz in dir gwinnen
unde danke in der minnen,
di er dir künec tete,
dô er dih warnôte .>
Dô alexander genas
unde des wol gewis was,
daz im der tranc wol bequam,
Perminen hîz er slân
ze sîner anesihte,
Pfilippo er dô rihte,
wander in habite belogen.
Dô hîz er sîne herzogen
sîn here leiten,
des wâren si im gereite,
in daz lânt ze armenia.
Zimberen begunder dâ
eine burg unde eine stat.
danne vûr er vor baz
an eine breiten heide.
Dâ was ubil weide
rossen unde mannen.
Dô hûben si sih dannen
in kurzen stunden dar nâch
in eine stat, di heizet andria.
Dâr quâmen si zeinem wâge,
dâ gescah in gnâde,
wande si sih gelabeten
von dem durste, den si habeten.
Der wâg hîz eufrates.
In ein worden si des,
daz der künec hîz sîne man
grôze boume howan
unde eine brucke machen . ...
Dô daz was gescaffit
unde di brucke was gemachet,
alle zwîbeleten si dar an;
wande dâr ne was nieman,
der in den selben zîten
dar über durste rîten.
Alexander sih genante,
über di brucken her rante.
Den sînen wart vil gâch
unde ranten im alliz nâh.
Dô si quâmen ubere,
Alexander karte widere
unde zehiu alle di spangen,
dâ di brucke was âne gehangen.
Dô vlôz di brucke ze tale.
Daz ne geviel dâ niemanne wole.
Si redeten albesunder,
si nême des michel wunder,
durch waz der wunderlîche man
daz habete getân.
Ouh sprâchen si mê:
 <
Uns sol werden vil wê:
werde wir hie sigelôs,
sô ne habe wir necheinen trôst
heim zunseme rîche,
sô sterbe wir jêmerlîche .>
Sân an der stunt
sô wart di rede kunt
deme kuninge alexandro,
vil wol behâtiz imo dô.
Er sprach ze sînen ubir al:
 <
Diz gevellet mir wol,
daz ir mînen gedanc
alsô rehte hât irkant
unde mîne liste,
unde ir sô gerne wistet,
durch waz ih dise brucken brach:
daz tete ih alliz umbe daz,
ob man uns jagete,
daz wir neheinen trôst ne habeten
heim zô unseme lânde,
sô gedêhte wir wol zen handen
unde vuhten alse helede.
Vrumis mannis selide
di sint in lânde gelîch.
Nû weret helide den lîb;
wande quême daz heim mêre,
daz wir hin entrunnen wêren,
wir môsen dan von den wîben
sulhen spot lîden,
daz uns lieber mohte wesen,
verlore wir alle hie den leben.
Nû gedenkit helede dar zô,
wî wir sô leide getûn
unsen widerwinnen,
daz wir si gefrumen hinnen
zirn wîben unde zirn kinden,
daz si wol bevinden,
daz di von macedonian
den zins here brâht hân;
wandiz ne wirt niemer gesehen,
daz wir hinnen geflîhen.
Al hie wil ih ê sterben
oder sige irwerben.
wir vergelden den scaz,
den mîn vater hêre gab
diseme gûten knehte
mit grôzeme unrehte .>
Von disen grimmen worten
Darius sih irforhte.
Des wart er bescholden
sêre von sînen holden.
Dô gwan der helt gût
ein manlîchen mût
unde trôste sîne man.
Dô karte daz here dan.
Mit den rîchen vürsten,
di wol vehten torsten,
quâmen si zô deme wâge.
Vil wol sih dô besâgen
der zweier kuninge wartman,
alsih mih versinnen kan.
In den selben stunden
ir vanen si ûf bunden
under iegwederme here.
Si grummen alse daz mere,
sô ez di starken winde
trîbent an den unden,
unde quâmen zesamene,
mit micheler manege.
Alexander mit den kriechen
lîz dar zô strîchen.
Darius unde sîne vürsten,
di wol vehten torsten,
di armen unde di rîchen
vâhten vreislîchen.
Si slûgen unde stâchen.
Irn scaden si dâ râchen,
wande si hâten grimmigen mût.
Under des daz sih der sturm hûb,
sô quam ein daries man,
kriechische wâfen trûch er an
unde dranc mit liste,
dâ er alexandrum wiste
in allen dem gebêre,
alser der sîner waere
unde ginc hinder in stân
unde gab im einen slac sân.
Durch den stehelînen hût
verwundeter den helt gût.
Er hêtis gerne mê getân,
wen daz in geviengen sîne man.
Alexander hinder sih gesach,
zô dem helede er sprach:
 <
Warumbe woldet ir mir slân?>
Dô sprach dariesis man:
 <
Ih ne bin dînes heris niet.
Mîn stolzheit mih her zô verriet.
Ih bin von persia geborn.
Mih hete darius irkorn
zeinen gûten knehte .>
Er sprach: < ob ih im brêhte
dîn houbit abe geslagen,
daz wil ih dir zwâre sagen,
er gâbe mir ze lône
sîne tohter scône.
Di gâbe dûhte mir gût.
Dar zô stunt mir der mût,
daz ih si gerne irworbe
oder degintlîchen sturbe.
Nû ne mac des niwit wesen.
Sol ih verliesen daz leben,
sô rûwit mih daz scône wîb
mê dan mînes selbes lîb.
Ouh ne bin ih der êriste niet,
der durch herzelîchiz lieb
sîn lîb sazte in wâge.
Grôz wâre mîn gnâde,
môste ih di selbe vrouwen
vor mîn ende noh bescowen .>
Dô lîz alexander den selben man
wider zô sînem here gân,
durch daz si mohten gesehen,
waz dâr wâre geschên.
er vôr mit vride in sîn lânt.
Alexander sagetime grôzen danc,
daz erz ie torste getûn.
Sîne hulde gab er im dar zô
unde sprach zô sînen ubir al:
 <
Diz gezimet jungelingen wal,
daz sus getâne botescaft
von im ze lânde werde brâht.
Swâ daz comet mêre,
dâ beginnet man in êren,
beide wîb unde man.
Sîne lêhen gemêret man im dan.
Ouh mugint in di vrouwen
deste gerner minnen tougen .>
Er liez den degen kêren wider.
nâh den sige warb er sider.
Dô vaht alexander
mê dan ein ander.
Er hete grimmigen mût,
alse der zornige bere tût,
sô in di hunde bestân:
swâz er ir mit den klâwen mach gevân,
dar âne rîchet er sînen zorn.
Der künec vaht iemer vore.
Er slûch ros unde man
unde alliz, daz im zô quam
an den berch unde in daz tal.
Daz gesâhen ubir al
sîne vîande.
Schiere hûben si sih danne
unde vluhen hine ze batra,
vil schiere besaz er si dâ.
Dô gesweich im der tac.
Umbe di burh lach er al di nacht.
Sân des morgenis vrû
mit grimme ginc er in zû.
Schiere gewan er di stat.
Er nam, swaz dar inne was,
er nam dâ hêrlîche dinc:
alle dariesis kint,
dar zô sîne mûter,
di heter in scôner hûte.
Ouh vienc er darien wîb.
Alexander vrouwete sih,
wandiz was ein kuninclîch roub.
dar zô bedwanc er ouh
manege burch unde lânt
unde gwan ez alliz zô sîner hant.
Under des quam ein vürste,
swî erz getûn torste,
von persienlânde.
Er sprach ze alexandre:
 <
Ih bin darien man
unde hân im dicke getân
manic dienist scône.
Des ist mir ungelônet.
Durch daz vernem, waz ih dir sagen.
Wiltu is mînen rât haben
unde wiltus mir wol lônen,
alsih mih zô dir verwênen,
mit helfe dîner manne
bringih in dir gevangen
unde sîne vürsten dâ mite:
sint mahtu iemer sîn mit vride .>
Alexander antworte im sân:
 <
Niht ne gerent mîne man
dînere helfe.
Sint du ân nôt selbe
dîne hêren wilt verrâten,
di dir dike liebe tâten,
sô vare mit unêren
wider zô dînen hêren
unde hilf im weren sîn lânt,
ez wirt dir ze lastere bewant.
Dir ne sulen hêren noh vrouwen
niemer mê getrûwen .>
Dô quam dario ein brieb,
der ne was im niwit lieb,
dô er in ubirlas:
daz der strît irgangen was,
daz stunt dar inne gescriben
unde wer dâr tôt was bliben
unde wer dannen wâre comen
mit scaden unde niht mit vromen;
unde wî batran di mêre
gare beroubit waere
unde wî sîn mûter unde sîn wîb,
di im wâren sô der lîb,
unde sîne kint wâren gevangen,
unde wî ez dâ was irgangen,
daz enboten im sîne man,
unde daz ez alexander hête getân,
unde hiezen im klagen
irn vil michelen scaden;
unde swanner daz vernême,
daz er in quême
schiere ze helfe
unde selbe mit gelfe
rêche sînen anden:
er lide grôze scande.
Darius screib einen brieb dô
unde santin alexandro.
Dar stunt alsus gescriben an,
alsihz vernomen hân:
 <
Mir ist ze wizzene getân,
wî du hâst mîne man
beide gevangen unde irslagen:
ih ne mac ez lânger nit vertragen,
wandiz mir wê tût.
Ih genidere dînen hômût,
daz du des ie gedâhtes,
daz du mir gestrîten mahtes
unde ie torstis gejehen,
daz du mich woldes sehen
ûf einen velde mit mînem here.
mahtu dih mih irwere,
sô mugen von himele mîne gote
zô der helle wesen bote .>
Ouh enbôt darius
Alexandro alsus:
 <
Daz du mîneme gesinde,
mînen wîbe unde mînen kinden
unde mîner mûter
hâs getân ze gûte,
daz hâstu ubile gewant:
ih ne weiz dirs nit bezzeren danc,
wene alse du si hêtis irslagen.
Ih wil dir wêrlîchen sagen,
ih ne werde niemer dîn vrûnt,
di wîle ih dih weiz gesunt;
wandih dih von rehte hazzen sol.
Mir ne is niwit wol
zô dir ze mûte,
nû scaffe dîne hûte.
Du hâs einen sturm an dîner hant .>
Alexander der wîgant
der entfienc disen brieb
unde ne vorhtin betalle niet.
Einen andren hiez er schrîben
unde sprach: < daz ih dînen wîbe
habe getân ze gûte,
dâ genôz si mîner mûter,
wandih durch ir liebe
allen wîben gerne diene:
von du hân ihz gerne getân.
ih ne wil von dir entfân
neheinen lôn dar umbe.
Du entbûtis mir als ein tumbe .>
Dô quam ein brieb dario
von dem kuninge poro
vil verre ûz von indian
unde bat, daz er im sîne man
ze helfen wolde senden,
wande in di inlenden
in sîneme lânde
mit roube joh mit brande
hêten starke bestân.
Dô enbôt er im wider sân,
daz er im gerne quême,
ob im nit ne benême
urlouge unde alexandris herescraft,
di in lânge hête belaht.
Doch wolder sih genenden
unde wolde im senden
von persischen lânde
sîne wîgande,
di im helfen solden,
swes sô er wolde.
Dar nâh hûben sih sân
Alexander unde sîne man
ze persen in di rîche.
Er gedâhte wîslîche,
wî er daz mohte bewaren,
daz di vîande sîne scharen
niht ne konden gemirken.
dô verhiu er manege birken
unde manic oliboumes rîs,
wander was listic unde wîs.
Zô der rosse zagelen man si bant.
Der melm der stoub ubir lânt,
daz der persen wartman
grôz wunder des nam,
wannen der melm mohte wesen:
ir nehein ne trûwete genesen.
Alexander was von der stat,
dâ darius mit here lah,
vunf tageweide.
Dâ enzwischen was ein heide
unde ein vil tiefer wâch.
Mit sînen vürsten nam er rât,
wâ er einen man vunde,
den er ze boten sande
deme kuninge dario
unde im sagete dar zô,
daz er daz wol vernême,
daz er im quême
mit dem kriechischeme here:
ob er sîn lânt wolde weren,
daz er griffe dar zô
beide spâte unde vrô,
wander waere sicherlîche
mitten in sînem rîche.
Der rât der wart ûf gelaht.
Twerhes ubir di nacht
dô troumete alexandro, wî ein man
ginge vor im stân
in allen dem gebêre,
alser sîn vater waere.
In den bûchen hân ih gelesen,
daz ouh sîn vater solde wesen
ein gwaldiger got.
Daz ist der leien spot,
di des niht ne wizzen,
waz man tût mit listen.
Manic list ist sô getân,
swer is vlîz wille hân,
wil er got verkiesen
unde die sêle verliesen,
der tûbel hilfet im dar zô,
daz er spâte unde vrô
tûn mah besunder
vil manicfalden wunder.
Vil manichfalder liste
Pfilippus vil wiste,
der alexandris vater was,
alsihz an den bûchen las.
Dâ er an sînem bette lach,
in dem troume er im zô sprach:
 <
Alexander, liebe sune,
durch dih bin ih here comen.
Ih wil dir lâzen schîn,
daz ih ein gwaldich got bin:
ih wil dir sîn bereite
zô dîner arbeite.
Dir ne mac nieman gescaden,
di wîl ih dir holt herze tragen.
Tû du den rât mîn:
du salt selbe bote sîn
hin zô dario .>
Inrihte irwahter dô
un sagetiz sînen mannen.
Dô rieten si im alle,
daz er waere dem gote
gevolgich ze sînem gebote.
Alexander dô mit im nam
einen einigen man,
der hîz eomulus.
Si riten zwei snelle ros
unde vûrten daz dritte in der hant
unde riten verre ubir lânt
unde quâmen zô einem wâge,
der was geheizen strâge.
Der vlûzit allen den tac
unde irfrûsit inne der nacht,
daz man dar ubir mohte rîten.
Alexander hîz dô bîten
sînen man mit einen volen.
Al eine reit er dar ubir
unde quam des tages an di stat,
dâ darius lach
mit sînen grôzen here.
Jene sprâchen: < wer ist dere?
Er glîchet sêre einem gote .>
Er sprach wider: < ih bin ein bote,
mîn hêre ist alexander.
Den nimet michil wunder,
wes darius sûme,
wander gebeitet sîn vil kûme .>
Dô lîz ein daries man
den boten vor den künec gân,
daz er wurbe sîne botescaf.
Zô dario er dô sprach:
 <
Man saget, daris edele künec,
du sîs gwaldich unde vrumich
unde stolz dînes gemûtis
unde milde dînis gûtis.
Daz ne schînet niwit wol.
Vernem, waz ih dir sagen sol:
dir enbûtit alexander
unde manic ander
enbietent dir besunder,
si nême des michil wunder,
wes du sô lânge bîtes,
daz du niht ne rîtes
unde rîches di scande,
di dîne vîande
dir tûn allir tagelîche.
Du sûmes zagelîche.
Dir sint di burge unde daz lânt
beroubit unde verbrant
unde dîn lût gevangen.
Du sûmis al ze lânge.
Diz ist dir gût vernomen:
mîn hêre heizit dir comen
bî den strâge an einen velde,
den zins wil er dir gelden
den er hât versezzen.
Dâ wil er dih is irgetzen
er unde sîne recken
mit irn scarfin ecken
mit sulher mâzen,
daz du si mûzes lâzen
iemer mê âne nôt.
Diz ist, daz er dir enbôt .>
Darius der rîche
der tete hêrlîche:
er nam den boten bî der hant
unde sprach: < nû du here bist gesant,
sô mûstu gûten vride hân.
In mînen sal soltu gân
unde wesen ze mîner wirtscaf.
Dîn hêre des selben sitis plach:
alsô dicke sô ih sande
zô sîneme lânde,
sô liez er di boten mîn
zô sîner wirtscafte sîn .>
Alexander vrouwete sînen mût.
Daz geleite dûhte im alsô gût,
daz in der rîche darius
selbe leite in sîn hûs
zô sîner wirtscaft.
Dâ was eine michele maht
der hêren von manegen lânden.
Dô hîz man alexandren
ingegen den künec sitzen gân.
daz wart umbe daz getân,
daz darius selbe sêge,
daz man sîn wol plêge.
Den vürsten was daz ungemach,
daz man sîn sô wole plach.
Ih wil iu sagen umbe waz:
si versmâheten in umbe daz,
wander was sô kleine.
Si sprâchen al gemeine,
er waere ein wênich twirgelîn,
waz boten er mohte sîn
eines alsô rîchen mannes.
Dannoh wisten si lutzil des,
daz an im was gereit
alsô manich vrumicheit.
Vil wol der hêre diz vernam
der vil wunderlîche man.
ez quam in rehte in den gedanc:
diu goltfaz, dâ er abe tranc,
di warf er al in sîne scôz.
Dô den schenken des verdrôz,
daz er im mê brâhte,
dô stunt er unde dâchte,
daz er ein dieb waere:
unde sagetiz sînem hêren,
daz der bote, der dâ saz,
verstêle sîne goltfaz.
Darius sprach dem boten zû
 <
Wî torstistu daz getû,
daz du stêle mîne goltvaz?>
Alexander dar wider sprach,
daz der site waere
zô dem tische sînes hêren,
daz allirmanne gelîch
di vaz nême zô sih,
dâ er ûz trunke.
 <
Vil wol mih des bedunket,
man ne pflege hie des sites niet:
nû diz alsus ist geschiet,
nû heiz nemen dîne goltfaz.
Zwâren sagen ih dir daz,
daz mir vil ummêre sîn
dîne goltfaz unde dîn wîn .>
Under disen worten
ein vürste merkete harte
an des boten gebêre
wî ez alexander selbe waere.
Er hetin wîlin bekant,
dô in darius hete gesant
nâh deme zinse zô pfilippo.
dô sprach er ze dario:
 <
Hêre, ih wil dir sagen
ein dinc, daz ih gemerkit habe:
den boten, den wir hie gesehen,
wol ne wil er is niht bejehen,
daz is selbe alexander.
Nû rich dînen anden
an den wunderlîchen man,
sô mahtu iemer mêre vride hân .>
Vil wol der listige man
der hêren gerûne vernam
unde rûmete von deme sale.
Des gehalf im vil wale
ein brinninde vakele, di er nam.
Einen persischen man,
den slûch er vor di zande,
daz er sih verwânde,
daz er ê solde sterben,
ê er quême zô der erden.
Er dranc durch darien man.
Schiere er vor di ture quam.
Ûf sîn ros er gespranc,
ân ir allir danc
reit er zô dem strâge.
Ê er dar ubir quême,
gwan er michil arbeit:
daz îs undir im spleiz,
daz im sîn ros dâ entflôz.
Sîner kraft er dâ genôz,
daz er den anderen stat gwan,
ouh half im wol sîn man.
Dô reit er hine zô sînem here.
Hundrit tûsunt was dere
unde zwênzich tûsint dar zô.
Vil wol entphiengen si in dô
unde hiezen in willecome sîn.
Alsus antworter in:
 <
O wol ûh, kriechische man,
ze heile mûz ez iu irgân.
Ih ne wille niwit liegen
noh niemanne betriegen.
Wir ne mugin niwit gelîchen
Dario dem rîchen.
Ih wâne, daz ûf dir erden
nieman mohte gewerden,
der zô im gestunde
oder alsô grôz here gewunne.
Dâ bî wil ih iu sagen:
ein her vliegen mach nit gescaden
zwein wênigen wespen,
dâ si varen ze neste .>
Alexandris gesellen
worden von disen bîspellen
vil wunderlîchen vrô.
Vil kûme irbeiten si dô,
biz man begunde sturmen.
Darius von sînen burgen
reit zô dem wâge,
der dâ heizet strâge.
Des nachtes vûren si dar ubir.
Der quam aber lutzil wider,
wande si wurden irslagen.
Ih wil iu zwâren sagen.
Sân des morgenis vrû
ze wîge gareten si sih dô,
beidenthalben di here,
unde brummen alse daz mere
di alden mit den jungen,
dâ si ze samene drungen.
Alexander der hêrre
der was der êrre,
der dâ zô der zît
irhûb den vreislîchen strît.
Ûf bucifale er reit.
Nie man ne bescreit
dichein ros alsô gût.
Dar zô stunt im der mût,
daz er den sige irwurbe
oder degintlîchen sturbe.
Vil wole half im daz,
daz er sô wol gare was
nâch deme kriechischeme site.
Di ingegen im quâmen geriten,
di sprâchen, er waere ein got.
Von beidenthalben vlouch daz scoz
alsô dicke sô der snê.
Den recken wart dâ vil wê.
Dâ wart ein michil schal.
Man blies di herehorn ubir al
unde di trummen zô dem wîge.
Darius mit den sînen
mûste durch nôt vehten.
Er brâhte manegen persen
zô deme strîte.
Di wâren gesamenet wîte
unde heten manlîchen mût.
unde alse der helt gût
Alexander diz vernam,
dô maneter sîne getrûwe man,
di im wâren einmûte
zaller sîner nôte,
daz si sih wol bedêhten
unde wâren gûte knehte,
wande si mit rehte
umbe den zins solden vehten,
dâ si darius zô dwanc.
Dô hûb sih ze hant
di kriechische manege
den persen ingegene.
Mit micheler vrevele
quâmen si ze samene
bî dem strâge an der ouwen.
Wer mohte ie bescowen
zwei sô hêrlîchen scaren.
Dâ was maneger mûter barn.
Dâ si ze samene quâmen
unde grôzen scaden nâmen,
dâ was daz velt vil breit
mit den tôten ubirspreit.
Si slûgen unde stâchen,
sô daz di schefte brâchen.
Dô griffen di recken
zô den scarfin ecken
unde vohten mit nîde.
Alle di volcwîge,
sturme unde strîte,
di von darien gezîte
al biz her sint geschît,
di ne glîchen dar zô niet,
dâ alexander der helt balt
Dario den zins galt.
Daz der zins ie gedâht wart,
daz gerou manegen in der vart,
wande si in dem blûte swebeten,
di dannoh gerne lebeten.
Der sturm was grimme unde hart.
Dâ wart manich helm scart
unde manege brunje durhstochen,
daz dâ durch quam geflozzen
daz blût den lîb al ze tale.
man sah dâ in dem wale
manegen schilt verhowen.
Dâ mohten man scowen
di kriechischen recken
mit den scarfen ecken
di helme verscrôten.
Si vrumeten manegen tôten
dem rîchem kuninge dario,
der vil starke klagete dô,
daz er ze kriechlânde
nâh deme zinse ie gesande.
Der persen künec hêre,
der vil grôzir êre
wielt ubir manich rîche,
der trûrte grôzlîche,
daz der wunderlîche man
durch sîn laster ûz quam.
Daz begunder sêre klagen
wander sah in den walphade
manegen helt gûten
beflozzen mit dem blûte,
sîne tûrlîchen recken,
di im dâ vore dicke
hulfen sîner êren.
Sint niemer mêre
ne wart darius vrô,
daz bûch sagit uns alsô,
wande dâ viel manic man,
der nie wunde ne gwan
von stiche noh von slage.
ih wil iu wêrlîchen sagen:
si wâren gûte knehte
unde sturben durch ir vehten
in darien halbe.
Dô man si gezalde,
zwei hundirt tûsunt der was,
der nie nehein ne gnas;
ân di, di in den strâge
ouh vertrunken lâgen:
der ne mohte man neheine zale
gescrîben noch gesagen wale.
Alse darius gesah,
daz sîner sô vil tôt lah,
beide gewunt unde irslagen,
dô begunder irzagen.
Er was der êriste man,
der dâ vlîhen began.
Des gewan sîn her grôz
vil michelen untrôst.
Si vluhin al gemeine,
man mah noh hûte weinen
den mort, der dâ gescach.
Alexander reit in alliz nâh.
unde slûch si nider alsein vê.
Si schrûwen ach unde wê.
Dô daz mêre dô quam
ubir alle persiam,
daz der künec waere sigelôs,
dô wart dâ michil untrôst
ubir alle di lânt,
dâ der künec was bekant.
Der jâmer wart dâ vil grôz.
Vil manic sînen genôz
weinete unde klagete,
den er verlorn habite.
Der vater weinete sîn kint,
daz wâren jâmerlîche dinc;
manic man sînen eidem,
wande im was vil leide;
di swester irn brûder,
irn lieben sun di mûter.
Ouh weinte di irn amîs,
di dâ stille was gehît.
Di vrouwen weinten irn trût,
den si minneten ubirlût.
Di man ze manne solde geben,
der leidete daz leben;
si weinte alsô sêre
alse si gehît waere.
Di jungen an der strâzen,
dâ si ze spile sâzen,
di weineten vil sêre
ir mâge unde ir hêren.
Di kint an den wagen,
sô si weinen sâgen
unde alse manz in gezalde,
si weineten alse di alde
unde lebeten âne wunne.
Di mâne unde di sunne
di verwandelôten ir lieht
unde ne wolden schînen nieht
unde ne wolden niet besehen
den mort, der dâ was geschên.
Darius der blôde man
starke vlîhende quam
von mannen unde von mâgen
ubir den wâc strâgen
unde sînes heris ein michil teil.
Verlorn heter daz heil.
Er quam ûf sînen sal.
Daz lût weinte ubir al
unde klagete grôzlîchen
Darium den rîchen.
Ûf sînen estrich er sih warf.
Er klagete, daz er niet ne starb.
im waere lieber der tôt,
dan er sus waere gelasterôt.
Er klagete, daz er ie genas,
unde sprach: < waz hilfit mir, daz ih was
künec ubir manege lânt,
di ih selbe bedwanc
wîlen mit mîner vrumicheit.
Zô mîneme dieniste was gereit
manic lânt in dem mere.
Manic dûsint was dere,
di mir zins gâben
unde mih doch nie gesâgen.
Swâ si gehôrten mînen namen,
dâ dieneten si mir alle samen.
Nû bin ih verwunnen,
vil kûme her entrunnen
von einen kriechischen man.
Von mînen sunden daz leider quam
unde durch mînen ubirmût.
Ungelucke, waz ir mir leides tût!
Vortuna di ist sô getân:
ir schîbe lâzet si umbegân.
Si hilfit den armen, sô si wile,
den rîchen hât si ze spile;
umbeloufet ir rat,
dicke vellet, der dâ vaste saz .>
Darius sih dô ûf hûb
unde trôste sînen mût.
Er dihte selbe einen brieb.
Mit sîner hant er in screib.
Er santin alexandro.
Dar âne stunt gescriben sô:
 <
Vrô wis unde gesunt,
Alexander, zaller stunt.
ez ist mir nû alsô comen,
wiltu mir scaden oder vromen,
des hâstu gûten gwalt.
Mir is dicke gezalt,
daz ez dem manne wol stât,
alsime sîn heil vore gât,
daz er sîne mâze
an gûten dingen lâze.
Nit ne verhebe du des dih,
daz du hâs verwunnen mih.
ez kumet dir rehte.
Nû gedenc âne mîn geslehte
unde an mînen gwalt.
Swer mir daz hête gezalt,
daz mir sus solde geschên,
ih ne hêtis im niet gejehen,
wandih ne mohtis niht getrûwen.
Mir mûz nû balde rûwen,
daz ih unde mîne man
den künec xersem ie verwan,
den rîchen unde den vrumigen
unde andre manege kuninge,
ih nam in lânt unde gût .>
 <
Wî wî wê mir nû daz tût,
daz ih sol lîden
den spot von den wîben.
Iedoch sô verwêne ih mih,
daz du tûst sô kuninclîch,
swen sô du verwinnes,
wande du dih wol versinnes,
di lâzestu sunderlingen
an dîne gnâde dingen
unde lâzes si dir sîn undertân
unde di lânt vor dir hân.
Wiltu alsus mit mir tûn,
des hâstu êre unde rûm:
sô gebe ih dir den meisten scaz,
der mîner vorderen was,
den si zesamene trûgen
unde in der erde grûben.
Der ligit zô mynjatan,
ze susis unde ze batran.
Daz saltu wizzen âne wân,
daz nie nehein man,
der ie an diser werlt quam,
sô vil scazzis gewan.
Dar zô vernim noh mêre:
ih wil dih machen hêren
ze medentrîche ubir daz lânt,
Persiam gebih an dîne hant.
Du maht dih vrouwen dirre geben
di wîle di du solt leben.
Dar zô jehen ih dir des siges.
Nû bitte ih al ze spâte vrides .>
Alexander las disen brieb.
Ein vürste im al di wîle riet,
daz er nême alliz daz
beide lânt unde scaz
unde darium lieze leben
unde hieze im wider sîn wîb geben
unde sîne mûter dar zô.
Alexander sprach dô,
daz er des nit ne tête,
wandime des wunder hête,
ob er si im sande
wider heim ze lânde,
ob er si nemen wolde.
Diz sprach er durch di sculde,
durch andris neheine nôt,
wander im dâ vore enbôt,
er zugis wol ze râte,
waz er dâ mite tâte.
Aber sprach alexander sus:
 <
Ob der künec darius
nû ist verwunnen,
sô nimit mih michel wunder,
wes er sih noh wil irheben
oder waz er mir wille geben.
Nû stênt doch an mîner hant
beide burge unde lânt
unde gwant unde scaz:
ih mach im geben michil baz,
wande velt unde walt
stêt an mîner gewalt.
Wil er abir vehten
unde mah er sih gerechen,
gwinnet er danne daz heil,
sô wirt im wider âne teil
wîb, mûter unde kint.
Lêzet er mih danne leben sint,
sô mûz im sîn undertân
unde den lîb von sînen gnâden hân
unde leben nâh sînen gebote .>
Dô îlete danne der bote
unde reit dannen
âne vride, doch ungevangen.
Dan nâh diser botescaf
Alexander reit an di walstat
unde begrûb sîne tôten,
unde di dâ lâgen in nôten
gwunt unde mohten genesen,
den hîz er vil gût wesen,
biz si wurden gesunt.
Al dâ bleib der hêre junc
des winteris eine wîle.
Dô gebôt er den sînen,
daz si brêchen den palas,
der des kuningis xersen was.
Der sal der was alsô gût,
sô nie nehein bezzer gestût
in aller dirre werilde.
Di sîne wâren gerinde,
daz er den sal lieze stân.
Des wart er in gehôrsam
unde gesamfte sînen mût.
Er liez in blîben, daz was gût.
Alsih mich versinnen kan,
dâ grûben grebere sîne man,
dâ si zô den stunden
inne genûc vonden
guldîner nepphe,
die ie verborgen heten,
di ê dâre wâren.
Ouh vunden si zwâren
einen sarc glesen.
An den bûchen hân ih gelesen,
er waere sô scône unde sô klâr,
daz sult ir wizzen vor wâr,
daz man dar durch wol gesach
einen tôten, der dar inne lach.
Si besâhen vil garwe
sîn hâr unde sîne varwe
unde wî er getân was.
Der sarc was grûne alse ein gras.
Des selbin tôten mannis name
was gegraben dar âne:
er hîz evilmerodach,
der künec in babilonia was.
Ouh vunden si ze leste
eine hêrlîche veste.
Dâ inne lâgen di man,
di darius hete gevân,
gestummelet unde geblendet.
Si wâren dar versendet
ze pînlîcher hûte.
Alexander der gûte
dô er ir nôt an gesach,
harte irbarmete im daz.
Er lîz si alle ledic wesen
unde hîz in kuninclîchen geben
golt unde silber.
Der tugint was er milder
unde gebôt, daz ir iegelîch
sîn eigen wider zô sih
nême unde vorder mêre
lebete mit êren.
Ein brieb quam dô von dario
dem kuninge poro
vil verre hin in indiam.
Dar stunt gescriben an:
 <
Di vil michele nôt,
di mir alexander tût,
di hîz ih dir klagen
unde wolde dîne helfe haben,
daz ih mih irwerete,
wander mih starke herete.
Dô ne quême du mir niet,
des is mir ubile geschît.
Ouh bin ih darumbe vrouwedelôs,
mîn here wart dâ sigelôs,
dâ wir vâhten insamen.
Des mach ih mih sêre scamen,
daz ihz dir mûz sagen.
Dô begunder mih jagen.
Der mîner bleib dâ vil irslagen,
di mach ih niemer verclagen.
Dô quam ih vlîhende heim;
vil harte wol mir daz schein,
daz du dâ nieme waere;
des ist mîn herze swêre
mit unfroweden geladen.
Lâ dir erbarmen mînen scaden
unde com mir gereite.
Ze grôzer arbeite
sal man got vlêhen
unde stâte vrûntscaf besehen.
Wiltu mir ze helfe comen
unde mahtu mir noh gefromen,
sô ne wis niwit trâge:
ih gebe dir âne wâge
golt unde michelen scaz,
daz du dîn zouwis deste baz.
Sorchlîche stânt mir mîne dinc:
mîne mûter unde mîne kint
unde dar zô mîn wîb,
di mir ist sô der lîb,
di hât er gevangen.
Soldih noh lîden lânger
dise lasterlîche nôt,
sô waere mir lieber der tôt.
Vor dir ne wil ih niwit sparen:
ahzic tûsint in einer scaren
sendih dir gegen vrouwen,
di mahtu gerne scowen.
Daz sint megide unde wîb,
di sulen vrouwen dînen lîb
unde dîner helede alle.
Swaz sô dir gevalle,
daz scaffe in mînen lânde,
wande mir tût alexander
leit ze manegen mâle.
Sîn ros bucifale
unde sîne kuninclîche wât,
di im alsô wol stât,
di gebih dir zeigen
unde swere dir mit eiden,
daz nie nehein man
bezzer ros ne gwan
noh bezzere wâfen.
Du ne salt des niwit lâzen,
du sules mir bereite wesen.
Sô du den brieb hâs gelesen,
den ih dir sende,
sô vindestu an den ende:
helt, niht ne sûme,
wandih erbeite dîn kûme.
Ze caspen porten
dâ wil ih dîn warten
unde lâz mir werden schîn,
ob in der werlt mugen sîn
ieren dihein trûwe,
wande ih lîde grôze rûwe .>
Dô porus disen brieb gelas,
alsime dar in gescriben was,
Dario er sus enbôt:
 <
Gehabe dih wol, helt gût.
Du gesehest êr iwit lânc,
daz ih dir brenge in dîn lânt
sô manegen snellen swertdegen,
daz ih mih wille verplegen,
daz er dir leides hât getân,
daz sol im an daz leben gân.
Ih antwortin dir gevangen
unde vaste gebunden.
Sîne allir kûniste man,
di ih in den wîge irkennen kan,
di vûre ih mit mir in indiam,
dâ sulen si mir sîn undirtân.
Ze caspin porten
dâ saltu mîn warten.
Dâ kume ih dir engegene
mit manegen snellen helede .>
Dise rât di wart dô
vermeldet alexandro.
Dô hûb er sih dannen
mit allen sînen mannen
ze caspen porten,
wander sagen hôrte,
daz darius mit sînen holden
dar comen wolde.
Under des wâren zwêne man
Bysan unde arbazan
Dariesis undertânen,
zesamene si beide quâmen.
Ir trûwe si des gâben,
daz si darium irslûgen.
Sô mir got von himelrîche,
si tâten untrûwelîche,
si tâten alse tumbe.
Si verwâneten sih dar umbe
von alexandro grôzes vromen.
Alsus hân ihz vernomen.
Si gingen in daz palas,
dâ darius eine inne was,
unde trûgen in ir hant
verholne undir ir gwant
ir swert al bare.
Dô wart des darius gware
unde sprach in jêmerlîche zû:
 <
Owî waz wollent ir nû tû?
Waz hân ih wider ûh getân,
daz ir mih willet irslân.
Lâzet mih leben, hêren
unde helfet mir mîner êren
unde slahet alexandren,
di uns in disen lânde
mit brande mûwet unde heret
unde dar in mit sînen kriechen veret.
Gedenket helede dar an,
daz ir sît beide mîne man,
unde merket rehte mîne wort,
wande begêt ir an mir nû disen mort
unde ne lâzet ir mir nit genesen,
sô ne mach daz neheine wîs wesen,
ir ne werdet is vermeldet,
vil sêre irs dan engeldet;
wande alsirs lutzil wânet,
sô werdet is gehônet.
Waz wollet ir âne mich rechen?
Man sal iu dar umbe sprechen
laster unde scande
wîten after lânde.
Lâzet mih, helede, genesen
unde lâzet iu des gnûc wesen,
daz ih bin verwunnen.
Waz mugit ir mir vergunnen,
daz ih sus jêmerlîche leben.
Ih wil iu zwâre verplegen:
slahet ir mih mortlîche,
Alexander der rîche
der sol mih an ûh rechen.
Vor wâr wil ih daz sprechen.
Ih getrûwe an sîner vrumicheit:
mordit ir mih, daz is im leit .>
Zehant dô er diz gesprach,
ir iegweder slûch im einen slach,
zwô verhwunden.
Si liezen in ungesunden
ligen an der erden.
Schiere si dannen karten
iedoh mit sorgen.
ir wâfen si verborgen
unde giengen offenbâre,
alse si unsculdich wâren,
unde klageten jêmerlîchen
Darium den rîchen
unde redeten jêmerlîche wort.
Disen vreislîchen mort
eine wîle si verhâlen.
Er wart in doch sint ze quâlen.
Alexander unde sîn here breit
al di wîle ubir den strâch reit
mit vil grôzer gwalt.
Dô wart im gezalt,
wî ez dario was irgân.
Zô dem palase ranter sân
unde gienc ûffe daz hûs.
Dô vlôz zô den wunden ûz
daz blût deme kuninge dario.
Alexander sprach im zû
weinende jêmerlîche
unde sprach: < helt rîche,
du bist starke gewunt.
Mohtistu noh werden gesunt,
ih lieze dir dîne rîche
iemer mê vridelîche
unverhert unde unverbrant.
Kuningis name ist an dir gescant.
Westih, wer daz hête getân,
ez soldime an daz leben gân.
Du rûwis mih zummâzen.
Wî wârestu verlâzen
sus eine in diseme palas.
Ein michil ungelucke ez was,
daz dîn nieman ne plach.
Owî daz ih disen tac
ie solde geleben,
daz ih dih, tûrlîcher degen,
alsus solde sehen verslagen.
Wî mohtih iemer verclagen
disen vreislîchen mort .>
Dise kuninclîche wort
begunden wol gevallen
sînen mannen allen.
Aber sprach alexander:
 <
Nû ne weiz nieman ander
wene got altirs eine,
helt, wî ih dich meine
unde mit wilhen trûwen,
du mûst mir iemer rûwen.
Ouh ne wil ih dih niemer verclagen,
daz mach ih wêrlîche sagen;
wande du wâris biderbe unde gût
unde hetes manlîchen mût.
Du waere vil milde,
gevôge zô dînem schilde,
getrûwe unde wârhaft,
hubisch unde êrhaft,
wol geborn unde rîche.
Ih sage dir wêrlîche:
mohtistu behalden noh den leben,
sô woldih dir mîne trûwe geben,
daz ih dir, künec hêre,
ne scadete niemer mêre.
Hêtistu aber noh di kraft
unde an dem lîbe sulhe maht
unde têtis ûf dînen munt
unde têtis mir kunt
umbe dise mordêren,
rehte wî si wêren,
woldistu si nennen
unde mohtih si irkennen,
sô mah ih daz wol sprechen,
ih wolde dih rechen
oder zwâre ih wolde geben
umbe ir lîb mînen leben;
unde ob ih daz lieze,
sô woldih daz mih verwieze
got von sînen rîche
iemer êwiglîche .>
Dô alexander diz gesprach,
Darius al dâ er lach
berunnen mit dem blûte
unde mit trûrigem mûte,
ûf rihte sih der wîgant
unde kuste alexandris hant
mit vil grôzer ummaht
unde vergaz allir vîentscaft.
Er sprach jêmerlîche:
 <
Gedenke, künec rîche
Alexander, wer ih waere,
wer was gewaldigere,
der ie geborn worde,
lûtis unde burge.
Waz mach mir abir daz gefromen,
nû ez alsus ist comen,
nû râtih dir unde mane
unde gedenke vaste dar âne,
daz dir al samen nit geschê:
mir tûnt mîne wunden vil wê
unde smerzent mir sêre.
Noh sagen ih dir mêre:
nû stânt an dîner hant
Kriechen unde mîn lânt,
mache vride under den zwein
unde lâz si wesen beide al ein,
sô ne mac dir nieman widerstân.
Mîner vrûnde saltu gnâde hân.
Durch dînes selbis gûte
wis gnêdich mîner mûter.
Mîn wîb wil ih dir ouh bevelen.
Owî wî sêre ih nû quelen:
sweder ih sterben unde genesen,
sô sol mîn liebe tohter wesen
dîn êlîche wîb.
Di bevele ih dir an dînen lîb,
wande si is von adele geborn.
Allir vîentscaft hân ih verkorn .>
unde alser diz vollensprach,
vil schiere er dernider lach
von dem blûte, daz im ûz vlôz,
tôt in alexandris scôz.
Alexander weinte den hêren.
Mit vil grôzen êren
wart di bâre bereit
unde der lîchame dar ûf geleit
mit pelle unde mit golde,
alsiz alexander wolde,
nâh dem kriechischeme site.
Gewâfent ginc man dâ mite
unde mit trûrigen mûte.
Alexander der gûte
trûch selbe di bâren.
Di vürsten, di dâ wâren,
jâmerete des sêre,
daz si irn hêren
sâgen weinen sînen vîant.
Daz wart al dâ bewant
Alexandro dem mêren
zô vil michelen êren.
Dô darius was begraben,
Alexander hîz ubir al sagen
vride unde gnâde.
Herzogen unde grâben
bevalch er di rîche
harte kuninclîche
unde liez wîb unde man
ir iegelîch sîn reht hân,
unde tete di wâfen alle tragen,
di er behalten wolde haben,
hôe ûf ein palas.
unde alse daz getân was,
dô gebôt er den vürsten,
lâzen siz nit ne torsten,
daz si vride swôren
den, di durch daz lânt vûren
koufmannen unde gebûren,
unde hîz, daz ez ze sûre
worde im, swer in zebreche
unde daz manz reche
an sînen hals unde an sîn lîb,
er waere man oder wîb.
Dô bôt er michelen scaz
allen den, di gerieten daz,
daz man darium irslûge
unde swôr in des genûge
bî sîner mûter heile,
er wolde mit in teile
sîn lânt unde sîn rîche.
Dô tâten tumplîche
di dâ sculdich wâren,
daz sagih iu zwâren,
daz si vore quâmen,
dô si vernâmen
daz man in gnûc wolde geben.
Si wâren zwêne geneben,
unde strebeten nâh gifte
unde brâhten al gerihte
sih selben des ze mâren,
daz si daz beide wâren,
di den mort hêten getân.
mit rehte soldiz in irgân,
alse si heten gewurben:
mit scanden si worden
von dem lîbe getân.
Nû hôret, wî ez dar zô bequam.
Si giengen vor alexandren stân.
Dô si des mordes verjân,
der künec ne wolde niht beiten,
er hîz si dannen leiten
unde daz man si irslûge.
Si bâten in gnûge:
si ne gerten neheiner geben,
wen daz er si lieze leben;
wander daz selbe sprêche,
daz erz niemer ne gerêche
mit neheiner slahte leide;
unde maneten im sîner eide,
daz er si lieze genesen
unde lieze si iemer arm wesen
in anderen rîchen.
Er sprach: < wêrlîchen
ir mûzet mit deme tôde streben,
wande ir sult curze wîle leben .>
Ir gescrei unde ir gedôz
daz wart michel unde grôz,
dô man si zeinen galgen
zouch dâ behalben
an eine vil unreine stat,
alse der künec hîz unde bat,
er hîz si schentlîchen hân
unde sprach: < hôret alle mîne man:
uher iteslîch hât gesprochen,
ih habe nû zebrochen
mîne trûwe unde mînen eit.
Nein ih, mir waere vil leit,
daz meineide swôre.
Ih swôr, daz ih irfôre,
wer den mort hête getân.
Man ne sal dem untrûwen man
neheine trûwe leisten;
swâ man in mach vereischen,
man sol in brinnen unde slân,
radebrechen oder hân,
alse dise zwêne bôse man,
di disen mort haben getân:
di nerbarmen mir niet .>
Daz was gemeinlîchen lieb
den persen unde den kriechin.
Lob si im dô riefen
unde sprâchen, daz er waere
ein rehter rihtêre.
Alexander warb mit sinnen
unde hiez im gewinnen
Darien tohter.
Vil wol er gedâhte,
wes im der rîche künec bat,
dô er an sînem ende lac,
swîz mit im quême,
daz er ze wîbe nême
Roxanien di scônen
unde saztir ûf di krônen.
Alexandren des bedûhte,
daz ez wol wesen mohte.
unde dô daz brûtloft was bereit,
Alexander einen brieb sreib,
sîner mûter heim ze lânde
er in vil schiere sande
unde enbôt ir, wî ez im was irgân,
daz er ze wîbe solde hân
Darien tohter.
Zô sînen brûtlofte
bat er, daz si quême,
swanner sîn wîb nême,
unde dar nâh gelîche
di armen unde di rîche.
Sîne boten er ouh sante
heim ze kriechlânde
unde hîz daz lânt berihten
unde ein brûtlofte stiften
in allen dem gebêre,
alser dâ selbe waere.
Daz teter alliz umbe daz,
daz man wiste deste baz
ubir manege rîche mêre,
wîz im irgangen waere
in persischen rîche.
Vil kuninclîche
stifte man di wirtscaf,
alsuns daz bûch hât innen brâht,
drîzich tage unde ouh mê.
weder sint noh ê
newart nihein wirtscaft
mit sulhen êren vollenbrâht,
ez ne tête der künec salemon.
Vil michil was sîn rîchtûm
ubir manege kuninge rîche;
er lebete keiserlîche,
wander kundiz wol bedenken.
Drî hundrit schenken
hâter aller tagelîch.
daz waere ungeloublîch
iemanne ze sagene,
ne wêriz uns vil ebene
in den bûchen niht gescriben
unde von der wârheite bliben.
Ouh heter ze sînen tische
vleisch unde vische
sô unmâzlîchen vil,
daz man is gelouben niht ne wile,
wander was hêr unde rîch.
Ouh heter allir tagelîch
drîzich malder simelen.
Des beriet in got von himele.
Ze sîner cuchenen man ouh gab,
des neheines tagis ne gebrach,
zehen sumersâzen
veiz unde grôzen,
unde dar zô hundrit wedere.
Sîn dienist daz stunt ebene
an vugile unde wiltprât.
Der hêre hete sînen rât
gescaffit wol mit liste,
wander genûch wiste:
diz môse man im gewinnen
mit liebe unde mit minnen
âne roub unde âne ungemach,
daz im nihtis ne gebrach.
Dô di brûtloft was gelânt,
dô quam ein bote al zehant,
der sagete alexandro sus:
 <
Hî comet der künec porus
mit micheleme gelfe
Dario ze helfe .>
Daz was alexandro ungemach.
Dô der bote diz gesprach,
dô sameneter sîne heriscraft
unde vôr mit micheler kraft
ingagen im in indiam
über ein heide vreisam.
Dâ liden si vil michil ungemach
von der sunnen den tac
unde des nachtis von den wormen.
Ze râte si dô worden,
si ne mohten dise leit
unde sulich arbeit
lânger niht verlîden:
ze kinden unde ze wîben
wolden si heim kêren.
Si sprâchen, ir hêre
wâre ein wunderlîch man,
waz er sûhte in indiam.
Si sprâchen almeistich,
si hêten geleistit,
daz si im swôren,
dô si von lânde vûren:
si hulfin im bedwingen
mit ir jungelingen
Darium den rîchen
vil ernistlîchen,
beide vân oder slân.
 <
Nû habe wir diz getân,>
sprâchen si algemeine
grôz unde kleine,
 <
Nû gebrichit uns des lîbes,
ouh verdrûzit uns des wîges.
Unse lânt stêt umbewart.
Waz ob manz brinnit unde heret,
sô nist dâ nieman, der ez were .>
Dô wolde daz here
almeistic wider kêren
unde geswîchen ir hêren.
Ouh sprâchen si gelîche,
wolder dihein rîche
vorder mê bedwingen,
sô môster gewinnen
nûwe urlouges man.
Si hêtens sô vil getân,
daz manz wol mohte scowen.
Si sprâchen: < wir sîn sô verhowen,
daz uns verdrûzit daz wir leben.
Er mach uns wol urlob geben
unde lâze uns wider kêren .>
Alexander der hêre
der vernam ir gebêre.
Des wart sîn herze swêre
unde gienc ûf einen berc stân
unde bat dar zô im gân,
di mit im wâren comen;
wander hête vernomen
rehte ir aller willen.
Er sprach: < vil liebe gesellen,
saget mir durch uher gûte
rehte uher gemûte.
Wollet ir von mir scheiden
an dirre wûsten heiden,
daz ist mir herzelîchen leit,
wande ir lâzt mih hie in arbeit.
Uns sint die perses sô gram;
wir hân in leidis vil getân,
des ne hânt si niht vergezzen.
Helede vermezzen,
nû ihz sol sprechen,
mugen si sih gerechen,
dar zô sint si vil gereit.
Ih sagiz iu mit der wârheit,
vernement si disen unmût,
den ir âne nôt tût,
sô sîn wir alle verlorn,
ez sî uns lieb oder zorn.
Ih ne spreche diz darumbe niet,
ist iu heim ze lânde lieb,
ih mûz iu varen lâzen:
ih ne were iu niht di strâzen.
Doch gedenkit dar âne,
wes ih iu nû hie mane:
ob ir dâ heime ûwit sagit,
des ir hie getân habit,
daz ist alliz ein wiht,
ir ne habit hie getân niht.
Ih was jener, der dâ vaht.
Sît ir rehte bedâht,
ir mûzt der wârheite jehen;
wandir hât ez alliz wol gesên,
daz ez alliz was mîn rât,
swaz ir hie getân hât.
Mir ne sah nie nehein man
in den sturme ubir hôer gân,
noh ubir rucke zîhen
noh zagelîchen dannen vlîhen.
Ih vaht iemer zevorn.
Âne scult hân ih verlorn
uher aller vrûntscaft.
Er was ubile bedâht,
der ûh dar âne brâht hât.
Nû sol is werden der rât,
der is nû werden mac:
ih gelebe lîhte noh den tac,
mûz ih dar under genesen
unde mûz ih dan mit gnâden wesen,
sô gwinnih noh di man,
di mir suln bî stân .>
Dô alexander diz gesprach,
al sîn here, daz dâ lach,
scamete sih durch nôt.
ez wart bleich unde rôt,
wande si wolden kêren
von irem lieben hêren.
Si bejâhen ir sculde
unde er gab in sîne hulde.
Zehant si ûf sprungen,
vrôlîchen si sungen.
Âne bunden si ir vanen
unde sprâchen alle samen,
si ne wolden von der stunt,
di wîle si wâren gesunt,
im niemer mê geswîchen.
Si hûbin sih vrôlîchen
unde vûren hin in indiam.
Zegegen si dô quam
ein bote starke gerant
unde vûrte briebe in daz lânt,
di sante dar in porus.
Dar âne stunt gescriben sus:
 <
Hie veret after lânde
der roubêre alexander
unde gewinnet lutzele statelîn.
Si mugen wol vertorben sîn,
di im daz weren solden.
Vil ungerne ihs im wolde
ze lânger wîle gestaten.
Ih wêne, ih wil in gesaten
sturmis unde vehte.
Mit manegem snellen knehte
come ih im ingegene,
mit mînen snellen degenen.
Ih wil in bringen inne,
daz ih sîne minne
niemer ne gesûche,
wandih ir nit ne rûche.
Mir ne geswîchen di mîne,
ih trîbin unde di sîne
wider heim ze lânde.
Wes wânet alexander?
Ih ahte ûffe sîne rede
lutzil unde ûf sînen vride.
Her vûr ouh wîlen in diz lânt
Dionisius der wîgant,
ein künec mit grôzeme here.
Manic tûsint was dere,
di mit im quâmen
unde scaden hie nâmen.
Si worden alle sigelôs.
Des heres, des er hie verlôs,
des was unmâzlîchen vil.
Ih wil bestân mit nîtspile
disen selben roubêre.
Joh mûwet mih vil sêre,
daz ih dise rede tûn sal.
ez weiz doch die werlt al,
daz di macedonien
deme hêren von indien,
hie vore zins sanden
von irn lânden,
bis krelus wart geborn.
Daz wir den zins dâ verlorn,
daz was uns ummêre.
Wir sprâchen, daz dâ ne waere
niht sulhis, sô wir wolden,
durch daz wir setzen solden
lîb unde gût an ein heil
unde ouh an ein urteil.
Umbe dise rede wânich
wurde wir des zinsis ânich.
Alexander ih dir doch râte
baz dan du mir tâtes,
ob mirs durft wâre.
Ih râte dir zwâre,
daz du mih êres
unde wider kêres
heim zô dînen lânde,
ê dir dihein scande
begagene von mir.
Daz râtih trûwelîche dir.
Ne kêristu niwit widere,
ih gesetze dih vil nidere
von allen dînen êren;
unde dâ du hêre
niwit an ne maht wesen,
daz lâz nâh mînen râte wesen.
Ouh sagih dir wêrlîche:
daz du mir mîn rîche
wênis an gewinnen,
daz comet von unsinnen;
du mûst mirz doch lâzen.
Ih mûze sîn verwâzen,
ob ihz dir niht ne were
mit mînem kreftigen here .>
Dô alexander der kûne man
Poren botescaft vernam
unde er sînen brieb gelas,
vil harte smâhe ez im was.
Er sprach zô sînen allen:
 <
Wî sol uns diz gevallen?
Woldir tûn mînen rât,
tût âne uher sarwât.
Wir suln dem stolzen poren
mit den swerten lônen,
daz er dionîsen
den vrumigen unde den wîsen
ie torste bestân:
daz sol im an den leben gân.
Ouh was des luzele nôt,
daz er uns her enbôt
sô smêlîche eine botescaft.
Mir ne geswîche mîne kraft,
er solis ze wandele stân .>
Daz lobeten alle sîne man.
Dô dise rede was getân,
Alexander screib sân
deme kuninge poro einen brief.
starke er in dar in berief,
alser wol mohte,
von sîner unzuhte.
Wande er hête gehôrt
an sînen brieve scheltwort.
Er enbôt im ouh mêre,
daz daz ubil waere,
daz sihein edele man
solde wesen hônsam.
Er sprach, daz brûn îsen
daz solde wol gewîsen,
wâ der helt mêre
in der nôt waere.
Dâ man solde stechen
unde spere brechen
unde di scilde howen,
dâ mohte man scowen
manneglîchis ellen
under den gesellen
unde degenis gebêre.
im waere vil unmêre,
waz der hunt gebulle
unde grene unde sculle,
der im alsime dûhte
gescaden niht ne mohte.
Dô porus disen brieb gesach,
dô was im daz vil ungemach,
daz dar âne stunt gescriben;
im waere lieber, wârer bliben.
Er ne sante alexandro sider
neheinen anderen wider,
wandin dwanc der grôze zorn,
den sîn hêter nâh verlorn;
doch gebôt er sîne hervart.
Dô quam im manich môr swarz,
di im woldin helfin.
Si brâhten manich elfent.
Von den wil ih iu sagen,
wiliche sterke si haben.
Si ne hânt in ir gebeine,
nû merket, waz ih meine,
nieren nehein marc.
Si sint ûzer mâze stark.
Man mach ûf si bûwen,
willit irs getrûwen,
turme unde berchfride.
Vil stark sint in di lide.
Ouh sint selbe vil grôz.
Si ne vorhten slach noh stôz
in neheinen stunden.
Man ne mac si niwit wunden,
wen in den nabel under.
Daz ist ein michil wunder.
Ist abir ieman sô tumb
er sî alt oder junc,
der ez in den nabel wil irslahen,
der mac niemer sô gegâhen,
er ne gwinnis grôze nôt
unde den bitteren tôt;
wande swenne sô erz stichit,
schîre ez sih selben rîchet
unde vellet ûf in dernider
unde ne lebet niwit lânger sider.
Sus wirt in beiden der lîb benomen,
ob ihz rehte hân vernomen.
Ouh hâtiz ein natûre,
daz wirdit ze sûre
den alden joh den jungen:
swen ez mit sîner zungen
in dem sturme mac irlângen,
des leben ist irgangen.
Alsiz gevellet ouh dernider,
ûf ne komet ez niwit sider;
ez mûz dâ ligende blîben,
wandiz ne hât niht knieschîben;
wellent irs gelouben,
des ne mach ez niht gebôgen
an den schenkelen sîn gebeine.
ez ist vil harte reine
an allen sîne lîbe.
ez treget wol âne zwîbel
in strîte unde in sturme
berhfriden unde turme
unde rîter dar inne.
ez wîset mit grôzeme sinne
sîn meister, der dâ mite kan.
ez ne mac nieren gegân,
daz lânt ne sî dâr ebene.
Beginnit man im ze gebene
rôten wîn oder blût,
des gewinnet ez vreislîchen mût.
Sus mac man ez bedwingen
unde dar zô bringen,
daz manz wîset, swâ man wile
ze vrouweden unde ze nîtspile.
Alexander der rîche
gedâhte wunderlîche;
zehant dô er vernam,
daz porus gegen im quam
unde elefande brâhte,
wîslîchen er dâchte.
Mit listiclîchen sachen
hiez der hêre machen
êrîne bilede,
gescaffen alse helide.
Enbinnen wâren si hol
unde wâren kriechisches vûris vol.
Mit den bilden hiez er laden
manegen îsenînen wagen
unde scûf sîne gewarheit
gegen poren here breit
unde hiez sîne holden,
di im helfen wolden,
daz si dâchten dar an,
er wolde porum bestân.
des morgenis alsiz tagete,
di wartman ûz dô draveten
von iewedere menige
unde bescoweten di degene.
Sân des morgenis vrô
dô gereite sih dar zû
di menige in beiden sîten,
alse si wolten strîten.
Porus dâ vore sande
sîne elefande
ze vorderist vor sîner schare.
Des wart alexander geware
unde schickete dâ ingegene
di brinninde bilide
vor sînen wîganden.
man gab den elfanden
rôten wîn unde blût.
Des wart irgremet in der mût.
Des hugeten wol zem sturme
di dâ wâren in di turme
ober di elfande,
di kûnen wîgande
unde di tûrlîche recken.
Dô begunden lecken
elfande di bilede.
si wânden, daz ez helede
wêren sicherlîchen.
Si gebârten vreislîchen,
wande si heten grôze nôt.
Der tiere bleib dâ vil tôt,
wande si branten ir mûlen
an den glûndigen sûlen
von des vûris vlammen.
Di dâ quâmen dannen,
di vluhin durch daz here wider.
si ne scadeten niwit mê sider,
wen daz si di vrûnt irtrâten,
dâ si dannen gâheten.
Dô begundiz gân an di nôt,
dâ mannelîch den tôt
vor sînen ougen sach gereit.
Mit vil grôzer arbeit
Alexander den sînen half.
Porus in andirhalf
manete di môre,
alsir wol mugit gehôren:
 <
Dirre tûbiles alexander
stellet michil wunder.
Er ist ein ungehûre man.
Vil manege bôse list er kan.
er tût uns grôze scande:
er hât unse elefande
verbrant unde verjaget.
Sehet, daz ir nit ne verzaget.
Denket zô den handen,
tûre wîgande,
wande er ne mac uns niht gescaden.
Wir suln strîtis gesaten
in unde sîne recken
mit den brûnen ecken.
vil blôde sint di kriechen.
Si ne sulens niht geniezen,
daz si lûderêre
ie durch unse unêre
in diz lânt torsten comen.
Si ne gewinnint is niemer vromen.
Mir ne gebreche daz swert in der hant,
si mûzen rûmen mir diz lânt.
Si wênent tumplîche,
daz in unsem rîche
niht ne sîn sô tûre recken
zô den scarfen ecken
noh sô kûne wîgande
alse in kriechlânde.
Ih verliese swaz ih hân
oder ih verleide in den wân
unde bringe si der nider.
Ih ne bringe niemer wider
heim gesunt mînen lîb
oder ih mache sûhtende wîb
dâ heim in irn lânden.
Si mûzen mit scanden
von uns hinne rûmen;
ouh gebeite ih vil kûme .>
Dô der wîse alexander
an den elefanden
den sige mit listen gwan,
des vrouwete sih der stolze man.
Ouh gwan is sîn here grôz
einen michelen trôst.
Di indi begunden verzagen.
Si heten michelen scaden
vil nâh dâr gewunnen.
Zesamene si dô sprungen
unde begunden sih weren
ingegen dem kriechischen here
unde spienen ire hornbogen.
Uns ne habe daz bûch dan gelogen,
sô wêren di kriechin sigelôs,
ne waere alexander ir trôst
mit den bileden niwit comen.
ez comet dicke ze vromen,
daz der hêre sîne man
ze nôte wol getrôsten kan
unde williget mit dem gûte.
Daz machet in stolzgemûte,
unde derwider si sûze
mit minlîchem grûze,
unde er ze vorderist an den scaren
sîn here selbe tar bewarn.
Dô indi solden verzagen
unde man si begunde jagen,
dô gwan porus der helt gût
einen grimmigen mût.
Der tûrlîche wîgant
under sîn here er dô spranc
unde manete si vaste zô der nôt.
Mildiclîche er in bôt
pfellil unde sîde,
golt unde gesmîde.
er sprach: < untrôst nist niet gût.
Habet manlîchen mût
unde weret alse helide
uher lânt unde uher selide,
beide gût unde lîb
unde kint unde wîb,
unde irwirbet êre unde rûm.
Ne wollint ir des niwit tûn,
sô solt ir des gelouben,
si sulin vor uheren ougen
uhere liebe kint schenden
unde uns in ellende
trîben ûzer dem lânde
in zêren unde uns ze scanden.
Durch waz solde wir diz dolen?
Wir mugin vil wole
in wîgis gestaten.
Weiz got, wir sulin si gesaten
strîtis unde vehte.
Wir habin sô gûte knehte
unde sô manegen dietdegen,
wir suln mit starken swertslegen
uns an in rechen
unde ir scare durhbrechen.
Si mugin sih uns nit irweren
noh den lîb vor uns generen.
Wir suln in ûf ir laster
widerstân michil vaster,
dan darius habe getân,
den alexander hîz slân
mortlîchen in sîn palas.
Hei wî grôz untrûwe daz was.
Weret ûh, helede gût,
unde haldet manlîchen mût.
Ir sult in wîsen
daz scarfe brûn îsin.
Tûre wîgande,
gedenket wol zô den handen
unde lâzet iu rûwen
Darium mit trûwen
unde rechet sînen tôt.
Warumbe solde wir dise nôt
von in lânger lîden?
joh willent si uns vertrîben
ûz von unsem rîche,
weret ûh sô vrumichlîche,
daz man von den môren
hernâh sagen hôre,
wî si ir lânt werten,
dô si di kriechen hereten.
Ir sult slân unde stechen
unde ir schare durhbrechen.
Swer daz heil gewinnet,
daz er hin entrinnet,
daz er dâ heime muge sagen,
waz er hie gesehen habe,
wî si worden entfangen
in indischen lânden .>
Dô porus dise rede
zô sînen heliden getete,
dô gewunnen si einen stâten mût.
Dô was dâ manich helt gût,
den niht sô liebis ne was,
sô daz si di scarfen sas
teilten mit den gesten.
Ze wîge si sih dô rusten,
wande aller manne gelîch
gehugete an daz volcwîch.
Manic irwarb dâ den tôt.
Dâ mohte man scowen daz blût
von den kriechin vliezen.
Di môre ouh dâ liezen
manegen urlouges man.
Swer mit dem lîbe dannen quam,
der mohtis iemer vrô sîn.
Di kuninge vâhten under in
unz âne den dritten tac,
sô nieman dâ ne gesach
blôdis mannis gebêre.
Wî vil der waere,
di dâ lâgen irslagen,
daz ne hôrtih noh nie gesagen.
Der den grôzern scaden dâ gwan,
daz was alexander unde sîne man.
Dô alexander gesach,
daz dâ sô vil tôt lach
sîner wîgande:
alsô getâner scande
was er ê vil ungewone---
vil schiere was er dô comen,
dâ er porum gesach.
Vermezzenlîche er zô im sprach:
 <
Des habe wir, künec, laster,
daz unser zweier geste
sô lânge samt vehten,
unz di gûten knehte
beidenthalp werdent irslagen:
sô ne muge wirz niemer mê verclagen
noh niemer mê verwinden
under unsen ingesinden.
Nû lâze wir di here stân
unde in beidenthalben vride hân
unde swer den zebreche,
daz manz an im reche.
Nû nem du künec wider mich
unde ih ein einwîch wider dich:
swer daz heil gewinne
unde mit gnâden comet hinne,
dem werden des anderen man
mit ir dieniste undirtân .>
Porus der rîche
der globete vrôlîche,
daz alexander dâr sprach.
Im was zô dem camphe gâch.
Er was vil lânger
dan der künec alexander,
zweier klâftere unde mê.
Porus was stark unde hêr.
Des getrôster sih
unde gelobete daz einwîch.
Daz wart im sint ze leide.
Di kuninge kûme beide
des kamphis irbeiten,
dar zô si sih bereiten.
Dô si solden strîten,
dô stunden in beiden sîten
di here, alse dâ gelobit was.
Di hêren zucten di sahs,
zesamene si dô sprungen.
Woh wî di swert klungen
an der vürsten handen,
dâ sih di wîgande
hiwen alse di wilde swîn.
Dâ was nît under in.
Michil wart der stahilscal.
Daz vûr blickete ubir al,
dâ si des schildes rande
zehiwen vor di hande.
Si giengen alle wîle
wider ein ander ze bîle.
Wol nutzeten di ecken
di tûrlîche recken
ir geweder wider den anderen.
Dô dûhte alexanderen,
daz er daz bezzer habete.
Poren lût des irzagete
unde ouh von unheile
vercrîsten algemeine.
Under des porus dare sach,
unde alexander gab im einen slah
unde tetime an den stunden
eine sô grôze wunden,
daz der michele man
zô der erde gevallen quam.
Swî gerne er wider wolde streben,
er ne mohte lânger niwit leben.
Er lach dâr zehant tôt.
Daz môse wesen durch di nôt,
wandime alexander
selbe mit sînen handen
daz houbit von dem bûche slûch.
Dô heter des camphes genûch.
Dô poren here gesach,
daz ir hêre tôt lach,
si ne verzageten niwit umbe daz,
si vâhten alle deste baz,
wande dô begunden strîten
di here von beiden sîten,
unde gemischete sih ze samene
mit grimme di menige.
dô hûb sich êrist der wîch.
Dâ verlôs manic man den lîb.
Di grûnen wisen worden rôt.
Der môre lach dâ vil tôt,
sô tetiz ouh der kriechen.
Ze gîsele si dâ liezen
manegen ellenden gast.
Nehein helm ne was sô vast,
Alexander ne slûge der durch.
Dâ wart gevollit manec vurh
mit dem blûte al rôt.
Dâ was di grimmiste nôt,
di dâr ie dehein man
in volcwîge vernam.
Getunget wart di heide.
Dâ vielen di veige,
unz man ûf si mohte gân.
Dâ wart vil leide getân
manegen stolzen manne,
di niemer mê quam danne.
Di hêren von india
di holeten grôzen scaden dâ,
wande alexander
vrumete sulh wunder,
daz is alle di mac jâmer haben,
di ez iemer gehôren sagen.
Daz lût von mauritanie
daz habite sih zesamene
unde gulden ein herte widergelt.
Dâ vlôz daz blût ubir velt.
di scare si durhbrâchen,
irn hêren si dâ râchen,
unde di kriechen slûgen si wider.
Dâ viel manic tôt nider.
Dâ viel man ubir man.
Alexander doch den sige nam
ubir di grimmigen diet.
Si ne gereten neheines vriden niet,
unz alexander gelobete,
daz nieman in ne scadete
âne wîben unde an kinden,
dô entfiengen si daz gedinge
unde wurden alle undertân
deme hêren von macedonian.
Alexander in dô urlob gab,
daz si vûren an di walstat
unde bewareten mit êren
Porum irn hêren.
Bereite wâren si dar zû.
Sciere hûben si sih dô,
dâ si irn hêren vunden.
In den selben stunden
bestatten si hêrlîchen
Porum den rîchen
unde andre ire holden,
di si begraben wolden,
mit êren si di grûben.
Si volten manege grûben
mit vrûnden unde mit mâgen,
di dâ irslagen lâgen.
Daz sagih iu zewâren.
Di dâ gewunt wâren,
di vûrten si heim in ire lânt.
Ouh bleib dâ manic wîgant
biz daz sîne wunden
heilen begunden.
Dô darius was begraben
unde porus irslagen,
Alexander vûr in ein lânt,
daz was occidratis genant.
Daz lânt is von der sunnen warm.
Daz lût dar inne daz is arm
unde ne hât neheinen ubirmût.
Vil mêzlîch ist ir gût.
Si gânt nackit allizane
unde hânt lutzil umbe unde âne.
Ir rîchtûm ist kleine.
Si sint mit zigenbeine
alle gewâfent.
Si ne rûchent, wâ si slâfent.
Si ne hânt dorf noh stat.
Swâ si der nacht âne gât,
dâ blîbet mannegelîch.
Ir vihe unde ir wîb
di sint von in gescheiden
an di breiten heiden.
Si lebent jêmerlîche.
Der künec von dem rîche,
dô er rehte vernam,
daz alexander in sîn lânt quam,
dô santer im engagen
sîne boten wol geladen
mit sô getâner gâben,
sô si dâ ze lânde plâgen.
Ouh santer im einen brieb,
dar âne gût unde alliz lieb
ân allirslahte leit.
An dem briebe er screib:
 <
Bistu comen in mîn lânt
durch roub oder durch brant
oder durch vehte?
Daz saltu wizzen rehte,
du bist ein harte wîs man,
der sih wol versinnen kan;
ih wil, du dih versinnis,
den rûm, den du gwinnis
hie, der nist niht grôzlîch.
Alexander, wes mûwestu dih?
Du vindis hie niht ze nemene.
Wir ne hân dir niht ze gebene.
Hie nist der schilt noh daz swert.
ez nist der arbeite wert,
künec, daz du bist comen here.
Nû saltu varen andirsware,
daz mach dir gefromen baz.
In trûwen râtih dir daz .>
Alexander las disen brieb
unde enbôt im, er ne quême niet
zô zin unfridelîche.
Er ne wolde ir rîche
niwit zestôren.
Gagen in si dô vôren
unde hiezen in willecome sîn.
Alexander der gnâdete in
unde sîne wîgande.
Er vrâgete di von dem lânde,
wâ si des jâres wâren.
Ouh vrâgeter si zwâren,
wes si sih betrageten
unde wilches sites si pflegeten;
unde alse si irsturben,
wâ si begraben wurden,
unde ob si sih plêgen ze graben.
Dô begunden si im sagen:
 <
Wir ne haben hûs noh burge
unde leben âne sorge.
Wir ne hân ze verliesene niet,
wene rehte alse man uns gesihet,
daz ist di rehte wârheit.
Uns ist in alle zît gereit
beide woninge unde grab,
erweren uns nieman daz ne mach.
Swenne wir irsterben,
al ein wir nit ne werden
begraben in neheinem grabe.
Einen trôst habe wir doch dar abe,
daz uns bedecke der himel .>
Dô ne vrâgeter si nihtes mê sider.
Dô hîz in alexander,
daz si under einander
gingen ze râte
unde im einer bete bâten,
di wolder in leisten.
Dô begunden si im eischen,
daz er in daz wolde geben,
daz si iemer môsten leben
unde niht ne dorften sterben.
Dô ward im unwerde.
Mit zorne sprach er in zû,
wî er daz mohte getûn,
er môste selbe sterben;
wer des ubir mohte werden.
Diz lût waere dar an glîch,
ez waere alliz sterblîch;
er ne solde niht sterben eine.
ez waere ein dinc gemeine
allen lûten in ertrîche.
Dô sprach vil wîslîche
einer von deme lânde dô
zô deme kuninge alexandro,
ober selbe ouh solde sterben,
warumber an der erden
wunder alse manicfalt
sô lânge hête gestalt;
er mohtiz gerne lâze:
 <
Alles dingis mâze
gezimet manneglîche .>
Alexander der rîche
sprach: < dise sache
ist uns alsô gescaffen
von des uberisten gwalt:
swaz uns dannen wirt gezalt,
daz mûze wir alliz ûbin.
Daz mere ne mac nieman trûben,
ez ne trûbe der wint:
angist hânt, di dar inne sint.
Di wîle ih vor den tôde mac genesen,
wen lâzent ir mih wesen
meister von mînen sinnen:
ih mûz beginnen
ettewaz daz mir wol tût.
Hêten si alle uheren mût,
di in der werilde wollent wesen,
waz solde in danne daz leben?>
Er hiez si blîben gesunt.
Dar nâh in curzer stunt
leit er arbeite gnûch.
Beide berge unde brûch
macheten im di wege lânc.
Vil selden er gemach vant;
biz der wunderlîche man
mit grôzer arbeite quam
der werlt an ein ende.
In dem ellende
wart im ze mûte,
wî er sîner mûter
unde sînem meistere gescrîbe
di nôte, di er irlîde
in vremeden lânden
mit sînen wîganden.
Alsus hebet sih der brieb,
dar an leit unde lieb
screib alexander,
di er unde manich ander
leit in vremedem lânde.
Sîner mûter er in sande
der scônen olympiadi
unde sînem meistre aristotili.
Wellt ir ein lutzil gedagen,
sô wil ih iu rehte sagen,
daz an dem briebe gescriben was,
alsihz an einen bûche las.
Er quît: < mir ist ze mûte,
daz ih dir, liebe mûter,
unde mîneme lieben meister
vil gerne wille leisten,
daz ih iu beiden gehîz,
dô ih iu dâ heime liez.
Vernemet, waz hie gescriben stâ,
unde denket wol dar nâch,
wandih cunde iu di dinc,
di mir zevorn comen sint.
Dô ih darium verwan
unde alliz daz lânt ze persiam
unde ouh di mêren indiam
mir brâhte undertân,
dannen hûb ih mih sân
unde mîne vil liebe man
ze caspen porten.
Leides unde vorhten
wânedih wesen âne.
Wir quâmen zeinem wâge.
Dâ liez ih rûwen mîn here,
durstes wânede wir uns irweren.
Dô wir zem wazzere quâmen
undiz in dem munt genâmen,
dô was ez bitter als ein galle.
Ungelabet blibe wir alle.
Dô brâche wir ûf unse gezelt
unde sâhen ubir ein velt,
wâ ein scône stat was,
di was geheizen barbaras,
ubir daz wazzir eine mîle.
Mîne rîter al di wîle
wolden swimmen in den wâch.
Dâr ginc uns der scade nâh.
Cocodrillen quâmen,
mîner gesellen si nâmen
sibene unde zwênzic,
di verloren dâ den lîb:
vor wâr ih iu daz sagen mach,
wandihz selbe âne sach,
in irn munt si sie âzen.
Di môstih varen lâzen.
Dô hûb sih mîn heriscraft,
wandiz rehte was bedâht,
ûf bî daz wazzer,
daz ê was bitter,
daz wart dô sûze unde gût.
Des wart gefrowet unse mût.
dô slûge wir unse gezelt
bî dem wâge an daz velt
unde mahten michel vûr.
Di rûwe wart uns dâ vil sûr,
wande ûz dem walde quam gegân
manih tier vreisam
unde vreislîch gewurme.
Mit den begunde wir stormen
vil nâh alle di nacht,
der durst hete si dare brâht.
Des wazzers wânden si sih laben.
Scorpiones tâten uns grôzen scaden.
Si wâren breit unde lânc
unde heten vreislîchen ganc,
beide wîz unde rôt;
si tâten uns michele nôt,
si irbizzen uns manegen man.
Dô quâmen lewen gegân,
di wâren grôz unde starc.
Mêrre vorhte nie ne wart
under neheineme here.
Den lewen môste wir uns were.
Dar nâh quam zô zuns gegân
manic eber vreisam,
grôzere dan di lewen.
Mit den zanden si hiwen
alliz, daz vor in was.
Daz unsir ie dehein genas,
des habe got danc.
Di zande wâren in lânc
einer klâfter oder mê.
Di tâten uns vil wê.
Dô quâmen elefande
manege gegangen
trinken zô dem wâge.
Wir liden ungenâde.
Ouh sûhten uns slângen
ummâzen lânge
mit ûf gerihter brust.
Wir liden michil unlust.
Dô quâmen lûte gegân
alse tûbele getân.
Si wâren alse affen
under den ougen gescaffen.
Si heten sehs hande,
lânc wâren in di zande.
Harte mûweten si mîn here;
den lûten môste wir uns were
mit speren joh mit scozzen.
Di sturben ungenozzen.
Unse nôt di was manicfalt.
Dô brante wir den selben walt.
Daz was durch daz getân,
daz wir vride môsten hân
vor den vreislîchen tieren.
Dar nâh vil schiere
sah ih daz grûwelîchiste tier,
daz sint oder êr
ieman mohte gescowen,
daz sah ih mit mînen ougen.
Vreisamer tier niemer ne wirt.
ez was gezwîget alsein hirz:
ez hete drî stangen
grôze unde lânge.
Ne waere ih der mînen trôst,
ez hête des lîbis irlôst
ein michil teil von mînem here.
Sehs unde drîzic wâren dere,
di ez mit den hornen irslûh.
ez was vreislîch genûch.
ouh sagih iu zwâren,
daz ir vunfzic wâren,
di ez irtrat mit den vûzen,
nû wirz iu sagen mûzen.
Dar nâh in der nâhesten nacht,
des hân ih ouh mir bedâht,
alse wirz dâ vernâmen,
vôchse dar ouh quâmen
grôze ûzir mâzen.
Di lîchamen si âzen.
Daz ne mohte wir niwit irwere,
ih unde al mîn here.
In dem velde, dâ wir lâgen,
vliegen wir sâgen
alse tûben unde lederswalen.
Daz ne beviel uns niwit wale.
Si heten menschen zane.
Si âzen uns allizane
nasen unde ôren.
Hie mugit ir wunder hôren.
Di ros mûweten si dar zû.
Dannen hûbe wir uns dô
an ein velt, heizet accia.
Unse gezelt slûge wir dâ
unde rûweten an dem velde
under unsen gezelde.
Vrouweden dâr mîn here plach.
Wir nâmen sulich gemach,
sô wir dâr vonden.
Dar nâh in curzen stunden
vôre wir mit gewalt
in einen harte scônen walt.
Dâ stunden hôe boume.
Des nâme wir allis goume.
Ûf den boumen wôhs alliz daz,
daz daz lântlût az,
dâ si sih mite nereten,
di uns daz lânt wereten,
di wâren ummâzlîchen grôz.
Owî wî starke uns der verdrôz,
wandiz wâren gigande
unde trûgen an ir hande
stahelîne stangen
unde quâmen uns zô gegangen
vil unfridelîche.
Ih gedâhte wîslîche
unde begunden râten,
waz wir dar wider tâten.
Wir wôchzeten alle insamen,
wande si nie mê ne vernâmen
neheines menschen stimme:
sô vluhen si vil grimme
verre in einen grôzen walt.
Al dâ wurden si gezalt
an sehs hundrit.
Dô wurden ir gesundrit
von den andren vier unde drîzic,
di verlorn dâ den lîb.
Daz ne wil ih niemer geclagen.
Ouh wart der mîner dâ verslagen
rehte vier unde zwênzic.
Drî tage bleib ih
aldâ mit mînen mannen.
Dô hûb ih mih dannen.
Dô slûge wir unse gezelt
ûf an ein breit velt.
Grôz wunder ih dâ sah:
des morgenes dô uns quam der tac,
dô sah ih wassen boume,
des nam ih rehte goume,
di wôhssen harte scône
ûzer erde unz an di nône.
Dar under blûmen unde gras.
Dô di nône liden was,
dô sunken di boume nider
tiefe under der erden wider.
Ûf den boumen wôhs gût vruht.
Dâ beginc ih grôz unzuht:
ih gebôt mînen knehten,
daz si mir des obezes brêhten.
Grôz nôt in dar vone bequam.
Swilich irre daz obiz nam,
der wart zô zeblûwen,
daz im daz môste rûwen,
daz er ie geboren wart.
Si worden ouh an der vart
mit geislen sêren zeslagen.
Si ne wisten, ubir wen doch klagen,
wande si ne gesâhen niemanne;
doch hôrten si eine stimme
di gebôt unde sagete
daz nieman ne scadete
dem obize noh den boumen,
daz si des nâmen goume,
neweder wâfen noh man.
Wurdiz ubir daz getân,
dar umbe solde lîden nôt
unde den bitteren tôt
oder scaden vil grôz,
der des obezis nie ne genôz.
Ouh sâhe wir dâr
kleine vugele, daz ist wâr,
di wâren samfte gemût
unde ne vorhten niwit den tôt.
Grôze nôt er lîden solde,
swer in scaden wolde,
den brante daz himelfûr,
dem wart daz leben vil sûr.
Ein wunder scowetih dâr ouh:
einen boum âne loub,
der ne hatte blat noh vruht.
Dâ saz ein scône vogel ûf,
deme was sîn houbet,
ob irs mir geloubet,
lûtir sô di sunne.
Er was allir vugele wunne.
Er ist venix genant.
Ubir alle di lânt
unde ubir al ertrîche,
daz wizzit wêrlîche,
nist wen der eine.
Er nist ouh niht ze kleine.
Dô wir vûren bî den mere,
dô reit ih ûzer dem here
mit drîn dûsint mannen.
Dô hûbe wir unsih dannen
unde wolden wundir besehen.
Dô sâhe wir verre dannen stên
einen hêrlîchen walt.
Daz wunder daz was manicfalt,
daz wir dâ vernâmen.
Dô wir dâ bî quâmen,
dô hôrte wir dar inne
manege scône stimme,
lîren unde harfen klânc
unde den sûzesten sanc,
der von menschen ie wart gedâht,
wêrer allir zesamene brâht,
der ne kunde sih dar zô niet gegaten.
Vil harte wunniclîch der scate
under den boumen dâr was.
Dâ entsprungen blûmen unde gras
unde wurze maneger kunne.
Ih wêne ie walt gewunne
alsô manege zîrheit.
Er was lânc unde breit.
Der selbe walt der lach,
alsih iu der von sagen mach,
an einer scônen ouwen.
Dâr môste wir scowen
manegen edelen brunnen,
der ûz den walde quam gerunnen
lûtir unde vil kalt.
ih unde mîne helede balt
Heten dâ wundiris gemach,
Daz uns ze liebe dâ gescach.
Daz ne wil ih sô niwit verdagen,
ih ne wil ez iu vlîzlîche sagen.
Der edele walt vrône
was wunderlîchen scône.
Des nâme wir allis goume.
Hô wâren di boume.
Di zelgen dicke unde breit.
Nâh der rehten wârheit,
daz was ein michil wunne.
Dâ ne mohte di sunne
an di erde niht geschîne.
Ih unde di mîne
wir liezen unse ros stân
unde giengen in den walt sân
durch den wunniclîchen sanc.
Di wîle dûhte uns harte lânc,
biz wir dare quâmen,
dâr wir vernâmen,
waz wunderis dâ mohte sîn.
Vil manich scône magetîn
wir al dâ vunden,
di dâ in den stunden
spilten ûf den grûnen klê.
Hundirt tûsint unde mê
di spileten unde sprungen;
hei wî scône si sungen,
daz beide kleine unde grôz
durch den sûzlîchen dôz,
den wir hôrten in den walt,
ih unde mîne helede balt
vergâzen unse herzeleit
unde der grôzen arbeit
unde alliz daz ungemah
unde swaz uns leides ie gescach.
Uns allen dô bedûhte,
alsiz wol mohte,
daz wir genûc habeten,
di wîle daz wir lebeten,
vrouwede unde rîcheit.
Dâ vergaz ih angist unde leit
unde mîn gesinde,
unde swaz uns von kinde
ie leides gescach
biz an den selben tac.
Mir dûhte an der stunt,
ih ne wurde niemer ungesunt,
ob ih dâr iemer mûste wesen,
sô wâre ih garwe genesen
von aller angistlîcher nôt
unde ne vorhte niwit den tôt.
Woldir nû rehte verstân,
wî ez umbe di vrouwen quam,
wannen si bequâmen
oder wilich ende si nâmen,
des mach iu wol besunder
nemen michil wunder.
Swanne der winter abe ginc
unde der sumer âne ginc,
unde ez begunde grûnen,
unde di edelen blûmen
in den walt begunden ûf gân,
dô wâren si vil wol getân:
lieht was ir glîze;
ir rôte unde ir wîze
vil verre von in schein.
Blûmen ne wart nie nehein,
di scôner wesen mohte.
Si wâren, alsuns bedûhte,
rehte sinewel als ein bal
unde vaste beslozzen ubir al.
Si wâren wunderlîchen grôz.
Alse sih di blûme obene entslôz,
daz merket an uheren sinne,
sô wâren dar inne
megede rehte vollencomen.
Ih sagû, alsihz hân vernomen.
Si giengen unde lebeten,
menschen sin si habeten,
unde redeten unde bâten
rehte alse si hâten
aldir umbe zwelif jâr.
Si wâren gescaffen, daz is wâr,
scône an ir lîbe.
Ih ne sach nie von wîbe
scôner antluzze mê,
noh ougen alsô wol stê.
Ir hande unde ir arme
wâren blânc alseinen harme
unde vûze unde bein.
Undir in ne was nehein,
si ne pflêge scôner hubischeit.
Si wâren mit zuhten wol gemeit
unde lacheten unde wâren vrô
unde sungen alsô,
daz ê noh sint nehein man
sô sûze stimme ne vernam.
Mugint irs getrûwen,
sô solden dise vrouwen
alliz an den scate wesen,
sîne mohten andirs nit genesen.
Swilhe di sunne beschein,
der ne bleib ze lîbe nie nehein.
Daz wunder daz was manicfalt:
dô wart irschellet der walt
von der sûzer stimme.
Di dâ sungen inne,
di vugele unde di magetîn,
wî mohtiz wunniclîcher sîn
vrô unde spâte.
Al ir lîbis gewête
was âne si gewassen
âne hûte unde âne vasse.
In was getân di varwe
nâh den blûmen garwe
rôt unde ouh wîz sô der snê.
Dô wir si zuns sâgen gê,
zô zin spilete uns der lîb.
Sus lussame wîb
sint der werlt unkunt.
Nâh mînen here santih zestunt.
Dô si ze mir quâmen
unde ouh vernâmen
di hêrlîchen stimme,
dâ vôren si mit sinne
unde slûgen ir gezelt
in den walt, niht an daz velt.
Dô lâge wir dâr mit scalle
unde vrouweten unsih alle
der seltsênen brûte.
Ih unde mîne lûte
wir wolten dâr blîven.
Unde nâmen si ze wîben
unde hatten mê wunnen
dan wir ie gewunnen,
sint daz wir worden geborn.
Owê daz wir sô schiere verlorn
daz michele gemach.
Diz wunder ih alliz sah
selbe mit mînen ougen.
Des mugent ir gelouben.
Diz werte, alsih iu sage,
drî mânede unde zwelif tage,
daz ih unde mîne helede balt
wâren in dem grûnen walt
unde bî der scônen owen
mit den lieben vrouwen
unde wunne mit in habeten
unde mit vrouweden lebeten.
Vil jâmerlîche uns dô gescach,
daz ih verclagen nit ne mach.
Dô di zît vollenginc,
unse vrouwede di zeginc:
di blûmen gare verturben
unde di scônen vrouwen sturben.
Di boume ir loub liezen
unde di brunnen ir vliezen
unde di vugele ir singen.
Dô begunde dwingen
unfrowede mîn herze
mit manicfalder smerze.
Vreislîch was mîn ungemah,
daz ih alle tage sah
an den scônen vrouwen.
Owê wî si mih rûwen,
dô ih si sah sterben
unde di blûmen verterben,
dô schiet ih trûrich dannen
mit allen mînen mannen.
Dô gesah ih unde mîne man
eine scône burch vor uns stân.
Di was gemachit mit sinne.
Ih waere gerne dar inne.
Dô ne mohtis niwit sîn.
Ih unde daz here mîn
wir sâhen einen grôzen man,
der was vreislîchen getân,
der quam dar ûz gegangen.
Sîne hût was im bevangen
al mit swînis bursten.
Mih noh mîne vürsten
ne wolder nîwit vorhten.
Im dûhte, daz er ne dorfte.
Er wânde, daz in nieman
mit wîge torste bestân.
Daz liez er wol schînen.
Dô gebôt ih den mînen,
daz si den man viengen.
Dô si zô zin giengen,
er ne vorhte noh ne vlô,
âne sorge stunt er dô.
Dô hiez ih eine magit gân
schiere unde vor in stân.
Ih wolde scowen dar an,
ob waere dihein man,
dem di wîbis minne
nit ne brêhte ûzem sinne.
Dô di magit zô zime ginc,
under sîne arme er si gevienc
unde îlete vil balde
mit ir zô dem walde.
Des wurde wir vil unfrô.
Zô den rossen quâme wir dô.
Uns wart vil harte gâh.
Vaste îlete wir im nâh.
Dô wir den man bequâmen
unde im di maget nâmen,
dô gwan er eine stimme
di was harte grimme,
grôz unde vreislîch,
eines lewen stimme gelîch.
Uns quam von im michil nôt,
wander vorhte den tôt.
Dô im mîn here zô ginc,
dô gebôt ih, daz man in vinc
unde brâhtin gebunden
vor mih an den stunden.
Ih hiez in brinnen in ein vûr.
Im wart sîn leben vil sûr;
unlânge er lebete,
swî sêre er widerstrebete.
Dô hûb ih mih dannen
mit allen mînen mannen
unde quam an einen hôen berc.
Dâ ûf stunt ein scône werc
ein hêrlîcher palas,
der von edelen gesteine was,
alse wirz an den bûchen haben.
An den palase was irgraben
maneger slahte wunder.
Ein scône wâch vlôz dar under.
Von dem palase wâren,
daz sagih iu zwâren,
ketenen gehangen,
di wâren vil lânge,
gemachit von golde.
Swer ûf den berc wolde,
der solde sih halden dar an,
alsih mih versinnen kan.
Ouh gingen ûf den berc
biz an daz hêrlîche werc
zwei dûsint grâde,
di wâren mit râde
von saphîre gemachet.
Sus lussame sache
is al der werlt unkunt.
Ûf den berc quam ih gesunt
unde besah den palas,
wî wol der gezîret was.
Di venster wâren dar inne
gemeisteret mit sinne.
Di ture unde glockelîn
di wâren alliz guldîn.
Dâ gesach ih ein betehûs,
di ture di ginc selbe ûf.
Dô ih dar în quam,
grôz wunder ih dâ vernam.
Ein bette sah ih dar in stân,
daz was harte lussam,
mit golde gezîret,
mit gesteine wol gewieret.
Alsô verre sô daz bette ginc,
ein wînrabiz al umbevinc.
Di was geworht von golde.
Daz di trûbelen wesen solden
daz was edele gesteine
grôz unde kleine.
Ûf den bette ein man lac,
sô mîn ouge nie ne gesah
mê sô scônen alden man.
Michil wunder mih nam,
wer der man waere.
Er lach an dem gebêre,
alser waere vil rîche.
Er lach vil hêrlîche.
Vil sûzlîch er slief.
Ih ne sprach noh ne rief,
dô ih stunt vor sînen bette,
ih ne wolde in niwit wecke.
Gezogenlîche ih im neich.
Den hôen berc ih dô steich
vil gemechlîche nider
unde quam zô mînen lûten wider.
Dô ih nider quam ze tale,
dô vôre wir rehte drî tage
unde quâmen in ein lânt,
daz was brasiacus genant.
Der künec von dem lânde
sîne gâbe mir sande.
Ouh brâhten mir di lântlûte
rûhe vischis hûte
zesamene gebunden.
An den hûten stunden
scône liebarten mâl.
Ouh brâhten si mir, daz is wâr,
vil manege lamprîden hût:
ih tar ez wol sagen ubirlût,
si wâren sehs klâftere lânc.
Der gâbe sagetih in danc.
Daz lânt liez ih mit vride stân.
Dannen hûb ih mih sân
mit mînen ingesinde
der werlt an daz ende,
dâ der werlt nabe stât
unde der himel umbe gât,
alse umbe die ahsen daz rat.
Dô hôrtih, wâ man sprach,
ouh hôrtiz mîn here,
kriechische sprâche in dem mere.
rehte zwênzich wâren dere.
Wande si wunder habeten,
wâ di lûte woneten,
di si hôrten dar inne
mit menschlîcher stimme:
...si wolden swimmen ûf einen wert.
Daz wart in starke bewert
von den tieren in dem mere.
Daz wunder scowete mîn here,
wâ di zwêncich an der stunt
sunken an des meres grunt.
In der gegenôte
stunt ein burg gûte.
Meroves hîz di burch rîch
unde was vil hêrlîch.
Si was al umbevangen
mit eime velse, der was lânger.
Di lûte von deme lânde
wâren tûre wîgande
unde lebeten hêrlîche
unde wâren al gelîche
einer vrouwen undertân,
di hîz candacia.
Si was ein kuninginne
unde lebete mit sinne.
Zwêne sune hete si.
Dô hîz ih dâ bî
ûf slân mîn gezelt
an ein harte scône velt.
Dô enbôt ih der vrouwen
mîn dienist mit allen trûwen,
unde santir zô den mâle
ein bilide wol gemâlet
nâh amon mînen gote.
Dô brâhte mir wider ir bote
vil hêrlîche gâben
unde hiez mir vrâgen,
ob ih waere alsein andir man
unde mir waere undertân
di werlt alle biz al dâ.
Dô hîz ir sagen jâ.
Von der gâben wil ih iu sagen,
di siu mir hîz vore tragen:
hundrit guldîne gote;
ouh brâhte mir ir bote
andirhalp hundrit môre,
di hâten lânge ôren
unde wâren alle kinder.
Mînen gesinde
gab ih si an ir hûte.
Ouh sante mir di gûte
drîzic gûte goltfaz,
nûnzich elfande unde baz.
Si sante mir pantêre
seszich unde mêre
unde hundrit liebarte,
di dâ loufint harte.
Ouh sante mir di kuningîn
vunf hundrit vugelîn
sitige unde spingen,
di sprechent unde singen;
unde hundrit balkin vein.
Nie ne wart holz nehein
sô gût noh sô tûre.
ez ne mac in den vûre
neheine wîs verbrinnen.
Ouh brâhte durch minne
der selben kuninginnen bote
Amone mînen gote
eine krône wol gezieret
unde harte wol gewieret
mit edelen gesteine
grôz unde kleine,
alsiz di vrouwe wolde.
Zehen ketenen von golde
wâren dar âne gehangen.
Dâ mite was bevangen
di krône hêrlîche.
Di kuninginne rîche
sante mir ouh ein tier,
daz was edele unde hêr,
daz den carbunkel treget
unde daz sih vor di magit leget.
Monosceros ist ez genant.
Der ist luzzil in diz lânt.
Dar zô ne vrumet nehein jaget:
man sol ez vâhen mit einer magit.
Sîn gehurne daz ist vreisam,
dâ ne mac niwit vor bestân.
unde dô di gâbe was brâht,
dô was di vrouwe des bedâht,
daz si zô mir sante einen man,
der was alsô getân,
daz er konde mâlen.
Der mâlede zô dem mâle
an einer tabelen mînen lîb.
Niht nist sô listic, sô daz wîb
unde ouh ir kint.
Des quam ih in grôz angist sint.
Candaulus der vrouwen alder sun
dâchte, was er mohte tûn.
Er nam sîne wîse man.
Dô er rehte vernam,
daz ih dare comen was,
dô volgeter mir an ein gras
unde sûhte mih an daz velt.
Dô lach ih under mîn gezelt.
Dô er bî mînen here quam
unde mîne wartman
sîn worden geware,
dô hûben si sih dare
unde viengen den helt junc
unde brâhten in zestunt,
dâr tholomeus lach.
Der vrâgetin unde sprach,
waz sîn gewerb waere.
Dô sprach der junchêre:
 «
Candacis is mîn mûter.
Vernim durch dîne gûte
mîn herzeleit, daz ih dir klagen.
Ih wolde dîne helfe haben.
Ih hân verloren mîn wîb,
di mir lieb was sô der lîb.
Daz is mir ze unheile comen.
Di vrouwe di hât mir genomen
ein künec, der is vermezzen
unde ist hie bî gesezzen.
Durch trôst bin ih comen zô dir,
unde mahtu des gehelfen mir,
daz ih si wider gewinnen,
des lônih dir mit minnen . »
Dô tholomeus mîn man
des hêren klage vernam,
dô sweich er vil stille
unde ginc mit gûten willen
rehte under mîn gezelt,
dâ ih lach an daz velt,
unde sagete mir, wî ez was comen
unde waz er hête vernomen.
Dô rihtih mih ûf scône
unde gab im mîne krône
unde hiez in sân
wider in sîn gezelt gân
unde mit sinne handelen sîn dinc.
Ih sprach: « dirre jungelinc
ne mah dîn niht irkennen;
Alexander saltu dih nennen
unde jehe des neheine wîs,
daz du tholomeus sîs,
unde heiz mih dir gewinnen.
Antigonus saltu mih nennen
unde gebût mir alse dînen man,
daz schiere werde widertân
daz dir hêre hât geclagit.
Alse wir haben hie gesaget,
daz tû wir mit sinne;
unde heiz mir im gewinnen
schîre widere sîn wîb,
alsô lieb sô mir sî der lîb . »
Di hêren beide tâten,
des si wâren berâten.
Tholomeus di krône entfienc.
Zô sînen gezelde er gienc
in allen den gebêre,
alser alexander waere.
Nâh alexandere er sante,
Antigonus er in nante.
Dô sprach er zô candaulo:
 «
Gehabe dih wol unde wis vrô,
dîn bete wirt geleistet.
Du hâs wol vereischet,
daz ih alexander bin genant.
Macedonia is mîn lânt,
dannen bin ih here comen.
Daz mahtu haben wol vernomen.
Persen ist mir undertân,
Parthis unde indiân
di stênt an mîner gewalt.
Ih wil mit dir, helt balt,
hinnen senden disen man,
der dir wol gehelfen kan.
Ih gebe im heris alsô vil,
alse er is selbe nemen wile.
Er ist antigonus genant.
Den vûre in daz selbe lânt,
dâ dîn wîb is inne.
Er veret mit grôzen sinne.
Er gwinnet dir widere dîn wîb
oder er verlieset den lîb . »
Dô wânede candaulus,
daz mîn man tholomeus
Alexander waere.
Des vrouwete sih der mêre.
Dô gwan der helt gût
einen vrôlîchen mût,
daz er sulhe helfe gewan.
dô gereite sih manic man
von mînen gesinde.
Dô vôre wir mit dem kinde.
Dô sagete ih vil stille
mînen lûten mînen willen,
di mih wol irkanten:
daz si alle nanten
mih antigonus,
dô ez geahtit was alsus,
daz verwandelet was mîn name.
Selbe vûrte ih mînen vanen.
Mîn volch ih bereitte.
Candaulus uns leitte
ze bala vor di veste.
Sô getâner geste
wâren si vil ungewone,
alsin dô wâren comen.
Ir state slozzen si zô.
Ze râte gingen dô
di helede vermezzen,
di dâ wâren besezzen,
unde sprâchen al besunder,
si nême michil wunder,
waz daz here wolde
oder waz ez dâre solde.
Der künec der was ûz gevaren
mit einer kreftigen scharen
ûf einen sînen genôz.
Dô wart der angist vil grôz,
di in der stat wâren,
daz sagih iu zwâren.
Dô si in allen sîten
daz here gesâhen rîten
ubir di marke,
dô vorhten si starke,
daz porus dannoch lebete
unde dar zô strebete
mit sînes heres kraften.
In ir mût si dâchten,
daz er si stôren solde
unde er lôsen wolde
di vrouwe, wande er was ir mâch,
dar ih was gevarn nâh.
Nû vernemet rehte, waz ih iu sage.
Dar nâh ubir drî tage
Candaulus mih bat,
daz wir riten vor di stat,
dâ di vrouwe was inne.
Daz tâte wir mit sinne.
Dô wir dar quâmen
undiz jene vernâmen,
di in der stat wâren,
si gingen offinbâre
an ir zinnen stân
unde vrâgeten uns sân
von ir brustwere
umbe daz uncundige here,
wannen daz comen waere.
Ouh vrâgeten si mêre,
waz si uns hêten getân
unde ob wir si bestân
mit urlûge solden.
Wir sageten, daz wir wolden
ir stat gare zebrechen
unde an in rechen
beide an ir êre unde an ir lîb,
daz si candaulis wîb
dar in hêten gevân
unde dar zô sîne liebe man;
daz ne wurde schiere widertân,
sô môstens iemer scaden hân.
Dô di burgêre
vernâmen diz mêre
unde alsiz in di burg quam,
michil angist si des nam.
ûf brâchen si daz palas,
dâ di juncfrowe inne was,
zô uns santen si nider
unde gâben uns di vrouwe wider.
Dô lieze wir ir stat stân
unde vûren dannen sân
mit hêren candaulo.
Dem was sîn herze vil vrô.
Der sprach offinbâre,
daz ih des gwis wâre,
woldih mit im heim comen,
ih gwunnis michelen vromen
von im unde von sîner mûter.
Er weste si in den gûten,
si solde mir mîner arbeit
mit liebe lônen âne leit.
Dô enbôt ih tholomeo,
daz ih mit candaulo
wolde heim ze lânde,
durch daz ih irkande
unde mit listen irfunde,
wî ez dâ ze lânde stunde,
unde ouh daz ih irsêge,
wilher site man dâ pflêge.
Dô wir dannen solden rîten,
des weges in beiden sîten
di hôisten berge ih gesach,
mit wârheit ih daz sagen mach,
dar ie dehein man
in diser werlt zô quam,
unde di hie an der erden
ie mohten gewerden.
Dô vrâgetih mit listen
di lûte, diz wol wisten,
waz ûf den bergen wâre.
Di sageten ûfenbâre,
dar ûf wâren besunder
manicfalde wunder:
tier di wâren eislîch,
unde wurme vil vreislîch.
ih sah dâ lânge boume,
des nam ih allis goume:
daz obiz, daz dar ûf wôchs,
daz waz sô ummâzlîchen grôz,
daz ihs nit ne tar sagen.
Ir mohtis uheren spot haben,
wandiz dûhte iu ungeloublîch.
Wîntrûbelen di sach ih,
von den mach ih iu sagen,
di ne mohte ein man niht getragen.
Ouh sah ih dâ nuzze
grôz unde niwit lutzil,
grôzer si wâren
danne pfedemen zwâren,
ouh sach ih dâ trachen
unde andre manege sachen
unde manege grôze slânge
grôze unde lânge.
Ûf den boumen sâzen affen
unde wilde merekatzin
unde vreislîch gefugele,
daz hete dâ sîn gesidele.
Vernemet noch mê, waz ih iu sage,
dô wir gefûren vunf tage,
dô sâge wir vor uns stân
ein burch, di was wol getân.
Dar ûf stunt ein palas,
dâ candacis inne was,
di pflac grôzer gûte.
Di was candaulis mûter.
Dô si hete vernomen,
daz ir sun was wider comen
unde sîn wîb brâhte,
vil liebe si sih gedâhte:
ingagen uns si dô ginc,
mit grôzen êren si uns entphinc.
Ûf ir houbit si trûc
eine krône von golde sô gût,
daz nie nihein man
neheine bezzere gewan.
Si selbe was harte lussam,
von rehten prîse wol getân:
si ne was ze kurz noch ze lânc.
Mir was in mînen gedanc
alsô wol ze mûte,
alsih mîne mûter
gesêhe vor andren wîben;
alsô wol was mînem lîbe.
Di edele kuninginne
vrâgete dô mit sinne
umbe den man irn sune,
di mit im was comen,
wande si gerne vernême,
von wilhen lânde er quême
unde waz sîn gewerb waere.
Candaulus der mêre
antworte sîner mûter sus:
 «
Der hêre heizet antigonus
unde is geborn von kriechlânt;
den hete mit mir gesant
der rîche alexander
here zô unsen lânde.
Zô dînem hûs nie ne quam
sô rehte biderbe ein man.
Von rehte mûzih in loben,
wander is harte wol gezogen
unde hât einen kûschen lîb.
Er gwan mir widere mîn wîb.
Diz habe in dînen sinnen
unde dankis im mit minnen
unde mit gûten,
Candacis trût mûter . »
Dô entfienc mih mit minnen
di edele kuninginne
unde kuste mich an mînen munt
unde leite mih zestunt
in ein scône palas,
daz von ônichîno geleget was.
Di sûlen wâren reine
von edelem gesteine.
Daz dach daz was guldîn.
Manic wunder stunt dar in.
Di spanbette wâren,
daz sagih iu zwâren,
von gelûterten golde,
alsiz di vrouwe wolde.
Dar ûffe lâgen bettewât
von rôtem golde wol genât.
Di tabele, dâ si zô saz,
sô si geswêslîchen az,
di was von elfenbeine,
gezîret mit gesteine.
Di benche wâren rôt golt.
Noh mê ir vernemen sult:
der palas was hêre
gezîrt mit manegen êren.
Obene di swibogen
wâren mit golde ubirzogen.
Di manicfalden wunder,
di obene unde under
dar âne stunden irgraben,
di ne mah iu nieman gesagen.
Ein wâch ouh dar under vlôz,
der was mâzlîchen grôz,
orpimento gelîch,
nâh dem golde verweter sih.
Dâ was michil wunne:
swenne sô di sunne
obene an den palas schein,
sô schein daz golt al ein
unde der wâch der under.
Daz dûhte mir grôz wunder,
dô ihz rehte besach.
Vor wâr ih daz sagen mach,
dâ was lûtes ein michil maht.
Dô machete eine wirtscaft
di rîche kuninginne
mit grôzeme sinne
iren lieben kinden
unde iren ingesinden.
Zêrist unde ze leste
hîz si ire geste
vil harte vlîzlîchen plegen
unde hîz uns genûc geben
allis des wir wolden
unde des wir haben solden
beide ih unde mîne man.
Siu selbe unsir ware nam.
Der edelen kuninginnen sal,
der was, alsih iu sagen sal,
daz si ze mûse inne ginc,
sô si liebe geste entfienc,
hêrlîch unde reine,
gezîret mit gesteine.
Nidene unde ouh obene
was er wol ze lobene.
Dâ di vrouwe ze tabelen saz,
alse si tranc unde az,
dâ hinc ein tûre umbehanc,
der was breit unde lânc,
von edelen golde durhslagen.
Mit sîdin wâren dar în getragen
vogele unde tiere
mit manicfalder ziere
unde mit manegerslahte varwe.
Daz merketih alliz garwe.
Man mohte dar an scowen
rîter unde vrouwen
obene unde nidene
mit wunderlîchen bilide.
zô den enden unde an den orten
wâren tûre borten
unde elfenbeinîne krapfen,
di hangeten an den ricken.
Alse man zouh den umbehanc,
manic goltschelle dar an irclânc.
Der umbehanc was hêrlîch.
Im ne wart nie nehein gelîch.
Den meisterde candacis.
Wande si was listich unde wîs,
di rîche kuninginne
mit iren tiefen sinne.
Ouh sah ih dâ ze stunden,
daz vor ir tabele stunden
zwei edele kerzestallen
von lûteren kristallen.
Dâ was gesazt inne
manic scône gimme.
Obene stunden ouh dar an,
daz scowete dâ manic man,
zwêne lîhte carbuncel:
di nacht ne was nie sô tunkel,
si lûhten sô die sterren
nâh unde verre
unde sô daz man in den sal
wol gesach ubir al
in allen enden
alse dâ vackelen brenten.
Sus hêrlîche
was di vrouwe rîche
allezît berâten.
In ir kemenâte
was gnâde unde heil.
Dâ ne gebrast nehein teil,
des dâ wesen solde
unde des man haben wolde.
Ih wil iu sagen mêre
von der kuninginnen hêre,
wî ir spil was getân,
sô si ze mûse solde gân:
mitten in ir palas
ein scône tier geworht was,
daz was alliz golt rôt,
alse siz selbe gebôt.
Daz tier was vil hêrlîch
eineme hirze gelîch.
An sîn houbit vorne
hattiz dûsint horne.
Ûf allir horne gelîch
stunt ein vugil hêrlîch.
ûf dem tiere saz ein man
scône unde wol getân,
der vûrte zwêne hunde
unde ein horn ze sînen munde.
Nidene an dem gewelbe
lâgen viere unde zwênzich blâsebelge.
Zaller belge gelîch
gingen zwelif man kreftich.
Sô si di belge drungen,
di vugele scône sungen
an deme tiere vorn,
sô blies ouh der man sîn horn,
sô galpeden ouh di hunde.
Ouh lûtte an der stunden
daz hêrlîche tier
mit der stimmen alsein pantier,
dem gêt under stunde
ein âdem ûz dem munde
sûzer den wîrouch.
Der vrouwen dienist werte ouh
von prîme biz ze nône.
Sô di vrouwe scône
Candacis ze mûse ginc,
sô stunden dâr an einen rinc
tûsint jungelinge
von irn ingesinde,
di plâgen hubischeite vil
mit allir slahte seitspile,
unde vunf hundrit junchêren,
di mit allen êren
des hobis wol plâgen
unde wazzer gâben
unde di dâ ware nâmen
der geste, di dâ quâmen.
Ouh mohte man dâ scowen
vunf hundrit juncfrowen
wol gewassen unde smal
unde rîterlîch ubir al,
scône under den ougen,
mit guldînen bougen.
Di trûgen an ir lîb
manegen scônen samît
beide grûne unde rôt,
alsiz di vrouwe gebôt.
Alse di harfen klungen,
di juncfrowen sungen
unde tanzeten unde trâten.
Hei wî wol daz taten,
dô sis begunden,
wande siz wol kunden.
unde alse di vrouwe lussam
ubir hob solde gân,
vor si gingen getwerge
zô der herberge,
di wâren alle wol gezogen.
Daz merket vor ungelogen,
di trûgen pfellîne wât,
di was mit golde wol genât.
Si trûgen grâ unde bunt.
Mir ne wart nie mê kunt
nehein vrouwe sô lussam
unde alse rehte wol getân.
Si was vor allen wîben
an vrumicheit unde an ir lîbe
vor allen vrouwen ûz irkorn.
si ginc in allen bevorn,
di in den gezîten
in der werlt wâren wîten.
Des nêhisten morgenis vrû
di vrouwe leitte mich dô
in eine andre kemenâten.
Di di geworht hâten,
di wâren listige man.
Dâ stunden rôte steine an,
di lûhten sô di sterren
nâh unde verre.
Des nachtes was dar inne tah
unde von lîhte michil gemach.
Dô leitte mih di kuningîn
di dritte kemenâten în.
Di was vil hêrsam.
Mit uns ne ginc nieman,
wan wir einigen zwei.
Von edelen holze aspindei
was daz gewerke.
Daz solt ir rehte merken.
Daz holz daz is tûre,
ez ne mah in den vûre
neheine wîs verbrinnen.
Dô leitte si mih dannen
in eine kemenâten hô,
di was gemachit alsô
von starken balken veinen
grôzen unde niwit kleinen,
di meisterde di vrouwe.
man mohte dar âne scowen
manege list besunder.
Dâ wâren gesazt under
starkir radere viere.
Starker elfentiere
sehs unde drîzich,
daz was vil hêrlîch,
zugen di kemenâten.
Diz hatte al berâten
di wîse kuninginne.
Ih dâchte in mînen sinne,
dô ih diz alliz besach,
dô hûb ih an unde sprach:
 «
Wolde got der gûte,
hêtih unde mîn mûter
dise kemenâten
alsus wol berâten
mit disen elfanden
heim ze kriechlânde! »
Ze hant dô ih alsus gesprach,
di kuningîn mih âne sah
unde sprach: « alexander,
daz waere ein michil wunder,
hêtistu alsus lîhte
mir nû mîn gestifte
mit dînen worten benomen,
unde wâriz ze kriechen comen
mit sus samfter arbeit,
wênistu, ez ne waere mir leit? »
vil hart ih underquam,
dô ih der vrouwen wort vernam
unde ih gehôrte mînen namen;
dô begundih vorhten unde scamen.
Sih verwandelôte garwe
mîn sin unde mîn varwe.
Dô sprach si: « alexander,
nemet dih des wunder,
daz ih dih hie nenne?
Vil wol ih dih irkenne,
daz saltu noh bescowen . »
Dô leitte mih di vrouwe
in eine kemenâte,
dâ si behalden hâte
ein bilide nâh mir getân,
dan abe ih iu gesagit hân.
Vil leide ih mir gedâhte,
dô di vrouwe brâhte
daz bilide ze lîhte
unde ze mînen anesihte
daz hatte in irn handen.
Si sprach: « alexander,
nû du dîn bilide hâst gesehen,
nû mûstu mir von rehte jehen,
daz ih dih wol irkenne,
wandih dih rehte nenne.
Ih weiz wol, wer du bist.
Dih ne hilfit neheine dîne list,
di du canst, helit balt,
du ne stês an mîner gewalt.
Waz hilfit dir nû dîn kraft
unde daz du sigehaft
ubir manic lânt waere.
Persiam di mêre
hâstu zestôret
unde indiam zefûret,
Partos ubirwunden.
Nû hât dih bedwungen
âne vehten ein wîb.
Waz hilfit dir nû manic strît,
den du lânge hâs getân.
Nû mahtu rehte wol verstân,
daz nû nieman ne lebet,
swenner sih ze hô verhebet,
swî im di sâlden volgen,
werdent si im verbolgen,
si ne kêre zornlîche wider
unde wirfit den rîchen der nider
alsô schiere sô den armen.
Des mûz ih dih warnen.
Ouh hâstuz selbe wol gesehen,
wiltu der wârheite jehen . »
Mîn zorn mih dar zô dwanc,
daz ih mih karte zô der want
von der kuninginnen.
Dô wart si wol innen
mîner ungebêre
unde vrâgete, waz mir waere.
Ih sprach, mir waere vil zorn,
daz ih hette verlorn
beide witze unde sin.
 «
Daz ih nû sus vertôret bin,
daz ist mir vil unwert.
Ih hête gerne mîn swert,
ih wolde dih ze tôte slân.
Sê, wî torstistu mih vân!
Sol ih abir hin comen
unde wirt ez danne vernomen
dâ heim ze mînen lânde,
dô habih is iemer scande,
daz mih bedwungen hât ein wîb.
War zô sol mir nû der lîb,
er is mir ummêre . »
Sô sprach di vrouwe hêre:
 «
Ne zurne nûwit helt gût
unde habe manlîchen mût,
ih bin an dir inne
worden grôzer sinne
unde grôzer wîsheit.
Ne lâ dir niwit wesen leit,
daz ih dih alsus hân irvarn.
Dir ne scadet neheiner mûter barn.
Du ne salt den vrouwen
neheine wîs drowen
noh slân noh schelden.
Ih ne wil dih niwit melden.
Gehabe dih wol unde wis vrô.
Du hâs candaulo
wider gewunnen sîn wîb.
Daz behaldet dir den lîb.
Irkanten dih di lûte,
dih ne irnerte hûte
von den tôte nehein man.
Wande dir ist vil gram
Caracter mîn junger sun,
wande du irslûge porum,
den vater sînis wîbis.
Du ne darf dînes lîbes
rehte neheine sorge haben.
Dir ne mach nieman hie gescaden . »
Dô leitte siu mih vore baz,
dâ ir slâfgadem was.
Dar inne hienc ein umbehanc,
der was breit unde lânc.
Dô sih der umbehanc entlouch,
dô quam dar ûz der beste rouch,
den ie dichein man
umbe ein bette vernam.
Ir bette stunt hêrlîche.
Di kuninginne rîche
bescheinte mi ir willen.
Dô minnetih si stille.
Si sprach, dô ih si gwan
ze wîbe, ih waere ir man,
daz ih mîn trûren lieze stân,
mir ne wurde argis niwit getân.
Dô bat mih di vrouwe gût,
daz ih getrôste iren mût
unde schiere wider quême
unde ih ir benême
den vreislîchen smerzen,
den si an ir herzen
durch mih lîden solde.
Dô sprach ih, daz ih wolde
vil schiere zô ir komen wider.
Dô gienge wir nider,
dâ ir sune wâren.
Dâ sprach si offinbâre
zô den junchêren:
 «
Mit wî getânen êren
wir disen wîgande
gelônen âne scande
dem boten des kuninges.
Waere hie iht sulehis,
des er nemen wolde,
vil gerne manz im solde
geben unde in lâzen
varen sîne strâze . »
Des antworte der jungelinc
Karacter, der vrouwen junger kint:
 «
Ih wil im eine gâbe geben,
di im hûte gêt an daz leben,
mit mînem swerte einen slach,
den er verwinnen nit ne mach,
Alexandro ze leide,
wander slûch mînen eidem.
Des bin ih iemer unfrô . »
Sus antwortime dô
Candaulus unde sprach:
 «
Swer im hie tût diheinen slach,
mir ne breste daz swert,
er wirt eines grôzeren gewert
von mînes selbis handen,
wander rach mînen anden
unde gwan mir widere mîn wîb.
Ih wil im hûte sînen lib
gesunt al hie behalden,
sol is gelucke walden . »
Karacter zô sînem brûder sprach:
 «
Mir is vil harte ungemah,
daz du den wilt vor stân,
des hêre mir hât getân
harte vil ze leide:
er slûch mir mînen eidem.
Dar umbe wil ih hûte geben
mîn lîb umbe sînen leben
oder kiesen mit im den tôt,
wandih stunt in grôzer nôt
vor sînen hêren alexandren.
Daz wirt im nû ze scanden . »
Dô wart mir vil leide.
Di junchêren beide
griffen zô den schilden.
Dô sprach di vrouwe milde
Candacis di kuninginne
mit michelen sinne
zô mir verholenlîche:
 «
Alexander, helt rîche,
du salt durch den willen mîn
hûte lâzen werden schîn,
ob du bist alsô wîs,
alse man saget, daz du sîs.
Sô scheit mit listen disen strît . »
In der selber zît
sprach ih zô den junchêren:
 «
Des hêttir lutzil êre,
slûgit ir einen ellenden man.
Ouh wêriz ubile getân.
ez ne was nie reht,
daz siheinime kneht
oder siheineme bote
dihein hêre missebote.
ez ne waere des wert,
daz ieman sîn swert
ubir mih hie irzoge.
Ih bin mînis hêren herzoge.
er hiez mih vûren sînen vanen.
Hêtih iu gedienet wol dar âne,
des waere mir nû nôt,
ih lige noh ungerne tôt.
Lâzent mir den leben hân,
daz ist iu bezzer getân.
Sô wil ih iu sweren daz,
daz irs getrûwet deste baz,
ih bringe iu alexanderen
unde mit im niemanne anderen
vil schiere an uhere gwalt
unde lâzt ir dan den helt balt
genesen, sô tût ir wole.
Den tôt ih noh ungerne dole . »
Dô sprach di vrouwe rîche
zô irn kinden lieblîche:
 «
Ir ne sulit niwit scaden
mînen gaste, den ih haben.
Er ist ein unsculdich man.
iu hât leide getân
sîn hêre alexander,
der veret hie in dem lânde.
Sendet disen hêren
wider mit uheren êren.
Woldet ir an einen gaste
tûn uher laster,
des wurde after lânde
gebreitet uher scande . »
Sus behîlt ih den lîb.
Daz vil listige wîb
ne sagite niemanne daz,
daz ih alexander was.
Nâh dise sûze wort
wart garwe zestôrt
unsir allir vîentscaft
unde wart ein stête vrûntscaft
zô mir von den hêren
unde gâben mir mit êren
hêrlîche gâbe,
golt âne wâge
unde einen halsperg gût.
Des wart gefrowet mîn mût,
wander was maneger marke wert.
Den ne mohte spere noh swert
durhsnîden noh durhstechen
noh nieren durhbrechen,
noh der wâfene nichein,
daz di sunne ie beschein.
Si gâben mir noh dan
eine gâbe vil hêrsam,
di was mir wol ze danke:
einen sô gûten mantel,
daz nie nehein man
neheinen bezzeren gwan.
Ouh gab mir ze minnen
di liebe kuninginne
eine gûte krône.
Di was vil scône,
von einem adamante hart,
mit allen vlîze gewart.
Si sprach, si waere mir reht,
wandih waere ein gût kneht
lîbis unde gûtes
unde eines harten mûtes.
Dô leite mih mit sinne
di rîche kuninginne
heimlîche in ir behalt,
in eine kruft, di was alt.
Gerne ginc ih mit ir.
Dô sagete si mir,
wî dâ gote sâzen
zô irn tische unde âzen.
Dô ih dô dar în quam,
di wârheit ih dâ vernam:
dâ vant ih gote manege,
di sâzen dâ ze samene.
Al ne mugit is nit gelouben,
in lûhten di ougen
alse brinninde liehtfaz.
Harte irforhtih mih daz.
ein der gote der grûzte mih.
Der sprach: « ganc here unde sih.
Wiltu bescowen wunder,
sô ganc her vorder under . »
Dô ih dar under in quam,
grôz wunder ih dâr vernam.
Ein genibele was dâ vil grôz.
Vil starke mih des verdrôz.
Ouh lûhten dâ sterren
nâh unde verre.
Dâ sach ih einen grôzen man,
der was alse ein got getân.
Sîn gesidele was hêrlîch.
Der redete vil wider mih.
Der got alsus ze mir sprach:
 «
Dô ih dih allerletzist sah
ze libien, des nist niht lânc.
Nû habe michelen danc,
daz du ze mir bist comen . »
Ih sprach: « des nâmih gerne vromen,
ob tu mir sagen woldes,
wî lânge ih leben solde.
Wiste ih wêrlîche daz,
mir waere lânge deste baz
beide nacht unde tac;
sô sturbih ouh âne ungemach . »
Dô antworte mir der got
unde sprach: « ih sage dir âne spot,
daz nehein erdische man
sînen tôt wizzen ne kan,
wandiz ne waere im niwit gût,
er ne wurde niemer wol gemût.
ez ne quême im niwit rehte,
swanner dar âne dêhte.
Im ne waere niwit deste baz,
wane alser sturbe al den tac;
wene ih sage dir ein dinc.
Daz saltu wizzen jungelinc:
eine stat hâst gebûwet,
di hâstu wol vernûwet,
di heizet alexandria:
man sol dih noh begraben dâ . »
Niwit mê ne sprach er mir zû.
Wider ûz gienc ih dô
zô den junchêren.
Di liezen mih mit êren.
Ouh schiet ih mit minnen
von der kuninginnen.
Di kustih an irn munt
unde hiez si blîben gesunt,
unde quam zô mînen mannen.
Dâ wart ih wol entfangen.
Vil wol si mîn pflâgen,
wande si mih gerne sâgen.
Dannen vûre wir dô
durch berge, di wâren hô,
unde slûgen unse gezelt
ûf an ein breit velt,
unde hiez briebe scrîben
zô den urlûges wîben,
di sîn amazones genant,
Amazonia hîz ir lânt.
Ih enbôt ir kuninginnen
mîne holde minne
in mînen brieve
unde harte vil ze liebe,
unde hiez, daz si mir sande
den zins von irn lânde.
Dô mîn bote dar quam
unde si von im den brieb genam
unde si rehte gelas,
daz dar in gescriben was,
dô antwortime mit sinne
der vrouwen kuninginne:
 «
Waz wil der mêre wîgant
here in unser magede lânt
mit alsô kreftegen here?
Beginne wir im di rîche weren
unde irslehet er uns dan alle samen,
des mah er iemer sih gescamen,
wander hât is lutzil êre.
Ouh sage ih dir mêre
man wenttiz im ze scanden
hie unde in allen lânden,
dat er mit sînen knehten
wider magede wolde vehten.
Gibit uns abir got daz heil,
daz wir daz bezzere teil
gewinnen inne den strît,
des sal er denken enzît,
unde wirt er danne sigelôs,
sô ist er iemer êrenlôs
under sînen genôzen
kleinen unde grôzen.
Wil er vridelîche
comen in unse rîche,
wir dienen im mit êren.
Diz sage dîneme hêren . »
Mit sus getânen urbote
quam wider zô mir mîn bote.
Ingagen mir dô sande
di vrouwe von dem lânde
magide driu tûsant.
Di trûgen pfellîn gwant.
Daz was ein hêrlîch scare.
Vor mir quâmen si gare
vil gezogenlîche
unde nigen mir algelîche
mit magedelîchen sinnen.
Dô entfienc ih si mit minnen.
Dô sprach der vrouwen eine,
di was ein magit reine:
 «
Heil sî dir, künec hêr,
beide nû unde iemer mê.
Dir entbûtit unse vrouwe
âne valsc mit rehter trûwe
ir dienist unde alliz lieb.
Si hât gesant dir einen brieb
unde hêrlîche lînwât,
pfellil unde cindât . »
Dô danketih der vrouwen
der minnen unde der trûwen
unde der grôzen liebe.
Dô greif ih zô den briebe.
Selbe ih dar inne las,
daz dar an gescriben was,
wî sih di vrouwen trageten
unde sih bewaret habeten
vor andre wîgande,
di bî irn lânde
wâren gesezzen
rîche unde vermezzen:
 «
Swî gwaldich si wâren,
si bewarten wol zwâren,
daz si ie roub oder brant
gestiften in unse lânt,
sint daz cyrus irstarb,
der ouh mit urlôge warb;
der quam zeinen stunden
mit grôzer samenunge
gevaren in unse marke
unde urlougete uns starke.
Des verlôs er den lîb.
Den slûg ein urlôgis wîb
geheizen cassandra.
di was in unsem lânde dâ
kuningîn unde vrouwe.
Daz sage wir dir in trûwen . »
Dô ih den brief dô gelas,
alser mir gescriben was,
unde ih ouh hete gehôrt
dirre scônen juncfrowen wort,
dô trôstih di magetîn.
Ih sprach: « ir sult gwis sîn,
wandirz wol sult irvaren,
daz ih hêre bin gevarn,
daz ne sal iu, vrouwen, comen
ze neheinen unfromen.
Ih tetiz durch di sculde,
daz ih irvaren wolde
di manicfalden wunder,
di mir dicke besunder
von iu wâren gesagit.
Sage dîner vrouwe, maget,
daz si mit gnâden sî
unde von allen sorgen vrî.
Ih bin ir stêtige vrûnt.
Sage ir, daz si sî gesunt . »
Di vrouwen kuster an irn munt.
Dô hûben si sih an der stunt
unde vûren heim ze lânde.
Mîne wîgande
di wurden inniclîchen vrô.
Dannen vûre wir dô.
Sint irfûr ih manich lânt.
Manic wundir ih irvant,
daz ih sah unde vernam.
Vil dicke mir ouh missequam .>
Hie endet sih der brieb,
dar âne leit unde liep
Alexander screib,
di er in vremeden lânden leit,
unde den er heim sande
sîner mûter ze lânde
der vrouwen olympiadi
unde sînen meistre aristotili.
Sint erfûr er gnûch
beide velt unde brûch
unde lânt unde walt.
Ouh erfûr sint der helt balt
ze staten unde burgen
mit vrouweden unde mit sorgen.
Sint môster entwîchen
den armen unde den rîchen.
Des wart sîn gewalt
vil verre gezalt
in allin ertrîche
ubir manegen künec rîche,
di in alle êreten
unde sînen lob mêreten
unde im zins sanden
alle von irn lânden.
Des ne dûhte im allis niht genûc.
Sîn hôhmût in dar zû trûc,
daz er sih hîz wîsen
gegen den paradîse.
Daz wolder bedwingen
unde zins ouh dannen bringen
von den engelischen chôren.
Hî muget ir tumpheit hôren,
wî er des begunde.
An der selben stunde
vrâgeter sîne holden,
waz si im râten wolden,
wî er dar zô solde comen,
daz er daz mohte gefromen,
daz er mit here quâme dare,
dâ er di engelische scare
mohte bedwingen
unde im undertânich bringen.
Dô sprâchen sîne vürsten,
di ez getûn torsten,
wande si wîs wâren:
si rieten im offinbâre,
daz er sih vil rehte
hî umbe bedêhte
unde mit gnâden lebete
unde wider gote niht ne strebete,
sô têter wîslîche.
Dô sprâchen al gelîche
di tumben jungelinge
zô disem tegedinge:
 <
künec alexander,
wir râten dir ein ander.
Du salt gedenken, helt balt,
dise lûte di sîn alt
unde unlustich unde laz,
di dir haben gerâten daz,
daz du hî blîbis.
Si vorhten des lîbis.
Heiz dih, hêre, wîsen
zô den paradîse.
Daz saltu bedwingen
mit dînen jungelingen.
Dar sole wir dir helfen zô
beide spâte unde vrû.
Jo hâstu dînes willen
offenlîche unde stille
irworben ein vil michil teil.
Wir lâzenz, hêre, âne daz heil
unde îlen dar hine varen
mit einer hêrlîchen scaren,
wande wir haben ein michil here.
Wir suln mit schilde unde mit spere
dînen willen irwerben
oder genendiclîchen sterben .>
Alexandro dûhte in sînen mût
der tumber lûte rât gût.
Daz was ein michil tumpheit.
Des quam in manich arbeit.
Der tobende wûterîch
der was der hellen gelîch,
di daz abgrunde
begenit mit irn munde
unde den himel zô der erden,
unde ir doch niht ne mac werden,
daz si iemer werde vol;
si is daz ungesatlîche hol,
daz weder nû noh nie ne sprach:
diz ist, des ih niht ne mach.
alsô tete alexander,
di vromete manich wunder.
Der quam durch sîne girîcheit
in vil michil arbeit.
Er ne wolde niwit sûmen,
er begundiz dâr rûmen
unde vûr dannen
mit allen sînen mannen
ubir berg unde tal
unde manegen stîch smal
dâ er mûste sturmen
mit vreislîchen wurmen
unde mit den tieren.
Dô hoffeter, daz er schiere
quâme ûz der nôt.
Iedoh vorhter den tôt,
swî stolzmûte sô er was.
Daz er dâ genas,
daz was gotis wunder.
Dô gerou besunder
allen, di dâ wâren,
stille unde offinbâre
di tumplîche herevart,
wande si liden manegen sturm hart
von starken gewidere.
daz treib si dicke widere
in ir ungewalt.
Des verzwîbelte der helt balt
der mûlîche alexander
unde vil manich ander,
manich jungelinc gemeit.
Di vart di was vil leit
Alexandro zô dem mâle,
swî erz dô verhâle
durch werltlîche scande;
wârer dô ze lânde,
er ne quême niemer mê dar.
Daz sult ir wizzen vor wâr,
wande si liden ungemach
beide nacht unde tac
von dunre unde von blicke.
Er manete sîne dicke,
daz si balde vûren.
Er hîz si starke rûren,
biz si dar quâmen,
dâ si volc vernâmen
unde gemach vunden.
Dar nâh in curzen stunden
quâmen si an eine vlûme
grôz unde gerûme,
di was eufrates genant.
Di lûte, di er dâr vant,
beide kleine unde grôz,
di sagetin im, daz ez vlôz
ûz dem paradîse.
dô hîz er mit spîsen
sîne schif bereiten.
Er ne wolde niwit beiten.
Daz der wunderlîche man
hîz, daz wart schiere getân.
Dô si ze schiffe quâmen,
ir rûder si nâmen
unde swaz si haben solden,
wande si varen wolden
in di starke vlûme.
dô mohten si vil kûme
wider dem strâme iht gevarn.
Dô leit dâ maneger mûter barn
angist unde pîne grôz,
wande daz wazzer starke vlôz.
Ouh mûweten daz gesinde
di vreislîchen winde
unde donre unde blicke.
Ouh nôte si dicke
regen hagel unde snê.
in wârt dicke vil wê
von unrehten gewidere.
Daz treib si sêre widere.
Si liden michil arbeit.
Si mohten ir manheit
niwit vil dâ geniezen.
Dô sâhen si vliezen
dar in obiz unde loub,
daz vil sûzlîchen rouch.
Daz loub was breit unde lânc.
Di dâ woneten in daz lânt,
dahten ir hûs dâ mite.
Des was dâre lântsite.
Des obizzis si wol genozzen.
Ouh quam dâ mite geflozzin
manic scône blûme
gele unde grûne.
Der viengen di hêren vil
unde heten si zô einen spile.
Dô di helede gemeit
irliden michil arbeit,
di mit dem wâge strebeten,
dô rou in, daz si lebeten.
Dô alexander daz gesach,
dô trôster si unde sprach:
 <
Gehabet iu wol, helede gût,
unde habet manlîchen mût.
Daz ist di rehte wârheit,
wir haben michil arbeit:
nû gehabit lânge
dar ûz an dem lânde
unde ouh in disen wâge
vil michil ungenâde
irliden lânc stucke.
Geschê uns daz gelucke,
daz wir mit siheiner wîs
bedwungen daz paradîs
unde di dâ wonent inne,
sô solde wir mit sinne
unde ouh mit grôzen êren
heim ze lânde kêren
unde leben vrôlîche.
Ih gelobe iu trûwelîche,
mir werde wol oder wê,
daz ih sint niemer mê
ne wille mit here
noh mit schilde noh mit spere
neheine burg mê gewinnen
noh urlûges beginnen.
Sint lâz ihz alliz an daz heil .>
Er nam behalben dô ein teil
sîner heimlîchen holden,
mit den er sprehen wolde.
Den sageter vil stille
allen sînen willen.
Zehant si dâr swôren,
daz si mit im vollenfûren,
ez gienc ze scaden oder ze vromen,
swîz joh darumbe mohte comen;
si wolden mit im blîben
ze tôde unde ze lîbe.
Dô vûren si mit sorgen
den âbunt unde den morgen
unde irliden manege grôze nôt.
Vil dicke sâgen si den tôt
vor irn ougen gereit.
Manic recke gemeit
lebete dâ mit pînen.
Alexander hiez dô sînen,
daz si balde vûren
unde er lide rûren.
Dô wart dâ manic wârer helit
genôtet unde gequelet,
wande si rûeten unde schielden,
daz si den lib behielden.
Swanne ze grôz was ir nôt
unde si wânden wesen tôt,
sô wurfen si ûz ir anker.
Mit manegen gedanken
wâren si dicke bevân,
waz si mohten âne gân.
Alse si dan gerûweten,
dar nâh si sih mûweten
unde vûren aber ûf baz.
Vor wâr sagen ih iu daz,
sô si ie lânger vûren,
sô si mûder wâren.
Dô di vil tumbe
lânge gevôren umbe
in dem wâge erre,
dô quâmen si sô verre,
daz die jene gesâgen,
di der schiffe pflâgen,
verjen unde stûren,
eine hêrlîche mûren,
di was lânc unde breit.
Des worden di hêren gemeit
sumelîche vil unfrô,
wande di mûre was vil hô,
gebûwit vil reine
von edelen gesteine.
lânge si dô vûren
bî der hôhen mûren
unde ne mohten nehein ende
an der steinwende
nêren gevinden.
Doch quam daz ingesinde
ubir lânc zeiner ture.
Dâ riefen si lânge vure.
Dô begunden si bôzen,
slân unde stôzen
mit grôzem unsinne.
Di sêlen dar inne
unde di engelische scare,
di ne nâmen des neheine ware.
Iedoh quam ein alt man
zô der ture gegân.
Der vrâgete si, waz si wolden.
Si sageten, daz si solden
lâzen ir singen
unde zins bringen
irem hêren alexandro.
Der man vrâgete si dô,
wer alexander waere.
Dô sageten si im ze mêre,
ez waere der alexander,
dem nehein man ander
an allen ertrîche
lebete gelîche.
Er waere rîche unde gût
unde hête manlîchen mût,
kûne unde êrhaft,
getrûwe unde wârhaft;
unde hête michelen gewalt:
im wâre velt unde walt
unde lânt unde mere
unde maneges rîchen kuningis here
al biz dar undertân.
Dô antworte der alde man
unde sprach: < ir mûzit beiten,
biz daz ih ûh bereiten.
Ih wil an disen stunden
mînen gesellen kunden
uheris hêren willen .>
Dô ginc er dane stille
unde merrete niwit lânge
unde quam wider gegangen.
Er sprach: < nû merket wol
di wort, di ih iu sagen sol.
Ir sult sagen alsô
dem hêren alexandro:
wî lânger alsus wil leben
unde nâch ungenâden streben.
Er was ubile bedâht,
daz er mit sîner heriscraft
heim sûhte di gotis kint,
di enbinnen diser mûren sint.
Ouh sult ir im sagen,
er muhte gerne mê gedagen
von sulher unmâze
unde varen sîne strâze.
Wil her den lîb behalden,
sô vare hine balde;
unde ob er wille genesen,
sô sal er ôtmûte wesen.
Er weiz daz wol âne wân,
er hât vil ubelis getân.
Wider got ist er sculdih,
unde got is vil geduldich.
Klaget er im sîne sculde,
got gibet im sîne hulde.
Wil er sih niht bekêre,
sîn scade wirt deste mêre.
Wes wênet alexander?
Ein man ist als ein ander
beide vleisc unde bein.
Sehet, bringet im disen stein.
Er is vil tûre.
Stark is sîn natûre.
ez wizzen lutzil lûte,
waz der stein bedûte.
Den gebet im an sîne hant
unde heizet im diz lânt
vil harte schiere rûmen,
er ne sol niwit sûmen.
Unde saget im dâ mite,
daz er wandele sîne site.
Swanne im wirt bescheinet,
waz der stein meinet,
sô mûz er sih gemâzen:
des ne mac er niht gelâzen .>
Sân nâh disen worten
gienc jener von der porten,
unde di boten karten dô
wider ze alexandro
unde gâben im den stein.
Ouh worden si des in ein,
daz si im sageten,
waz si vernomen habeten
unde wî ez in was comen.
dô er daz hete vernomen,
dô ginc er ze râte,
waz er dar umbe tâte.
Dô rieten di wîsen,
di in solden wîsen,
daz er sih bereite
unde niht lânger dâ ne beite
unde begundiz dâr rûmen
unde vûre in di vlûmen
wider heim ze lânde.
Dô sprâchen di wîgande,
di stolzen jungelinge:
 <
Ir ne hât zô disen dingen
uns nit wol gerâten.
Di ûh daz sprechen tâten,
di wâren ubile bedâht,
alse siz ouh hânt vure brâht.
Unse hêre alexander
der sol tûn ein ander,
er sol heizen stûren
sîn volc zû der mûren.
Wir sîn gûte knehte,
wir suln si âne vehten.
Di mûre sule wir brechen.
Unse hêre der sol rechen
dar an sînen anden.
ez wirt in ze scanden,
daz si in heim hiezen varn.
Der ne geniset nehein barn,
der dâ wonent innen
mûze wirs beginnen .>
Dô sprach der listige man:
 <
Wollet irs mînen rât hân,
sô râtih uns daz beste.
Wir sulen dise veste
mit allen êren lâzen
unde varen unse strâze;
wande si ist sô vast,
daz si ne vorhtent niht ein bast
uns noh alle di nû leben,
al wolden si dar zô streben;
wande di dar inne sint,
daz sint di wâren gotis kint.
Di beschirmet selbe got,
wande si leisten sîn gebot.
Dar umbe hât er in gegeben
daz unzeganclîche leben.
Ih ne wil ez niwit lânger helen,
wir suln uns alle bevelen
den sêlen unde der engele scharen,
daz si uns rûchen bewarn,
daz wir sundir mûwicheit
unde ân allirslahte herzeleit
unde sunder werltscande
comen heim ze lânde .>
Di hêren karten dô wider
unde vûren daz wazzer nider.
Dô si quâmen an daz lânt,
ûz gingen si zehant
unde rûmeten dâr schiere.
Si mûsten mit den tieren
unde mit den wurmen
in den wege sturmen.
Doch quâmen si ubir lânc
wider heim ze kriechlânt.
Dô was dâr manich kriech
alsô kranc unde alse siech,
alser waere verslagen.
Den môste man ze bette tragen.
Daz genozzen si der herevart.
Daz ir ie gedâht wart,
daz rou si dô ze spâte.
Dô hîz der künec drâte
wîte sagen mêre,
ob dihein man waere,
der im mohte bescheinen
di kraft von dem steine,
den wolder wol lônen;
daz swôr er bî der krônen.
Vil manege dare quâmen,
dô si daz vernâmen.
Di sageten, daz si wisten
di natûre unde di liste
von edelen gesteine
grôz unde kleine.
Itislîche jâhen,
dô si in gesâhen,
ez waere ein edele jâchant.
Ein ander sagete zehant,
ez waere ein karbunkel.
Der nacht ne waere nie sô tunkel,
er ne lûhte alsein sterre
nâh unde verre.
Der dritte sprach alsus:
 <
ez ist ein topatius;>
der vierde: < ein berillus;>
der vunfte: < ein ônichînus;>
der seste: < ein ametiste>,
er kante wol sîne liste.
Der sibende sprach: < ih bin gewis,
ez sî ein rehter jaspis .>
Der ahte sprach: < er is sô schîr,
ez ist ein edele saphîr;>
der nûnde: < ein krisolîtus;>
der zehende: < ein krisoprassus;>
der eilifte: < ein bdellius;>
der zwelifte: < ein sardonius .>
Sus sprâchen si besunder
manicfalden wunder.
Doch ne wiste ir neheiner
di kraft von dem steine
noh sîn geslehte.
Si tâten unrehte,
daz si solden liegen.
Si wânden betrîgen
den künec listiclîche.
Dô sagete man wêrlîche
dem hêren alexanderen
von einen anderen,
der waere ein jude vil alt,
sîn wîsheit wâre manicfalt,
unde wonete in sînen lânde.
Zehant er nâh den sande.
Dô der alte daz vernam,
dô hiez er, daz man im gewan
lûte, di in solden tragen.
Er was sô comen zô sînen tagen,
daz er niet ne mohte gân.
Daz hattim daz alder getân.
Dô trûch man den alden
ze hobe vil balde.
Dô in der künec gesach,
dô grûzter in unde sprach:
 <
Mir is gesaget, daz du sîs
in vil manegen dingen wîs
unde kunnes manege grôze list,
unde daz du der wîsisten bist
under dînen genôzen ein.
Nû bescowe rehte disen stein
unde zeige mir rehte
sînen art unde sîn geslehte
unde sîne natûre.
Man saget mir, er sî tûre .>
Der jude nam in in di hant.
Schiere heter erkant
sîn natûre unde sînen art.
Er sprach: < nû nist noh nie ne wart
nehein sîn gelîche
in allen ertrîche.
Er is tûre unde gût.
Er gibit harte stolzen mût
unde den alden di jugint.
Er hât vil manege tugint,
des sal man mir getrouwen.
Ouh muget ir ez wol scowen,
wande alsirz selbe habet gesehen,
sô mûzit ir mir jehen
der rehten wârheite .>
Dô hîz er im bereiten
eine wâge mit sinne.
Einehalb dar inne
legeter den tûren stein,
manegen guldînen zein
in di andren scale.
Der stein zucte si ze tale,
swî swâr sô si wâren;
daz sagih iu zewâren.
Dô hiez er, daz man solde
mê legen zô dem golde,
durch daz man irfunde,
waz der stein kunde.
Dô sîn gebot was irfolt,
dô swebete obene daz golt.
Der stein swebite under.
Daz was ein michil wunder.
Diz ist doch daz ir merken solt:
swaz man legete ûf daz golt,
daz swebete alliz obene.
Diu scale zouh ie nidene
mit dem tûren steine.
Er was zemâzen kleine
alse eines menschen ouge.
Dô hiez der jude tougen
mit dem golde rûmen
unde legete eine plûmen
unde erde ein kleine
wider deme steine,
dâ daz golt ê lac.
Dâ der künec zô sach,
der wîse alexander
unde manic man ander,
dâr zouh an der stunde
di vedere ze grunde
unde di erde, di dâ bî lach.
Ir iegelîcher dô jah
mannelîch besunder,
diz waere ein michel wunder.
Dô sprach der judische man:
 <
Wollent ir ez rehte verstân,
sô hîz got machen
sus wunderlîche sachen
dem kuninge ze lêren:
er irhûb sih grôzer êren.
Ouh sît ir algemeine
gemanet mit dem steine,
daz ir ûh nihtis ne verhebet
al di wîle di ir lebet.
Bewaret ûh von der girîcheit,
wande si machet manege herzeleit.
Wande swer sô giric wille wesen,
wî mach der iemer genesen?
Der lebet mit sorgen
den âbunt unde den morgen,
wî er des beginne,
daz er iemer gwinne
alliz, daz im zô veret,
daz verslindet er unde verzeret
unde ne wirt doch niemer vol.
Er is daz hellische hol,
daz noh nie ne wart sat
noh niemer werden ne mac;
alser gar verslindet,
swaz in zô gewendet.
Nû sehet, waz is ez dan?
Niwit andirs wan ein kranc man;
der glîchet dem steine,
der in der wâgen eine
sih selben nider druckete
unde daz golt ûf zuckete.
Ir wâret unwîse,
daz ir daz paradîse
wândet irvehten.
Doch wolde ûh unse trehten
lâzen besunder
scowen sîne wunder.
Doch ne muget ir niemer daz bewaren,
ir ne mûzet hine varen
unde mûzet verterben
unde wîslîche sterben.
Sô mûzet ir werden
geminget zô der erden.
Sus soldir hine rûmen.
Sô glîchet ir der plûmen,
di nider mit der erden ginc,
dâr si in der wâgen hinc
unde ûf zuckete den stein.
Nû nist uher nehein,
er ne habe gehôret rehte
des steines geslehte,
sîne lîhte unde sîne swâre
beide vil offinbâre.
Nû merket, waz ih iu kunden:
ir sult von uheren sunden
ûh schiere bekêren
unde sult êren
in allen uheren herzen got
unde leistet gerne sîn gebot.
Ir sult in minnen
mit allen uheren sinnen,
der ûh gewerden hiez
unde ûh biz here lîz
von sînen gnâden leben
unde der ûh allen hât gegeben
sin unde wîstûm,
êre unde rîchtûm
unde lûte unde lânt.
Nû stêt an uheris hêren hant,
der hie gagenwortich is,
des sît ir alle gwis,
manich kunincrîche.
Nû merkit al glîche,
swaz er hât oder kan.
Sô nist er niwit wene ein man,
sô mûz er verterben
unde ze jungist sterben:
er mach iemer niwit leben.
Waz hilfit im sîn lânge streben?
Ze lest mûz er doch werden
gemischet zô der erden.
Diz merke ouh, alexander,
noh mê dan ein ander,
unde lidige von vreisen
wituwen unde weisen,
unde kêre dîn gemûte
an allirslahte gûte,
sô dir begrîfe der tôt,
daz dih lidige von der nôt
got von himelrîche
unde dih in sîn rîche
mit sînen holden bestate,
unde sîner gnâde dih gesate .>
Dô dise wîslîche wort
der künec hete gehôrt,
dô teter hêrlîchen
unde gab grôzlîchen
dem alden unde mit sinnen
unde santin mit minnen
mit êren âne scande
wider heim ze lânde,
unde dâchte an sîne lêre
sint vorder mêre,
di wîle er hete den lîb,
unde êrete man unde wîb
baz dan er dar vore tete,
unde wandelte sîne site
unde sîn gemûte
in allirslahte gûte
unde plach gûter mâzen.
Ouh begunder lâzen
urlôge unde girîcheit
unde was mit zuhten gemeit,
unde berihte sîn rîche
vil hêrlîche
niwit lânger wene zwelif jâr.
Daz sult ir wizzen vor wâr.
Dô wart im vergeben.
Sint ne mohter niwit leben,
wandime sîn houbit gare zespielt.
Niwit mê er behîlt
allis des er ie beranc,
wene erden siben vôze lânc,
alse der armiste man,
der in die werlt ie bequam.
Nû ist diz liet ze ende comen.
Alle di ez habet vernomen,
beide man unde wîb,
denket an den êwigen lîb
unde an daz êwige leben.
Dar nâh sult ir iemer streben.
Lâzet alle girîcheit
unde habet iemer arbeit
umbe daz himelrîche.
Got der ist sô rîche,
er mach iu wol gelônen
mit der himelischen krônen.
Bûzet uher sunden,
wande ir ne wizzit niwit di stunden,
daz ir hine sult varn.
Durch daz sult ir ûh bewarn
di wîle, di ir hie sît,
unde vorhten got in alle zît,
daz ir mit vrouweden mûzet varn
zô der himelischen scaren
beide hêren unde vrouwen,
unde ir dâ mûzet scowen
unde haben daz êwige lôn
deum deorum in syon.
