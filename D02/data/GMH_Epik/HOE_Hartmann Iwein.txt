Swer an rehte güete
wendet sîn gemüete,
dem volget Saelde und êre.
des gît gewisse lêre
künec Artûs der guote,
der mit rîters muote
nâch lobe kunde strîten.
er hât bî sînen zîten
gelebet alsô schône
daz er der êren krône
dô truoc und noch sîn name treit.
des habent die wârheit
sîne lantliute:
sî jehent er lebe noch hiute:
er hât den lop erworben,
ist im der lîp erstorben,
sô lebet doch iemer sîn name.
er ist lasterlîcher schame
iemer vil gar erwert,
der noch nâch sînem site vert.
Ein rîter, der gelêret was
und ez an den buochen las,
swenner sîne stunde
niht baz bewenden kunde,
daz er ouch tihtennes pflac
daz man gerne hoeren mac,
dâ kêrt er sînen vlîz an:
er was genant Hartman
und was ein Ouwaere,
der tihte diz maere.
Ez hete der künec Artûs
ze Karidôl in sîn hûs
zeinen pfingesten geleit
nâch rîcher gewonheit
ein alsô schoene hôchzît
daz er vordes noch sît
deheine schoener nie gewan.
deiswâr dâ was ein boeser man
in vil swachem werde:
wan sich gesament ûf der erde
bî niemens zîten anderswâ
sô manec guot ritter alsô dâ.
ouch wart in dâ ze hove gegeben
in allen wîs ein wunschleben:
in liebte hof und den lîp
manec maget und wîp,
die schoensten von den rîchen.
mich jâmert waerlîchen,
und hulfez iht, ich woldez clagen,
daz nû bî unseren tagen
selch vröude niemer werden mac
der man ze den zîten pflac.
doch müezen wir ouch nû genesen.
ich enwolde dô niht sîn gewesen,
daz ich nû niht enwaere,
dâ uns noch mit ir maere
sô rehte wol wesen sol:
dâ tâten in diu werc vil wol.
Artûs und diu künegîn,
ir ietwederz under in
sich ûf ir aller willen vleiz.
dô man des pfingestages enbeiz,
männeclîch im die vröude nam
der in dô aller beste gezam.
dise sprâchen wider diu wîp,
dise banecten den lîp,
dise tanzten, dise sungen,
dise liefen, dise sprungen,
dise hôrten seitspil,
dise schuzzen zuo dem zil,
dise redten von seneder arbeit,
dise von grôzer manheit.
Gâwein ahte umb wâfen:
Keiî leite sich slâfen
ûf den sal under in:
ze gemache âne êre stuont sîn sin.
Der künec und diu künegîn
die heten sich ouch under in
ze handen gevangen
und wâren ensament gegangen
in eine kemenâten dâ
und heten sich slâfen sâ
mê durch geselleschaft geleit
dan durch deheine trâkheit.
si entsliefen beidiu schiere.
do gesâzen ritter viere,
Dodines und Gâwein,
Segremors und Îwein,
ouch was gelegen dâ bî
der zuhtlôse Keiî
ûzerhalp bî der want:
daz sehste was Kâlogrenant.
der begunde in sagen ein maere,
von grôzer sîner swaere
und von deheiner sîner vrümekheit.
dô er noch lützel hete geseit,
dô erwachte diu künegîn
und hôrte sîn sagen hin in.
sî lie ligen den künec ir man
und stal sich von im dan,
und sleich zuo in sô lîse dar
daz es ir deheiner wart gewar,
unz si in kam vil nâhen bî
und viel enmitten under sî.
niwan eine Kâlogrenant,
der spranc engegen ir ûf zehant,
er neic ir und enpfienc sî.
do erzeicte aber Keiî
sîn alte gewonheit:
im was des mannes êre leit,
und beruoft in drumbe sêre
und sprach im an sîn êre.
Er sprach" hêr Kâlogrenant,
uns was ouch ê daz wol erkant
daz under uns nieman waere
sô höfsch und als êrbaere
als ir waenet daz ir sît.
des lâzen wir iu den strît
vor allen iwern gesellen,
ob wir selbe wellen:
iuch dunket des man süln iu lân.
ouch solz mîn vrouwe dâ vür hân:
sî taete iu anders gewalt:
iwer zuht ist sô manecvalt,
und ir dunket iuch sô volkomen.
deiswâr ir hât iuch an genomen
irne wizzet hiute waz.
unser deheiner was sô laz,
heter die künegîn gesehen,
im waer diu selbe zuht geschehen
diu dâ iu einem geschach.
sît unser keiner sîne sach,
od swie wir des vergâzen,
daz wir stille sâzen,
dô möht ouch ir gesezzen sîn. "
des antwurt im diu künegîn.
Sî sprach" Keiî, daz ist dîn site,
und enschadest nieman mê dâ mite
danne du dir selbem tuost,
daz du den iemer hazzen muost
deme dehein êre geschiht.
du erlâst dîns nîdes niht
daz gesinde noch die geste:
der boeste ist dir der beste
und der beste der boeste.
eins dinges ich dich troeste:
daz man dirz immer wol vertreit,
daz kumt von dîner gewonheit,
daz dûs die boesen alle erlâst
und niwan haz ze den vrumen hâst.
dîn schelten ist ein prîsen
wider alle die wîsen.
dune hetest diz gesprochen,
du waerst benamen zebrochen;
und waere daz, weiz got, vil wol,
wan du bist bitters eiters vol,
dâ dîn herze inne swebet
und wider dînen êren strebet. "
Keiî den zorn niht vertruoc,
er sprach" vrouwe, es ist genuoc.
ir habt mirs joch ze vil gesaget:
und het irs ein teil verdaget,
daz zaeme iwerm namen wol.
ich enpfâhe gerne, als ich sol,
iwer zuht und iwer meisterschaft:
doch hât sî alze grôze kraft.
ir sprechet alze sêre
den rittern an ir êre.
wir wârens an iu ungewon:
ir werdet unwert dervon.
ir strâfet mich als einen kneht.
gnâde ist bezzer danne reht.
ich enhân iu selhes niht getân.
irn möhtet mich wol leben lân:
und waer mîn schulde groezer iht,
sô belibe mir der lîp niht.
vrouwe, habet gnâde mîn.
und lât sus grôzen zorn sîn.
iwer zorn ist ze ungenaedeclich:
nien brechet iwer zuht durch mich.
mîn laster wil ich vertragen,
daz ir ruochet gedagen.
ich kume nâch mînen schulden
gerne ze sînen hulden:
nû bitet in sîn maere,
des ê begunnen waere,
durch iwer liebe volsagen.
man mac vil gerne vor iu dagen. "
Sus antwurte Kâlogrenant
" ez ist umb iuch alsô gewant
daz iu daz nieman merken sol,
sprechet ir anders danne wol.
mir ist ein dinc wol kunt:
ezn sprîchet niemannes munt
wan als in sîn herze lêret:
swen iwer zunge unêret,
dâ ist daz herze schuldec an.
in der werlte ist manec man
valsch und wandelbaere,
der gerne biderbe waere,
wan daz in sîn herze enlât.
swer iuch mit lêre bestât,
deist ein verlorniu arbeit.
irn sult iwer gewonheit
durch nieman zebrechen.
der humbel der sol stechen:
ouch ist reht daz der mist
stinke swâ der ist:
der hornûz der sol diezen.
ich enmöhte niht geniezen
iwers lobes und iwer vriuntschaft,
wan iwer rede hât niht kraft:
ouch enwil ich niht engelten
swaz ir mich muget schelten.
warumbe solt ir michs erlân?
ir hât ez tiurerm man getân.
doch sol man ze dirre zît
und iemer mêre swâ ir sît
mînes sagennes enbern:
mîn vrouwe sol mich des gewern
daz ichs mit hulden über sî. "
dô sprach der hêrre Keiî
" nû enlânt disen hêrren
mîne schulde niht gewerren:
wan dien hânt wider iuch niht getân.
mîn vrouwe sol iuch niht erlân
irn saget iwer maere;
wan ez niht reht waere,
engultens alle sament mîn. "
dô sprach diu guote künegîn
" hêrre Kâlogrenant,
nû ist iu selbem wol erkant,
und sît erwahsen dâ mite,
daz in sîn boese site
vil dicke hât entêret
und daz sich nieman kêret
an deheinen sînen spot.
ez ist mîn bete und mîn gebot
daz ir saget iwer maere;
wandez sîn vröude waere,
heter uns die rede erwant. "
dô sprach Kâlogrenant
" Swaz ir gebietet, daz ist getân.
sît ir michs niht welt erlân,
sô vernemet ez mit guotem site,
und mietet mich dâ mite:
ich sag iu deste gerner vil,
ob manz ze rehte merken wil.
man verliuset michel sagen,
man enwellez merken und dagen.
maneger biutet diu ôren dar:
ern nemes ouch mit dem herzen war,
sone wirt im niht wan der dôz,
und ist der schade alze grôz:
wan si verliesent beide ir arbeit,
der dâ hoeret und der dâ seit.
ir muget mir deste gerner dagen:
ich enwil iu keine lüge sagen.
Ez geschach mir, dâ von ist ez wâr,
es sint nû wol zehen jâr
daz ich nâch âventiure reit,
gewâfent nâch gewonheit,
ze Breziljân in den walt.
dâ wâren die wege manecvalt:
dô kêrt ich nâch der zeswen hant
ûf einen stîc den ich dâ vant.
der wart vil rûch und enge:
durch dorne und durch gedrenge
sô vuor ich allen den tac,
daz ich vür wâr wol sprechen mac
daz ich sô grôze arbeit
nie von ungeverte erleit.
und dô ez an den âbent gienc,
einen stîc ich dô gevienc:
der truoc mich ûz der wilde,
und kam an ein gevilde.
dem volget ich eine wîle,
niht vol eine mîle,
unz ich eine burc ersach:
dar kêrt ich durch mîn gemach.
ich reit gegen dem bürgetor:
dâ stuont ein rîter vor.
er hete, den ich dâ stânde vant,
einen mûzerhabech ûf der hant:
diz was des hûses hêrre.
und als er mich von verre
zuo ime sach rîten,
nune mohter niht erbîten
und enlie mir niht die muoze
daz ich zuo sînem gruoze
volleclîchen waere komen,
erne hete mir ê genomen
den zoum und den stegereif.
und alser mich alsô begreif,
do enpfienc er mich als schône
als im got iemer lône.
Nû hienc ein tavel vor dem tor
...
...
an zwein ketenen enbor:
dâ sluoc er an daz ez erhal
und daz ez in die burc erschal.
dar nâch was vil unlanc
unz daz dort her vür spranc
des wirtes samenunge,
schoene und junge
junkhêrren und knehte,
gecleidet nâch ir rehte:
die hiezen mich willekomen sîn.
mînes rosses und mîn
wart vil guot war genomen.
und vil schiere sach ich komen,
dô ich in die burc gienc,
ein juncvrouwen diu mich enpfienc:
ich gihe noch als ich dô jach,
daz ich nie schoener kint gesach.
diu entwâfente mich.
und einen schaden clage ich
des enwunder nieman,
daz der wâfenriemen
alsô rehte lützel ist,
daz sî niht langer vrist
mit mir solde umbe gân.
ez was ze schiere getân:
ich enruochte, soldez iemer sîn.
ein scharlaches mäntelîn
daz gap sî mir an.
ich unsaeliger man,
daz sî mîn ouge ie gesach,
dô uns ze scheidenne geschach.
Wir zwei beliben eine.
nû verstuont sich wol diu reine
daz ich gerne bî ir was:
an ein daz schoeneste gras
daz diu werlt ie gewan,
dâ vuorte sî mich an,
ein wênec von den liuten baz.
daz liez ich weizgot âne haz.
hie vant ich wîsheit bî der jugent,
grôze schoene und ganze tugent.
sî saz mir güetlichen bî:
und swaz ich sprach, daz hôrte sî
und antwurt es mit güete.
ezn betwanc mîn gemüete
und bekumbert mînen lîp
nie sô sêre maget noch wîp
und getuot ouch lîhte nimer mê.
ouwê immer und ouwê,
waz mir dô vröuden benam
ein bote der von dem wirte kam!
der hiez uns beidiu ezzen gân.
dô muose ich rede und vröude lân.
Dô ich mit ir ze tische gienc,
der wirt mich anderstunt enpfienc.
ezn gebôt nie wirt mêre
sînem gaste groezer êre.
er tete den stîgen und den wegen
manegen güetlîchen segen,
die mich gewîset heten dar.
hie mite sô übergulterz gar,
daz er mich ir nie verstiez
und mich sô güetlichen liez
mit der juncvrouwen ezzen.
ouch enwart dâ niht vergezzen
wirn heten alles des die kraft
daz man dâ heizet wirtschaft.
man gap uns spîse, diu was guot,
dâ zuo den willigen muot.
Dô wir mit vröuden gâzen
und dâ nâch gesâzen,
und ich im hâte geseit
daz ich nâch âventiure reit,
des wundert in vil sêre,
und jach daz im nie mêre
dehein der gast waere komen
von dem er haete vernomen
daz er âventiure suochte,
und bat daz ich des geruochte,
swenn ich den wec dâ wider rite,
daz ich in danne niht vermite.
dâ wider het ich deheinen strît:
ich lobet ez und leistez sît.
Dô slâfennes zît wart,
do gedâht ich an mîne vart.
und dô ich niene wolde
noch belîben solde,
dô wart der rîterlîchen maget
von mir gnâde gesaget
ir guoten handelunge.
diu süeze und diu junge
diu lachet und neic mir.
seht, dô muose ich von ir.
daz gesinde daz bevalch ich gote:
ze mînes wirtes gebote
dâ bôt ich mich vil dicke zuo.
dan schiet ich und reit vil vruo
ze walde von gevilde.
dâ râmet ich der wilde
und vant nâch mitten morgen
in dem walde verborgen
ein breitez geriute
âne die liute.
dâ gesach ich mir vil leide
ein swaere ougenweide,
aller der tiere hande
die man mir ie genande,
vehten und ringen
mit eislîchen dingen.
dâ vâhten mit grimme
mit griulîcher stimme
wisente und ûrrinder.
dô gehabt ich hinder,
und rou mich daz ich dar was komen.
und heten sî mîn war genomen,
sone triut ich mich anders niht erwern,
wan ich bat mich got genern.
vil gerne wold ich von dan.
do gesach ich sitzen einen man
in almitten under in:
daz getrôste mir den sin.
dô ich aber im nâher kam
und ich sîn rehte war genam,
dô vorht ich in alsô sêre
sam diu tier, oder mêre.
sîn menneschlîch bilde
was anders harte wilde:
er was einem Môre gelîch,
michel und als eislîch
daz ez nieman wol geloubet.
zewâre im was sîn houbet
groezer dan einem ûre.
ez hete der gebûre
ein ragendez hâr ruozvar:
daz was im vast und gar
verwalken zuo der swarte
an houbet und an barte,
sîn antlütze was wol ellen breit,
mit grôzen runzen beleit
ouch wâren im diu ôren
als einem walttôren
vermieset zewâre
mit spannelangem hâre,
breit alsam ein wanne.
dem ungevüegen manne
wâren granen und brâ
lanc rûch und grâ;
diu nase als einem ohsen grôz,
kurz, wît, niender blôz:
daz antlütze dürre und vlach;
ouwî wie eislîch er sach!
diu ougen rôt, zornvar.
der munt hâte im gar
bêdenthalp diu wangen
mit wîte bevangen.
er was starke gezan,
als ein eber, niht als ein man:
ûzerhalp des mundes tür
rageten sî im her vür,
lanc, scharpf, grôz, breit.
im was daz houbet geleit
daz im sîn rûhez kinnebein
gewahsen zuo den brüsten schein.
sîn rücke was im ûf gezogen,
hoveroht und ûz gebogen.
er truoc an seltsaeniu cleit:
zwô hiute het er an geleit:
die heter in niwen stunden
zwein tieren abe geschunden.
er truoc einn kolben alsô grôz
daz mich dâ bî im verdrôz.
dô ich im alsô nâhen kam
daz er mîn wol war genam,
zehant sach ich in ûf stân
und nâhen zuo mir gân.
weder wider mich sîn muot
waere übel oder guot,
desn weste ich niht die wârheit,
und was iedoch ze wer bereit.
weder er ensprach noch ich.
dô er sweic, do versach ich mich
daz er ein stumbe waere,
und bat mir sagen maere.
ich sprach "bistu übel oder guot? "
er sprach" swer mir niene tuot,
der sol ouch mich ze vriunde hân. "
" mahtû mich danne wizzen lân,
waz crêatiure bistû? "
" ein man, als du gesihest nû. "
" nû sage mir waz dîn ambet sî. "
" dâ stân ich disen tieren bî. "
" nû sage mir, tuont sî dir iht? "
" sî lobetenz, taet ich in niht. "
" entriwen vürhtent sî dich? "
" ich pflige ir, und sî vürhtent mich
als ir meister und ir hêrren. "
" sage, waz mac in gewerren
dîn meisterschaft und dîn huote,
sine loufen nâch ir muote
ze walde und ze gevilde?
wan ich sihe wol, sî sint wilde,
sine erkennent man noch sîn gebot.
ich enwânde niht daz âne got
der gewalt iemen töhte
der sî betwingen möhte
âne sloz und âne bant. "
er sprach" mîn zunge und mîn hant,
mîn bete und mîn drô,
die hânt mirs gemachet sô
daz sî bibende vor mir stânt
und durch mich tuont und lânt.
swer ouch anders under in
solde sîn als ich bin,
der waere schiere verlorn. "
" hêrre, vürhtents dînen zorn,
sô gebiut in vride her ze mir. "
er sprach" niene vürhte dir:
sine tuont dir bî mir dehein leit.
nû hân ich dir vil gar geseit
swes du geruochtest vrâgen:
nune sol dich niht betrâgen,
dune sagest mir waz du suochest.
ob du iht von mir geruochest,
daz ist allez getân. "
ich sprach" ich wil dich wizzen lân,
ich suoche âventiure. "
dô sprach der ungehiure
" âventiure? waz ist daz? "
" daz wil ich dir bescheiden baz.
nû sich wie ich gewâfent bin:
ich heize ein riter und hân den sin
daz ich suochende rîte
einen man der mit mir strîte,
der gewâfent sî als ich.
daz prîset in, und sleht er mich:
gesige aber ich im an,
sô hât man mich vür einen man,
und wirde werder danne ich sî.
sî dir nû nâhen oder bî
kunt umb selhe wâge iht,
des verswîc mich niht,
und wîse mich dar,
wand ich nâch anders nihte envar. "
Alsus antwurt er mir dô
" sît dîn gemüete stât alsô
daz du nâch ungemache strebest
und niht gerne sanfte lebest,
ich engehôrte bî mînen tagen
selhes nie niht gesagen
waz âventiure waere:
doch sag ich dir ein maere,
wil du den lîp wâgen,
sone darftû niht mê vrâgen.
hie ist ein brunne nâhen bî
über kurzer mîle drî:
zewâre und kumestû dar
und tuostû im sîn reht gar,
tuostû dan die widerkêre
âne grôze dîn unêre,
sô bistû wol ein vrum man:
dâne zwîvel ich niht an.
waz vrumt ob ich dir mêre sage?
ich weiz wol, und bistû niht ein zage,
sô gesihestû wol in kurzer vrist
selbe waz diu rede ist.
Noch hoere waz sîn reht sî.
dâ stât ein capelle bî:
diu ist schoene und aber cleine.
kalt und vil reine
ist der selbe brunne:
in rüeret regen noch sunne,
nochn trüebent in die winde.
des schirmet im ein linde,
daz nie man schoener gesach:
diu ist sîn schate und sîn dach.
si ist breit hôch und alsô dic
daz regen noch der sunnen blic
niemer dar durch enkumt:
irn schadet der winter noch envrumt
an ir schoene niht ein hâr,
sine stê geloubet durch daz jâr.
und ob dem brunne stât ein
harte zierlîcher stein,
undersatzt mit vieren
marmelînen tieren:
der ist gelöchert vaste.
ez hanget von einem aste
von golde ein becke her abe:
jane waen ich niht daz iemen habe
dehein bezzer golt danne ez sî.
diu keten dâ ez hanget bî,
diu ist ûz silber geslagen.
wil du danne niht verzagen,
sone tuo dem becke niht mê,
giuz ûf den stein der dâ stê
dâ mite des brunnen ein teil:
deiswâr, sô hâstû guot heil,
gescheidestû mit êren dan. "
hin wîste mich der waltman
einen stîc ze der winstern hant:
ich vuor des endes und vant
der rede eine wârheit
als er mir hete geseit,
und vant dâ grôz êre.
man gehoeret nimer mêre,
diu werlt stê kurz oder lanc,
sô wünneclîchen vogelsanc
als ich ze der linden vernam,
dô ich derzuo geriten kam.
der ie gewesen waere
ein tôtriwesaere,
des herze waere dâ gevreut.
sî was mit vogelen bestreut
daz ich der este schîn verlôs
und ouch des loubes lützel kôs.
dern wâren niender zwêne gelîch:
ir sanc was sô mislîch,
hôch und nidere.
die stimme gap in widere
mit gelîchem galme der walt.
wie dâ sanc sange galt!
den brunnen ich dar under sach,
und swes der waltman mir verjach.
ein smâreides was der stein:
ûz iegelîchem orte schein
ein alsô gelpfer rubîn,
der morgensterne möhte sîn
niht schoener, swenner ûf gât
und in des luftes trüebe lât.
Dô ich daz becke hangen vant,
dô gedâht ich des zehant,
sît ich nâch âventiure reit,
ez waere ein unmanheit
obe ich dô daz verbaere
ich enversuochte waz daz waere;
und riet mir mîn unwîser muot,
der mir vil dicke schaden tuot,
daz ich gôz ûf den stein.
do erlasch diu sunne diu ê schein,
und zergienc der vogelsanc,
als ez ein swaerez weter twanc.
diu wolken begunden
in den selben stunden
von vier enden ûf gân:
der liehte tac wart getân
daz ich die linden kûme gesach.
grôz ungnâde dâ geschach.
vil schiere dô gesach ich
in allen enden umbe mich
wol tûsent tûsent blicke:
dar nâch sluoc alsô dicke
ein alsô kreftiger donerslac
daz ich ûf der erde gelac.
sich huop ein hagel und ein regen,
wan daz mich der gotes segen
vriste von des weters nôt,
ich waere der wîle dicke tôt:
daz weter wart als ungemach
daz ez den walt nider brach.
was iender boum dâ sô grôz
daz er bestuont, der wart blôz
und loubes alsô laere
als er verbrennet waere.
swaz lebete in dem walde,
ez entrünne danne balde,
daz was dâ zehant tôt.
ich hete von des weters nôt
mich des lîbes begeben
und enahte niht ûf mîn leben,
und waere ouch sunder zwîvel tôt:
wan daz der hagel und diu nôt
in kurzer wîle gelac,
und begunde liehten der tac.
Dô diu vreise zergienc
und ez ze wetere gevienc,
waer ich gewesen vür wâr
bî dem brunnen zehen jâr,
ich enbegüzze in niemer mê:
wan ich hetez baz gelâzen ê.
die vogele kâmen widere:
ez wart von ir gevidere
diu linde anderstunt bedaht:
sî huoben aber ir süezen braht
und sungen verre baz dan ê.
mirn wart dâ vor nie sô wê,
desn waer nû allez vergezzen.
alsus het ich besezzen
daz ander paradîse.
die selben vröude ich prîse
vür alle die ich ie gesach.
jâ wând ich vröude âne ungemach
unangestlîchen iemer hân:
seht, dô trouc mich mîn wân.
Mir nâhte laster und leit.
nû seht wâ dort her reit
ein rîter: des geverte
was grimme und alsô herte
daz ich des wânde ez waere ein her.
iedoch bereite ich mich ze wer.
sîn ors was starc, er selbe grôz;
des ich vil lützel genôz.
sîn stimme lûte sam ein horn:
ich sach wol, im was an mich zorn.
als ab ich in einen sach,
mîn vorhte und mîn ungemach
wart gesenftet iedoch,
und gedâhte ze lebenne noch,
und gurte mînem orse baz.
dô ich dâ wider ûf gesaz,
dô was er komen daz er mich sach.
vil lûte rief er und sprach,
dô er mich aller verrest kôs
" rîter, ir sît triwelôs.
mirn wart von iu niht widerseit,
und habent mir lasterlîchez leit
in iwer hôchvart getân.
nû wie sihe ich mînen walt stân!
den habent ir mir verderbet
und mîn wilt ersterbet
und mîn gevügele verjaget.
iu sî von mir widersaget:
ir sult es mir ze buoze stân
od ez muoz mir an den lîp gân.
daz kint daz dâ ist geslagen,
daz muoz wol weinen und clagen:
alsus clag ich von schulden.
ich enhân wider iwern hulden
mit mînem wizzen niht getân:
âne schulde ich grôzen schaden hân.
hien sol niht vrides mêre wesen:
wert iuch, ob ir welt genesen. "
Dô bôt ich mîn unschulde
und suochte sîne hulde:
wan er was merre danne ich.
done sprach er niht wider mich,
wan daz ich mich werte,
ob ich mich gerne nerte.
dô tete ich daz ich mohte,
daz mir doch lützel tohte.
ich tjostierte wider in:
des vuort er mîn ors hin.
daz beste heil daz mir geschach,
daz was daz ich mîn sper zebrach.
vil schône sazte mich sîn hant
hinder daz ors ûf daz lant,
daz ich vil gar des vergaz
ob ich ûf ors ie gesaz.
er nam mîn ors und lie mich ligen.
mir was gelückes dâ verzigen.
done muote mich niht sô sêre,
ern bôt mir nie die êre
daz er mich wolde ane gesehen.
dô im diu êre was geschehen,
do gebârter rehte diu gelîch
als im aller tägelîch
zehenstunt geschaehe alsame.
der prîs was sîn, und mîn diu schame.
swaz ich doch lasters dâ gewan,
dâ was ich ein teil unschuldec an.
mir was der wille harte guot:
done mohten mir diu werc den muot
an im niht volbringen:
des muose mir misselingen.
Dô mir des orses wart verzigen,
ich enmoht niht imer dâ geligen:
dô geruocht ich gân von dan
als ein êrlôser man
und saz aber zuo dem brunnen.
der unzuht sult ir mich verkunnen.
swie niugerne ich anders sî,
und saez ich iemer dâ bî,
ich enbegüzze in nîemer mêre:
ich engalt es ê sô sêre.
Dô ich gnuoc lange dâ gesaz
und betrahte daz
waz mir ze tuonne waere,
mîn harnasch was ze swaere
daz ichz gânde niht enmohte getragen:
nû waz mag ich iu mêre sagen?
wan ich schuttez abe und gie dan.
ich genâdelôser man
gedâhte war ich kêrte,
unz mich mîn herze lêrte,
daz mir an mînen wirt geriet,
von dem ich des morgens schiet.
swie ich dar kam gegangen,
ich enwart niht wirs enpfangen
danne ouch des âbents dô ich reit:
daz machet aber sîn hövescheit.
waer mir diu êre geschehen
als ich in dem laster wart gesehen,
mîn handelunge waer gnuoc guot.
alsus trôstens mir den muot,
er und mîn juncvrouwe.
daz sî got iemer schouwe!
Ich hân einem tôren glîch getân,
diu maere der ich laster hân,
daz ich diu niht kan verdagen:
ich enwoldes ouch ê nie gesagen.
waere mir iht baz geschehen,
des hôrtent ir mich ouch nû jehen.
sî iwer deheinem geschehen baz,
ob er nû welle, der sage ouch daz. "
Dô rechent der hêrre Îwein
ze künneschaft under in zwein:
er sprach" neve Kâlogrenant,
ez rîchet von rehte mîn hant
swaz dir lasters ist geschehen.
ich wil ouch varn den brunnen sehen,
und waz wunders dâ sî. "
dô sprach aber Keiî
ein rede diu im wol tohte;
wan ers niht lâzen mohte,
geschach ie man dehein vrümekheit,
ezn waer im doch von herzen leit.
" ez schînet wol, wizze Krist,
daz disiu rede nâch ezzen ist.
irn vastet niht, daz hoer ich wol.
wînes ein becher vol
der gît, daz sî iu geseit,
mêre rede und manheit
dan vierzec und viere
mit wazzer oder mit biere.
sô diu katze gevrizzet vil,
zehant sô hebet sî ir spil:
hêrre Îwein, alsô tuot ir.
rât ich iu wol, sô volget mir.
iu ist mit der rede ze gâch:
slâfet ein lützel darnâch.
troume iu danne iht swâre,
sô sult irs iu zewâre
nemen eine mâze.
oder vart iwer strâze
mit guotem heile,
und gebet mir niht ze teile
swaz iu dâ êren geschiht,
und enzelt mir halben schaden niht. "
" hêr Keiî, "sprach diu künegîn,
" iwer zunge müez gunêret sîn.
diu allez guot gar verdaget
und niwan daz allerboeste saget
des iwer herze erdenken kan.
doch waen ich dar an
der zungen unrehte tuo:
iwer herze twinget sî darzuo.
dazn dunket deheiner schalkheit ze vil:
nû muoz sî sprechen swaz ez wil.
ich enmac sî niht gescheiden,
wan übel geschehe in beiden.
ich wil iu daz zewâre sagen,
dem ir den vater hetet erslagen,
dern vlizze sich des niht mêre
wie er iu alle iwer êre
benaeme, danne sî dâ tuot.
iu habt ez eine, werdez iu guot. "
hêr Îwein lachet und sprach
" vrouwe, mirn ist niht ungemach
swaz mir hêr Keiî sprîchet:
ich weiz wol daz er rîchet
an mir mîn ungewizzenheit.
im ist mîn unvuoge leit:
dien wold er mich niht verdagen.
ouch kan erz mir wol undersagen
mit selher vuoge als er ie pflac,
die nieman wol gezürnen mac.
mîn hêr Keiî der ist sô wîs
und hât selch êre und selhen prîs
daz man in gerne hoeren sol;
und hân ich nû wâr, daz wizzet ir wol.
ich wil des iemer sîn ein zage
daz ich im sîniu wort vertrage.
ouch enhebet er niht den strît
der den êrsten slac gît:
unz in der ander vertreit,
sô ist der strît hin geleit.
ich enwil mich mit dem munde
niht gelîchen dem hunde,
der dâ wider grînen kan,
sô in der ander grînet an. "
Hie was mit rede schimpfes vil.
ouch hete der künec ûf sîn zil
geslâfen und erwachte sâ,
und enlac ouch niht langer dâ.
er gienc hin ûz zuo in zehant,
dâ er sî sament sitzen vant.
sî sprungen ûf: daz was im leit
und zurnde durch gesellekheit:
wander was in weizgot verre
baz geselle dan hêrre.
er saz zuo in dâ nider.
diu künegîn saget im her wider
Kâlogrenandes swaere
und älliu disiu maere.
Nû hete der künec die gewonheit
daz er niemer deheinen eit
bî sînes vater sêle swuor
wan des er benamen volvuor.
Uterpandragôn was er genant.
bî im swuor er des zehant
daz hiez er über al sagen
daz er in vierzehen tagen
und rehte an Sant Jôhannes naht
mit aller sîner maht
zuo dem brunnen wolde komen.
dô sî daz heten vernomen,
daz dûhte si rîterlich und guot.
wan dar stuont ir aller muot.
ich enweiz wem liebe dran geschach:
ez was dem hern Îwein ungemach,
wand er sich hete an genomen
daz er dar eine wolde komen.
er gedâhte" ich enmac daz niht bewarn,
und wil der künec selbe varn,
mirn werde mîn rîterschaft benomen.
mir sol des strîtes vür komen
mîn hêr Gâwein:
des enist zwîvel dehein,
als schiere sô er des strîtes gert,
ern werdes vür mich gewert.
entriwen ez sol anders varn:
ich kan daz harte wol bewarn,
swer vierzehen tage erbîtet,
daz er vor mir niht enstrîtet.
wan ich sol in disen drin tagen
des endes varn, und nieman sagen,
in den walt ze Breziljân,
suochen unz ich vunden hân
den stîc den Kâlogrenant
sô engen und sô rûhen vant.
und dâ nâch sol ich schouwen
die schoenen juncvrouwen,
des êrbaeren wirtes kint,
diu beidiu alsô hövesch sint.
sô gesihe ich, swenne ich scheide dan,
den vil ungetânen man
der dâ pfliget der tiere.
dar nâch sô sihe ich schiere
den stein und den brunnen:
des müezen sî mir gunnen
daz ich in eine begieze,
ich engeltes oder genieze.
desn wirt nû nieman zuo gedâht
unz ichz habe volbrâht:
bevindent sîz sô ez ergât,
des wirt danne guot rât. "
Alsus stal er sich dan
und warp rehte als ein man
der êre mit listen
kunde gewinnen und vristen,
und kam dâ er die knappen vant.
den besten nam er dâ zehant,
den er niht verdagete.
vil stille er im sagete
daz er im sîn gereite
ûf sîn pfärit leite:
er wolde ze velde rîten
und sîn dâ ûze bîten
unz erm sîn harnasch braehte nâch.
er sprach" nû lâ dir wesen gâch,
und sich daz dûz wol verdagest.
zewâre ob dûz iemen sagest,
sô ist iemer gescheiden
diu vriuntschaft under uns beiden. "
Sus reit er ûz und liez in dâ.
vil schiere brâhter im hin nâ
sîn ors und sîn îsengewant.
nû wâfent er sich zehant,
er saz ûf und reit
nâch wâne in grôz arbeit,
und erstreich grôze wilde,
walt und gevilde,
unz er den engen stîc vant
den sîn neve Kâlogrenant
alsô kûme durch gebrach.
ouch leit er grôzen ungemach
unz daz er ûz ze velde kam.
die guoten herberge er dô nam,
daz im von wirte selch gemach
eines nahtes nie geschach.
des morgens schiet er von dan
und vant den griulîchen man
ûf einem gevilde
stân bî sînem wilde
und vor sînem aneblicke
segent er sich vil dicke,
daz got sô ungehiure
deheine crêatiure
geschepfen ie geruochte.
der bewîst in des er suochte.
Vil schiere sach hêr Îwein
den boum, den brunnen, den stein,
und gehôrte ouch den vogelsanc.
dô was sîn twelen unlanc
unz daz er ûf den stein gôz.
dô kam ein siusen und ein dôz
und ein selch weter dar nâch
daz in des dûhte daz im ze gâch
mit dem giezen waer gewesen:
wan er entriute niemer genesen,
Dô daz weter ende nam,
dô hôrter daz geriten kam
des selben waldes hêrre.
der gruozt in harte verre
als vîent sînen vîent sol:
ouch verstuont sich hêr Îwein wol
daz er sich weren solde,
ob er niht dulden wolde
beide laster und leit.
ir ietweder was gereit
ûf des anderen schaden:
sî hete beide überladen
grôz ernest und zorn.
sî nâmen diu ors mitten sporn:
sus was in zuo ein ander ger.
ir ietweder sîn sper
durch des andern schilt stach
ûf den lîp daz ez zebrach
wol ze hundert stücken.
dô muosen si beide zücken
diu swert von den sîten.
hie huop sich ein strîten
daz got mit êren möhte sehen,
und solt ein kampf vor im geschehen.
über die schilte gienc diu nôt,
den ir ietweder vür bôt,
die wîle daz die werten:
sî wurden ab mit den swerten
zehouwen schiere alsô gar
daz si ir bêde wurden bar.
Ich machte des strîtes harte vil
mit worten, wan daz ich enwil,
als ich iu bescheide.
sî wâren dâ beide,
und ouch nieman bî in mê
der mir der rede gestê.
spraeche ich, sît ez nieman sach,
wie dirre sluoc, wie jener stach:
ir einer wart dâ erslagen:
dern mohte niht dâ von gesagen:
der aber den sige dâ gewan,
der was ein sô hövesch man,
er hete ungerne geseit
sô vil von sîner manheit
dâ von ich wol gemâzen mege
die mâze ir stiche und ir slege.
wan ein dinc ich iu wol sage,
daz ir deweder was ein zage,
wan dâ ergienc wehselslege gnuoc,
unz daz der gast dem wirte sluoc
durch den helm einen slac
zetal unz dâ daz leben lac.
und alser der tôtwunden
rehte het enpfunden,
dô twanc in des tôdes leit
mêre dan sîn zageheit
daz er kêrte und gap die vluht.
hêr Îwein jaget in âne zuht
engegen sîner burc dan.
ez het der halptôte man
ze vliehen einen gereiten muot:
ouch was sîn ors alsô guot
daz er vil nâch was komen hin.
do gedâht hêr Îwein, ob er in
niht erslüege od vienge,
daz ez im danne ergienge
als im hêr Keiî gehiez,
der niemens ungespottet liez:
und waz im sîn arbeit töhte,
sô er mit nieman enmöhte
erziugen dise geschiht
wan dâne was der liute niht:
sô spraecher im an sîn êre.
des begunder im vil sêre
ze slage mite gâhen,
unz sî die burc sâhen.
Nune was diu burcstrâze
zwein mannen niht ze mâze:
sus vuoren si in der enge
beide durch gedrenge
unz an daz palas. dâ vor
was gehangen ein slegetor:
dâ muose man hin durch varn
und sich vil wol bewarn
vor der selben slegetür,
daz man den lîp dâ niht verlür.
sweder ros od man getrat
iender ûz der rehten stat,
daz ruorte die vallen und den haft
der dâ alle dise kraft
und daz swaere slegetor
von nidere ûf habte enbor:
sô nam ez einen val
alsô gâhes her zetal
daz im nieman entran.
sus was beliben manec man.
dâ reit der wirt vor im in.
der hete die kunst und den sin
daz im dâ von niht arges enwar:
wander meistert ez dar.
ez was swaere und sneit
sô sêre daz ez niht enmeit
ezn schriete îsen und bein.
nune kunde sich hêr Îwein
niht gehüeten dâ vor
und valte daz tor,
und sluoc zen selben stunden
dem wirte eine wunden,
und genas als ich iu sage.
er hete sich nâch dem slage
hin vür geneiget und ergeben:
alsus beleip im daz leben,
dô daz tor her nider sleif,
deiz im den lîp niht begreif
und sluoc, als ich vernomen habe,
daz ros ze mittem satel abe,
und schriet die swertscheide
und die sporn beide
hinder der versenen dan:
er genas als ein saelec man.
Dô im daz ros tôt gelac,
done mohter, als er ê pflac,
niht vürbaz gejagen:
ouch het er den wirt erslagen.
der vlôch noch den ende vor
durch ein ander slegetor
und liez daz hinder ime nider:
done mohte der gast vür noch wider.
sus was mîn hêr Îwein
zwischen disen porten zwein
beslozzen und gevangen.
swie sêre im missegangen
an der vancnüsse waere,
doch was sîn meistiu swaere
daz er im vor dan
alsô lebendec entran.
Ich wil iu von dem hûse sagen
dâ er inne was beslagen.
ez was, als er sît selbe jach,
daz er sô schoenez nie gesach
weder vor des noch sît,
hôch vest und wît,
gemâlet gar von golde.
swer darinne wesen solde
âne vorhtlîche swaere,
den dûhtez vröudebaere.
dô suochter wider und vür
und envant venster noch tür
dâ er ûz möhte.
nû gedâhter waz im töhte.
dô er mit selhen sorgen ranc,
dô wart bî im niht über lanc
ein türlîn ûf getân:
dâ sach er zuo im ûz gân
eine rîterlîche maget,
enhete sî sich niht verclaget.
diu sprach zem êrsten niht mê
wan" ouwê, rîter, ouwê!
daz ir her komen sît,
daz ist iwer jungestiu zît.
ir habet mînen herrn erslagen.
man mac sô jaemerlîchez clagen
an mîner lieben vrouwen
und an dem gesinde schouwen,
und sô grimmeclîchen zorn,
daz ir den lîp hânt verlorn.
daz sî iuch nû niht hânt erslagen,
daz vristet niwan daz clagen
daz ob mînem hêrren ist:
sî slahent iuch ab an dirre vrist. "
Er sprach" sô ensol ich doch den lîp
niht verliesen als ein wîp:
michn vindet nieman âne wer. "
si sprach" got sî der iuch ner:
ern beschirme iuch eine, ir sît tôt.
doch gehabte sich ze grôzer nôt
nie man baz danne ir tuot:
ir sît benamen wol gemuot.
des sol man iuch geniezen lân.
swie leide ir mir habt getân,
ich enbin iu doch niht gehaz,
und sage iu mêre umbe waz.
Mîn vrouwe hete mich gesant
ze Britanje in daz lant.
dâ gesprach ich den künec von ir:
hêrre, daz geloubet mir,
ich schiet alsô von dan
daz mir dâ nie dehein man
ein wort zuo gesprach.
ich weiz doch wol daz ez geschach
von mîner unhövescheit.
alsô het ich ûf geleit,
ich enwaere ir gruozes niht sô wol wert,
als man dâ ze hove gert:
ich weiz wol, des engalt ich.
hêrre, do gruoztet ir mich,
und ouch dâ nieman mêre.
do erbutet ir mir die êre
der ich iu hie lônen sol.
hêrre, ich erkenn iuch wol:
iwer vater was, deist mir erkant,
der künec Urjên genant.
ir sult vor schaden sicher sîn:
hêr Îwein, nemet diz vingerlîn.
ez ist umben stein alsô gewant:
swer in hât in blôzer hant,
den mac nieman, al die vrist
unz er in blôzer hant ist,
gesehen noch gevinden.
sam daz holz under der rinden,
alsam sît ir verborgen:
irn durfet niht mê sorgen. "
Alsus gap sîz im hin.
nû stuont ein bette dâ bî in:
daz was berihtet alsô wol
als ein bette beste sol,
daz nie künec bezzer gewan:
dâ hiez sî in sitzen an.
und dô er was gesezzen,
sî sprach" welt ir iht ezzen? "
er sprach" gerne, der mirz gît. "
sî gienc und was in kurzer zît
her wider komen und truoc
guoter gâchspîse gnuoc:
des saget er ir gnâde und danc.
dô er gâz und getranc,
dô huopz gesinde grôzen schal
ze bêden porten über al,
als sîz im niht wolden vertragen
der in den hêrren hete erslagen.
Sî sprach" hêr Îwein, hoeret ir?
sî suochent iuch, nû volget mir,
und enkumt niht ab dem bette.
iu stât diz dinc ze wette
niwan umbe daz leben.
den stein den ich iu hân gegeben,
den besliezet in iwer hant.
des sî mîn sêle iwer pfant
daz iu niht leides geschiht,
wande iuch vürnamens nieman siht.
nû wâmite möht iu wesen baz,
dan dazs iu alle sint gehaz,
und ir sî seht bî iu stân
und drônde umbe iuch gân,
und sî doch sô erblindent
daz si iwer niene vindent,
und sît doch rehte under in.
ouch tragent sî in vür iuch hin,
sîne liebe gesellen,
als si in begraben wellen,
mînen hêrren, ûf der bâre.
sô beginnent si iuch zewâre
in manegen ende suochen:
desn durfet ab ir niht ruochen.
tuont alsus und sît genesen:
ich entar niht langer bî iu wesen.
und vunden sî mich hinne,
daz kaeme uns zungewinne. "
Sus hete sî urloup genomen.
die liute die dâ wâren komen
zuo dem vordern bürgetor,
die vunden dâ vor
daz ros halbez abe geslagen.
wer moht in daz dô widersagen?
wan sî wolten daz gewis hân,
und wurde diu porte ûf getân,
daz si in dar inne vunden.
in vil kurzen stunden
brâchens beide porte dan,
und envunden doch dâ nieman
wanz halbe ors innerhalp der tür
von mitteme satele hin vür.
do begunden sî von zorne toben
und got noch den tiuvel loben.
sî sprâchen" warst der man komen,
oder wer hât uns benomen
diu ougen und die sinne?
er ist benamen hinne:
wir sîn mit gesehenden ougen blint.
ez sehent wol alle die hinne sint:
ezn waer dan cleine als ein mûs,
unz daz beslozzen waer diz hûs,
sone möht niht lebendes drûz komen:
wie ist uns dirre man benomen?
swie lange er sich doch vriste
mit sînem zouberliste,
wir vinden in noch hiute.
suochent, guote liute,
in winkeln und under benken.
erne mac des niht entwenken
erne müeze her vür. "
sî verstuonden im die tür.
Ein dinc was ungewärlich:
sî giengen slahende umbe sich
mit swerten sam die blinden.
solden si in iemer vinden,
daz heten sî ouch dô getân.
daz bette enwart des niht erlân
sîne ersuochtenz under im gar.
bî sîner genist nim ich war,
unz der man niht veige enist,
sô nert in vil cleiner list.
Dô er in disen sorgen saz,
nû widervuor im allez daz
daz im sîn vriunt diu guote maget
vordes hete gesaget.
er sach zuo im gebâret tragen
den wirt den er dâ hete erslagen,
und nâch der bâre gienc ein wîp,
daz er nie wîbes lîp
alsô schoenen gesach.
von jâmer sî vürder brach
ir hâr und diu cleider.
ezn dorfte nie wîbe leider
ze dirre werlte geschehen:
wand sî muose tôten sehen
einen den liebesten man
den wîp ze liebe ie gewan.
ezn möhte niemer dehein wîp
gelegen an ir selber lîp
von clage selhe swaere,
der niht ernest waere,
ez erzeicten ir gebaerde
ir herzen beswaerde
an dem lîbe und an der stimme.
von ir jâmers grimme
sô viel sî dicke in unmaht:
der liehte tac wart ir ein naht.
sô sî wider ûf gesach
und weder gehôrte noch ensprach,
sone sparten ir die hende
daz hâr noch daz gebende.
swâ ir der lîp blôzer schein,
dâ ersach sî der hêr Îwein:
dâ was ir hâr und ir lîch
sô gar dem wunsche gelîch
daz im ir Minne
verkêrten die sinne,
daz er sîn selbes gar vergaz
und daz vil kûme versaz
sô sî sich roufte und sluoc.
vil ungerne er ir daz vertruoc:
sô wolder dar gâhen
und ir die hende vâhen,
daz sî sich niht enslüege mê.
im tete der kumber alsô wê
an dem schoenen wîbe
daz erz an sînem lîbe
gerner haete vertragen.
sîn heil begunder gote clagen,
daz ir ie dehein ungemach
von sînen schulden geschach.
sô nâhen gienc im ir nôt,
in dûhte des daz sîn tôt
unclägelîcher waere
dan ob sî ein vinger swaere.
Nû ist uns ein dinc geseit
vil dicke vür die wârheit,
swer den andern habe erslagen,
und wurder vür in getragen,
swie langer dâ vor waere wunt,
er begunde bluoten anderstunt.
nû seht, alsô begunden
im bluoten sîne wunden,
dô man in in daz palas truoc:
wan er was bî im der in sluoc.
dô daz diu vrouwe rehte ersach,
sî ruofte sêre und sprach
" er ist zewâre hinne
und hât uns der sinne
mit zouber âne getân. "
die ê daz suochen heten lân,
die begunden suochen anderstunt.
daz bette wart vil dicke wunt,
und durch den kulter, der dâ lac,
gie manec stich und slac:
ouch muoser dicke wenken.
in winkeln und under benken
suochten sin mitten swerten,
wand sî sîns tôdes gerten
alsam der wolf der schâfe tuot.
von zorne tobet in der muot.
Ze gote huop diu vrouwe ir zorn.
sî sprach" hêrre, ich hân verlorn
vil wunderlîchen mînen man:
dâ bistû eine schuldec an.
du hetest an in geleit
die kraft und die manheit
daz im von gehiuren dingen
nie mohte misselingen.
ez ist niwan alsô komen:
der im den lîp hât genomen,
daz ist ein unsihtic geist.
got hêrre, wie wol du weist,
swer ez anders waere
niwan ein zouberaere,
des heter sich vil wol erwert.
im was eht dirre tôt beschert.
diz hoeret er und ist uns bî.
nû kieset hie wie küener sî:
sît er mînen hêrren hât erslagen,
wie mac er dar an verzagen
ern lâze sich ouch ein wîp sehen?
wand waz möht im von der geschehen? "
Dô sî gesuochten genuoc
und in sîn stein des übertruoc
daz im niht arges geschach,
wand in dâ nieman ensach,
do gelac daz suochen under in.
ir tôten truogen sî hin
ze münster, dâ manz ambet tete
mit vollem almuosen und mit gebete.
dar nâch truogen si in ze grabe.
von ir grôzen ungehabe
wart dâ ein jaemerlîcher schal.
diu juncvrouwe sich dô stal
von dem gesinde dan
und gruozte den verborgen man
und trôst in als ein hövesch maget.
ouch enwas hêr Îwein niht verzaget:
im hete diu Minne einen muot
gegeben, als sî manegem tuot,
daz er den tôt niht entsaz.
doch hal er die maget daz
daz er sîner vîendinne
truoc sô grôze Minne.
Er gedâhte" wie gesihe ich sî? "
nû was im sô nâhen bî
diu stat dâ man in leite,
daz er sam gereite
hôrte alle ir swaere
sam er under in waere.
mit listen sprach er alsô
" ouwê, diz volc ist starke unvrô:
mir gât ze herzen ir clage
nâher danne ich iemen sage.
möht ez mit vuoge geschehen,
sô wold ich harte gerne sehen
ir gebaerde und ir ungehabe,
die ich dâ hoere bî dem grabe. "
Die rede meinder niender sô:
wan ern gaebe drumbe niht ein strô,
ob sî mit glîchem valle
dâ zehant alle
laegen ûf der bâren,
die dâ gesinde wâren,
âne die vrouwen eine.
ouch enwas diu nôt niht cleine,
daz er sî hôrte und niene sach.
nû buozte si im den ungemach,
wande sî nâch sîner bete
ein venster ob im ûf tete,
und liez si in wol beschouwen.
nû sach er die vrouwen
von jâmer lîden michel nôt.
sî sprach" geselle, an dir ist tôt
der aller tiureste man,
der rîters namen ie gewan,
van manheit und von milte.
ezn gereit nie mit schilte
dehein rîter alsô volkomen.
ouwê wie bistû mir benomen?
ich enweiz warumbe oder wie.
der tôt möhte an mir wol hie
büezen swaz er ie getete,
und gewerte mich einer bete,
daz er mich lieze varn mit dir.
waz sol ich, swenne ich dîn enbir?
waz sol mir guot und lîp?
waz sol ich unsaelic wîp?
ouwê daz ich ie wart geborn!
ouwê wie hân ich dich verlorn?
ouwê, trûtgeselle.
got versperre dir die helle
und gebe dir durch sîne kraft
der engel genôzschaft:
wan du waer ie der beste. "
ir jâmer was sô veste
daz sî sich roufte und zebrach.
dô daz hêr Îwein ersach,
dô lief er gegen der tür,
als er vil gerne hin vür
zuo ir wolde gâhen
und ir die hende vâhen.
Dô daz diu juncvrouwe ersach,
sî zôch in wider und sprach
" saget, wâ welt ir hin,
oder wâ habt ir den sin
genomen der iu diz geriet?
nû ist vor der tür ein michel diet:
diu ist iu starke erbolgen.
irn wellent mir volgen,
sô habt ir den lîp verlorn. "
alsus erwant in ir zorn.
sî sprach" wes was iu gedâht?
waer iwer gedanc volbrâht,
sone hetent ir niht wol gevarn.
ich entrûwe iu den lîp niht bewarn,
ezn sî dan iwer wille.
durch got sitzent stille.
er ist ein vil wîser man
der tumben gedanc verdenken kan
mit wîslîcher getât:
swes sin aber sô stât
daz er an allen dingen
wil volbringen
mit den werken sînen muot,
daz enist niht halbez guot.
gedenket ir deheiner tumpheit,
der muot sî gar hin geleit:
hât ab ir deheinen wîsen muot,
den volvüeret, daz ist guot.
hêrre, ich muoz iuch eine lân
und vil drâte wider gân
hin zuo dem gesinde.
ich vürhte, man bevinde
daz ich zuo iu gegangen bin.
vermissent sî mîn under in,
sô verdenkent sî mich sâ. "
hin gie sî und liez in dâ.
Swie im sîne sinne
von der kraft der Minne
vil sêre waeren überladen,
doch gedâht er an einen schaden,
daz er niht überwunde
den spot den er vunde,
sô er sînen gelingen
mit deheinen schînlichen dingen
ze hove erziugen möhte,
waz im danne töhte
älliu sîn arbeit.
er vorhte eine schalkheit:
er weste wol daz Keiî
in niemer gelieze vrî
vor spotte und vor leide.
dise sorgen beide
die tâten im gelîche wê.
vil schiere wart des einen mê:
vrou Minne nam die obern hant,
daz sî in vienc und bant.
si bestuont in mit überkraft,
und twanc in des ir meisterschaft
daz er herzeminne
truoc sîner vîendinne,
diu im ze tôde was gehaz.
ouch wart diu vrouwe an im baz
gerochen danne ir waere kunt:
wan er was toetlichen wunt.
die wunden sluoc der minnen hant.
ez ist der wunden alsô gewant,
sî wellent daz sî langer swer
dan diu von swerte oder von sper:
wan swer von wâfen wirt wunt,
der wirt schiere gesunt,
ist er sînem arzte bî:
und wellnt daz disiu wunde sî
bî ir arzte der tôt
und ein wahsendiu nôt.
Ê hâte sich diu Minne
nâch swachem gewinne
geteilet an manege arme stat,
dar ir nieman enbat:
von danne nam sî sich nû gar
und kêrte sich dar
mit aller ir kraft,
ze diu daz ir meisterschaft
dâ deste merre waere.
ein dinc ist clagebaere:
sît Minne kraft hât sô vil
daz sî gewaltet swem sî wil
und alle künege die nû sint
noch lîhter twinget danne ein kint,
sô ist sî einer swachen art,
daz si ie sô diemüete wart
daz sî iht boeses ruochet
und sô swache stat suochet,
diu ir von rehte waere
smaehe und unmaere.
sî ist mit ir süeze
vil dicke under vüeze
der schanden gevallen,
als der zuo der gallen
sîn süezez honec giuzet
und der balsem vliuzet
in die aschen von des mannes hant:
wan daz wurde allez baz bewant.
doch enhât sî hie niht missetân:
wir suln sî genesen lân.
si erwelte hie nû einen wirt
deiswâr von dem sî niemer wirt
geswachet noch gunêret.
si ist rehte zuo gekêret:
si belîbet hie mit êren:
sus solde sî zuo kêren.
Dô man den wirt begruop, dô schiet
sich diu riwige diet.
leien und pfaffen
die vuoren ir dinc schaffen:
diu vrouwe beleip mit ungehabe
alters eine bî dem grabe.
dô sî hêr Îwein eine ersach
und ir meinlich ungemach,
ir starkez ungemüete
und ir staete güete,
ir wîplîche triwe
und ir senlîche riwe,
dô minnet er sî deste mê,
und im wart nâch ir alsô wê
daz diu Minne nie gewan
groezern gewalt an deheinem man.
er gedâhte in sînem muote
" ei hêrre got der guote,
wer gît mir sô starke sinne
daz ich die sô sêre Minne
diu mir zem tôde ist gehaz?
od wie möhte sich gevüegen daz
daz sî mir gnaedec würde
nâch alsô swaerer bürde
mîner niwen schulde?
ich weiz wol daz ich ir hulde
niemer gewinnen kan:
nû sluoc ich doch ir man.
Ich bin ouch ze sêre verzaget,
daz ich mir selbe hân versaget.
nû weiz ich doch ein dinc wol,
des ich mich wol troesten sol:
und wirt mîn vrou Minne
rehte ir meisterinne
als sî mîn worden ist,
ich waene sî in kurzer vrist
ein unbillîche sache
wol billîch gemache.
ezn ist nie sô unmügelich,
bestât sî sî alsô mich
und raetet ir her ze mir,
swie gar ich nû ir hulde enbir,
und het ich ir leides mê getân,
sî müese ir zorn allen lân
und mich in ir herze legen.
vrou Minne muoz sî mir bewegen:
ich entrûwe mit mîner vrümekheit
ir niemer benemen ir leit.
weste sî ouch welche nôt
mich twanc ûf ir hêrren tôt,
sô wurdes deste bezzer rât,
und weste si wie mîn muot stât,
daz ich ze wandel wil geben
mich selben und mîn leben.
Sît nû diu Minne und ir rât
sich mîn underwunden hât,
sô hât sî michel reht dâ zuo
daz sî der zweier einez tuo,
daz si ir râte her ze mir
od mir den muot beneme von ir:
wan ich bin anders verlorn.
daz ich ze vriunde hân erkorn
mîne tôtvîendinne,
dazn ist niht von mînem sinne:
ez hât ir gebot getân:
dâ von sol sî mich niht lân
als unbescheidenlich under wegen.
ouwî wan wolde sî nû pflegen
gebaerde nâch ir güete!
vröude und guot gemüete
daz zaeme mîner vrouwen baz
dan dazs ir selber ist gehaz.
die marter und die arbeit
die sî an sich selben leit,
die sold ich billîcher enpfân.
ouwê waz hât ir getân
ir antlütze und ir schoeniu lîch,
der ich nie niht sach gelîch?
ich enweiz waz sî zewâre
an ir goltvarwem hâre
und an ir selber rîchet,
daz sî den lîp zebrîchet.
dâ ist sî selbe unschuldec an:
ouwê jâ sluoc ich den man.
disiu zuht und dirre gerich
gienge billîcher über mich:
ouch taete sî got erkennen daz
mir an mîn selbes lîbe baz.
ouwê daz diu guote
in selhem unmuote
ist sô rehte wünneclîch!
nû wem waere sî gelîch,
enhete sî dehein leit?
zewâre got der hât geleit
sîne kunst und sîne kraft,
sînen vlîz und sîne meisterschaft,
an disen lobelîchen lîp:
ez ist ein engel und niht ein wîp. "
hêr Îwein saz verborgen
in vröuden und in sorgen.
im schuof daz venster guot gemach,
des er genôz daz er sî sach:
dâ wider vorhter den tôt.
sus heter wünne und nôt.
er saz dâ und sach sî an
unz an die wîle daz sî dan
wider durch daz palas gie.
ouwî wie kûme er daz verlie,
dô er sî vür sich gân sach,
daz er niht wider sî ensprach!
dô muoserz doch durch vorhte lân.
die porte wurden zuo getân,
dâ sî durch was gegangen:
und er was alsô gevangen
daz im aber diu ûzvart
anderstunt versperret wart.
daz was im alsô maere,
wan ob ietweder porte waere
ledeclîchen ûf getân,
und waerer dâ zuo ledec lân
aller sîner schulde
alsô daz er mit hulde
vüere swar in dûhte guot,
sone stuont doch anders niht sîn muot
niwan ze belîbenne dâ.
waer er gewesen anderswâ,
sô wolder doch wider dar.
sîn herze stuont niender anderswar
niwan dâ er sî weste:
diu stat was im diu beste.
Sus was mîn hêr Îwein
mit disen noeten zwein
sêre betwungen.
swie wol im was gelungen,
sô waerer doch gunêret,
waer er ze hove gekêret
âne geziuc sîner geschiht:
wan man geloubet es im niht.
do begunde in dô an strîten
zuo den andern sîten
daz im gar unmaere
älliu diu êre waere
diu im anders möhte geschehen,
ern müese sîne vrouwen sehen,
von der er was gevangen.
schiere kam gegangen
diu guote maget diu sîn pflac.
sî sprach" ich waene ir swaeren tac
und übele zît hinne traget. "
er sprach" daz sî iu widersaget:
wan ich engewan liebern tac nie. "
" liebern tac? saget, hêrre, wie
mac sich daz gevüegen?
wan die iuch gerne slüegen,
die seht ir hie umbe iuch gân:
mac ein man danne hân
guoten tac und senfte zît
der ûf den lîp gevangen lît,
ern waere danne des tôdes vrô? "
er sprach" mîn muot stât niender sô
daz ich gerne waere tôt,
und vreu mich doch in mîner nôt,
und hân daz hiute getân
und hân ouch noch ze vröuden wân. "
Dô ez ir halbez wart gesaget,
do erkande wol diu wîse maget
daz er ir vrouwen meinde,
als sî im sît bescheinde.
sî sprach" ir muget wol wesen vrô:
wan ich gevüegez wol alsô
mit etelîchem dinge
daz ich iuch hinnen bringe
noch oder vruo verholne. "
er sprach" vüer ich verstolne
ze vüezen von hinnen,
des müese ich wol gewinnen
laster und unêre:
swenn ich von hinnen kêre,
daz bevindet allez diz lant. "
sî sprach, und nam in bî der hant,
" deiswâr ich enheize iuch niender varn
und wil iu gerne bewarn
den lîp sô ich beste kan.
mîn hêr Îwein, nû gât dan
dâ inwer gewarheit bezzer sî. "
und vuorte in nâhen dâ bî
dâ im allez guot geschach.
sî schuof im allen den gemach
des im zem lîbe nôt was:
sî pflac sîn daz er wol genas.
Dô er guot gemach gewan,
dô gienc sî von im dan
und tete daz durch allez guot:
vil starke ranc dar nâch ir muot
daz er hêrre wurde dâ.
zuo ir vrouwen gienc sî sâ:
der was sî heimlîch genuoc,
sô daz sî gar mit ir truoc
swaz sî tougens weste,
ir diu naehest und diu beste.
ir râtes und ir lêre
gevolgete sî mêre
dan aller ir vrouwen.
sî sprach" nû sol man schouwen
alrêrst iwer vrümekheit
dar an daz ir iwer leit
rehte und redelîchen traget.
ez ist wîplich daz ir claget,
und muget ouch ze vil clagen.
uns ist ein vrumer hêrre erslagen:
nû mac iuch got wol stiuren
mit einem alsô tiuren. "
" meinstuz sô? "" vrouwe, jâ. "
" wâ waere der? "" eteswâ. "
" du tobest, oder ez ist dîn spot.
und kêrte unser hêrre got
allen sînen vlîz dar an,
ern gemachte niemer tiurern man.
dâ von sol sich mîn senediu nôt,
ob got wil, unz an mînen tôt
nimer volenden:
den tôt sol mir got senden,
daz ich nâch mînem hêrren var.
du verliusest mich gar,
ob du iemer man gelobest
neben im: wan du tobest. "
Dô sprach aber diu maget
" iu sî doch ein dinc gesaget,
daz man iedoch bedenken sol,
ir vervâhetz übel oder wol.
ezn ist iu niender sô gewant,
irn wellet iwern brunnen und daz lant
und iwer êre verliesen,
sô müezet ir etewen kiesen
der iun vriste und bewar.
manec vrum rîter kumt noch dar
der iuch des brunnen behert,
enist dâ nieman der in wert.
und ein dinc ist iu unkunt:
ez wart ein bote an dirre stunt
mînem hêrren gesant:
dô er in dô tôten vant
und iuch in selher swaere,
do versweic er iuch daz maere
und bat aber michz iu sagen
daz nâch disen zwelf tagen
und in kurzerme zil
der künec Artûs wil
zuo dem brunnen mit her.
enist dan nieman der in wer,
sô ist iwer êre verlorn.
habt ab ir ze wer erkorn
von iwerm gesinde deheinen man,
dâ sît ir gar betrogen an.
und waere ir aller vrümekheit
an ir einen geleit,
dazn waer noch niht ein vrum man.
swelher sich daz nimet an
daz er der beste sî von in,
dern getar niemer dâ hin
dem brunnen komen ze wer.
sô bringet der künec Artûs ein her,
die sint zen besten erkorn
die ie wurden geborn.
vrouwe, durch daz sît gemant,
welt ir den brunnen und daz lant
niht verliesen âne strît,
sô warnet iuch der wer enzît,
und lât iwern swaeren muot.
ich enrâtez iu niwan durch guot. "
Swie sî ir die wârheit
ze rehte hete underseit
und sî sich des wol verstuont,
doch tete sî sam diu wîp tuont:
" sî widerredent durch ir muot
daz sî doch ofte dunket guot.
daz sî sô dicke brechent
diu dinc diu sî versprechent,
dâ schiltet sî vil maneger mite:
sô dunketz mich ein guot site.
er missetuot, der daz seit,
ez mache ir unstaetekheit:
ich weiz baz wâvonz geschiht
daz man sî alsô dicke siht
in wankelm gemüete:
ez kumt von ir güete.
man mac sus übel gemüete
wol bekêren ze güete
und niht von guote
bringen ze übelem muote.
diu wandelunge diu ist guot:
ir deheiniu ouch anders niht entuot.
swer in danne unstaete giht,
des volgaere enbin ich niht:
ich wil in niwan guotes jehen.
allez guot müez in geschehen.
Diu vrouwe jaemerlîchen sprach
" nû clag ich gote mîn ungemach,
daz ich nû niht ersterben mac.
daz ich iemer deheinen tac
nâch mînem hêrren leben sol,
dâ mite enist mir doch niht wol.
und möht ich umben tôt mîn leben
âne houbetsünde gegeben,
des wurd ich schiere gewert,
od ich envunde mezzer noch swert.
ob ich des niht gerâten kan
ich enmüeze mit einem andern man
mînes hêrren wandel hân,
sone wilz diu werlt sô niht verstân
als ez doch gote ist erkant:
der weiz wol, ob mîn lant
mit mir bevridet waere,
daz ichs benamen enbaere.
nû rât mir, liebe, waz ich tuo,
hoeret dehein rât dâ zuo.
sît ich âne einen vrumen man
mîn lant niht bevriden kan,
sô gewinn ich gerne einen,
und anders deheinen,
den ich sô vrumen erkande
daz er mînem lande
guoten vride baere
und doch mîn man niht waere. "
Sî sprach" daz sî iu widerseit.
wer waer der sich sô grôz arbeit
iemer genaeme durch iuch an,
erne waere iwer man?
ir sprechet eht als ein wîp.
gebet ir im guot und lîp,
ir muget ez dannoch heizen guot
oberz willeclîchen tuot.
nû habent ir schoene und jugent,
geburt rîcheit und tugent
und muget einen alsô biderben man
wol gewinnen, obs iu got gan.
nune weinet niht mêre
und gedenket an iwer êre:
zewâre, vrouwe, des ist nôt.
mîn hêrre ist vür sich einen tôt:
waent ir daz älliu vrümekheit
mit im ze grabe sî geleit?
zewâre des enist niht,
wand man noch hundert ritter siht
die alle tiurre sint dan er
ze swerte ze schilte und ze sper. "
" du hâst zewâre misseseit. "
" vrouwe, ich hân die wârheit. "
" der zeige mir doch einen. "
" liezet ir iwer weinen,
deiswâr ich vunden iu harte wol. "
" ich enweiz waz ich dir tuon sol:
wan ez dunket mich unmügelich.
sich, got der gebezzer dich,
ob du mir nû liegest
und mich gerne triegest. "
" vrouwe, hân ich iu gelogen,
sô bin ich selbe betrogen.
nû bin ich ie mit iu gewesen
und muoz ouch noch mit iu genesen:
verriet ich iuch, waz wurde mîn?
nû müezt ir mîn rihtaere sîn:
nû erteilet mir ir sît ein wîp,
swâ zwêne vehtent umbe den lîp,
weder tiurre sî der dâ gesige
od der dâ sigelôs gelige. "
" der dâ gesiget, sô waen ich. "
" vrouwe, ez ist niht waenlich:
wan ez ist gar diu wârheit.
als ich iu nû hân geseit,
rehte alsô hât ein man
gesiget mînem hêrren an.
daz wil ich wol mit iu gehaben:
wan ir habet in begraben.
ich erziuges nû genuoc,
der in dâ jagete und sluoc,
der ist der tiurer gewesen:
mîn hêrre ist tôt und er genesen. "
Daz was ir ein herzeleit,
daz sî deheiner vrümekheit
iemen vür ir hêrren jach.
mit unsiten si ir zuo sprach
und hiez si enwec strîchen:
sine woltes nämelîchen
niemer mêre gesehen.
sî sprach" mir mac wol geschehen
von mînen triwen arbeit
und doch niemer dehein herzeleit,
wan ich sî gerne lîden wil.
zewâre ich bin gerner vil
durch mîne triwe vertriben
dan mit untriwen beliben.
vrouwe, nû gân ich von iu hin:
und sô ich hin vertriben bin,
sô nemet durch got in iwern muot
waz iu sî nütze und guot.
daz ich iu ê gerâten hân,
daz hân ich gar durch guot getân:
und got vüege iu heil und êre,
gesehe ich iuch niemer mêre. "
Sus stuont sî ûf und gie dan
zuo dem verborgen man.
dem brâhtes boesiu maere,
daz ir vrouwe waere
unbekêriges muotes:
sine kunde si deheines guotes
mit nihte überwinden:
sine möhte dâ niht vinden
niwan zorn und drô.
des wart hêr Îwein unvrô.
diu maget und hêr Îwein
begunden ahten under in zwein
daz sîz noch versuochten baz,
ob sî ir vrouwen haz
bekêrte mit guote
ze senfterem muote.
Dô diu vrouwe ir maget vertreip
und sî eine beleip,
dô begundes sêre riwen
daz sî ir grôzen triwen
wider sî sô sêre engalt,
wand sî ir vluochet und sî schalt.
si gedâhte" waz hân ich getân!
ich solde sî geniezen lân
daz sî mir wol gedienet hât.
ich weiz wol daz sî mir den rât
niwan durch alle triwe tete.
swâ ich gevolget ir bete,
daz enwart mir nie leit,
und hât mir ouch nû wâr geseit.
ich erkenne nû lange wol ir muot:
sî ist getriwe und guot.
ich hân sî übele lâzen.
ich möhte wol verwâzen
mîne zornige site:
wan dâ gewinnet nieman mite
niwan schande und schaden.
ich solde sî her wider laden:
daz kaeme mir vil lîhte baz.
ich was ir âne schult gehaz.
mîn hêrre was biderbe genuoc:
aber jener der in dâ sluoc,
der muose tiurre sîn dan er:
erne het in anders her
mit gewalte niht gejaget.
sî hât mir dar an wâr gesaget.
Swer er ist der in sluoc,
wider den hân ich schulde gnuoc
daz ich im vîent sî:
ouch stât unschulde dâ bî,
der ez rehte wil verstân:
er hât ez werende getân.
mîn hêrre wolt in hân erslagen:
heter im daz durch mich vertragen
und het in lâzen genesen,
sô waer ich im ze liep gewesen:
wan sô waerer selbe tôt.
daz er in sluoc, des gie im nôt. "
Sus brâhte siz in ir muote
ze suone und ze guote,
und machte in unschult wider sî.
dô was gereite dâ bî
diu gewaltige Minne,
ein rehtiu süenaerinne
under manne und under wîbe.
si gedâhte" mit mînem lîbe
mac ich den brunnen niht erwern:
mich muoz ein biderbe man nern,
oder ich bin benamen verlorn.
weizgot ich lâze mînen zorn,
ob ez sich gevüegen kan,
und enger niwan des selben man
der mir den wirt erslagen hât.
ob ez anders umb in stât
alsô rehte und alsô wol
daz ich im mîn gunnen sol,
sô muoz er mich mit triwen
ergetzen mîner riwen,
und muoz mich deste baz hân
daz er mir leide hât getân. "
Daz sî ir maget ie leit gesprach,
daz was ir alsô ungemach
daz sîz vil sêre clagete.
morgen, dô ez tagete,
dô kam sî wider gegangen
und wart baz enpfangen
dan sî verlâzen waere.
ir benam diu vrouwe ir swaere
mit guotem antfange.
sine saz bî ir niht lange
unz sî sî vrâgen began.
sî sprach" durch got, wer ist der man
den du mir gester lobtest
ich waene du niht tobtest,
wan ez entohte deheinem zagen
der mînen hêrren hât erslagen.
hât er die geburt und jugent
und dâ zuo ander tugent,
daz er mir ze hêrren zimt,
und swenn ez diu werlt vernimt,
daz sî mirz niht gewîzen kan
ob ich genomen habe den man
der mînen hêrren hât erslagen,
kanstû mir daz von im gesagen
daz mir mîn laster ist verleit
mit ander sîner vrümekheit,
und raetestû mirz danne,
ich nim in zeinem manne. "
Sî sprach" ez dunket mich guot
und gan iu wol daz ir den muot
sô schône hât verkêret.
ir sît mit im gêret
und endurfet iuchs niemer geschamen. "
sî sprach" nû sage mir sînen namen. "
" vrouwe, er heizet hêr Îwein. "
zehant gehullen sî in ein.
sî sprach" deiswâr, jâ ist mir kunt
sîn name nû vor maneger stunt:
er ist sun des künec Urjênes.
entriwen ich verstênes
mich nû alrêrst ein teil:
und wirt er mir, sô hân ich heil.
weist aber du, geselle,
rehte ob er mich welle? "
" er wolde waerez nû geschehen. "
" sage, wenne mag ich in gesehen? "
" vrouwe, in disen vier tagen. "
" ouwê, durch got waz wil du sagen?
du machest mir den tac ze lanc.
nim daz in dînen gedanc
daz ichne noch od morgen sehe. "
" wie welt ir, vrouwe, daz daz geschehe?
ich entroest iuch nihtes dar an:
sô snel ist dehein man
noch niht âne gevidere
daz hin und her widere
möhte komen in sô kurzer vrist.
ir wizzet wol wie verre dar ist. "
" sô volge mînem râte.
mîn garzûn loufet drâte:
im endet ie ze vuoz ein tac
daz einer in zwein gerîten mac.
ouch hilfet im der mânschîn:
er lâze die naht einen tac sîn.
ouch sint die tage unmâzen lanc.
sag im, er hât sîn iemer danc,
und daz ez im lange vrumt,
ob er morgen wider kumt.
heiz in rüeren diu bein,
und mache vier tage ze zwein.
er lâz im nû wesen gâch,
und ruowe dar nâch
swie lange sô er welle.
nû liebe imz, trûtgeselle. "
Sî sprach" vrouwe, daz sî getân.
ouch sult ir ein dinc niht lân:
besendet iwer liute
morgen und hiute.
ir naemet übele einen man,
dâne waere ir rât an.
swer volget guotem râte,
dem misselinget spâte.
swaz der man eine tuot,
und enwirtz dar nâch niht guot,
sô hât er in zwei wîs verlorn:
er duldet schaden und vriunde zorn. "
sî sprach" trûtgeselle, ouwê,
ich vürht ez mir niht wol ergê:
ezn ist lîhte niht ir rât. "
" vrouwe mîn, die rede lât.
irn habet niender selhen helt
ern lâze iuch nemen swen ir welt,
ê er iu den brunnen bewar.
diu rede ist ûf ir wege gar.
ouwî sî sint des vil vrô
daz sî der lantwer alsô
über werden müezen:
sî bietent sich ziwern vüezen,
swenne si iwer rede vernement,
und bitent iuch daz ir in nement. "
sî sprach" nû sende den garzûn hin:
die wîle wil ouch ich nâch in
mînen boten senden,
daz wir die rede verenden. "
Sî het in schiere besant:
wan er was dâ zehant.
der garzûn tete als si im beschiet,
er hal sich als sî im geriet:
wan er was gemachet und gereit
zaller guoten kündekheit,
er kunde ir helfen liegen
und âne schalkheit triegen.
dô sich diu vrouwe des versach
daz dâ niender geschach,
daz der garzûn waere under wegen,
do begunde diu maget des rîters pflegen
als ir got iemer lône.
sî bât in harte schône.
ouch was dâ gereit
wol drîer hande cleit,
grâ, härmîn, und bunt:
wan des was der wirt zaller stunt
gewarnet als ein hövesch man
der wol des lîbes pflegen kan
und ders ouch guote state hât;
dô welte si im die besten wât
und leite in die an.
des andern âbendes gienc sî dan
dâ sî ir vrouwen eine vant,
und machte sî zehant
von vröuden bleich und rôt.
sî sprach" gebet mir daz botenbrôt:
iwer garzûn der ist komen. "
" waz maere hâstû vernomen? "
" guotiu maere. "" sage doch, wie? "
" dâ ist ouch mîn hêr Îwein hie. "
" wie mohter komen alsô vruo? "
" dâ treip in diu liebe darzuo. "
" sage durch got, wer weiz ez doch? "
" vrouwe, ezn weiz nieman noch,
niwan der garzûn und wir. "
" wan vüerstun danne her ze mir?
nû genc enwec, ich beites hie. "
dô diu maget nâch im gie,
durch ir gemelîche
do gebârte sî gelîche
als sî mit boesem maere
zuo im gesendet waere.
sî hienc daz houbet und sprach
trûreclîchen, dô si in sach
" ich enweiz waz ich tuon sol.
mîn vrouwe weiz iuch hinne wol:
ir ist ûf mich vaste zorn,
ich hân ir hulde verlorn,
daz ich iuch hie behalten hân,
und enwil mich doch des niht erlân
sîne welle iuch gesehen. "
" ê des niht ensüle geschehen,
ich lâze mir ê nemen den lîp. "
" wie möhte iu den genemen ein wîp? "
" sî hât doch volkes ein her. "
" ir geneset wol âne wer:
ich hân des ir sicherheit,
daz iu deheiner slahte leit
nû von ir mac geschehen.
sî wil iuch niwan eine sehen.
ir müezet ir gevangen wesen:
anders lât si iuch wol genesen. "
er sprach" sî vil saelec wîp,
ich wil gerne daz mîn lîp
immer ir gevangen sî,
und daz herze dâ bî. "
Sus stuont er ûf und gie dan
mit vröuden als ein saelec man,
und wart doch undâre enpfangen:
dô er kam gegangen,
weder si ensprach noch enneic,
dô sî alsô stille sweic,
daz begund im starke swâren,
und enweste wie gebâren,
wan er saz verre hin dan
und sach sî bliuclichen an.
Do si beidiu swigen, dô sprach diu maget
" hêr Îwein, wie sît ir sô verzaget?
lebet ir oder habt ir munt?
ir sprâchet doch in kurzer stunt:
wenne wurdent ir ein stumbe?
saget durch got, warumbe
vliehet ir ein sô schoene wîp?
got gehazze iemer sînen lîp
der âne danc deheinen man,
der selbe wol gesprechen kan,
ze schoenem wîbe ziehe,
der sî sô sêre vliehe.
ir möhtent sitzen nâher baz:
ich geheize iu wol daz,
mîn vrouwe enbîzet iwer niht.
swem von dem andern geschiht
sô leide als ir ir habt getân,
und sol man des gnâde hân,
dâ zuo hoeret bezzer lôn.
ir habt den künec Ascalôn,
ir vil lieben man, erslagen:
wer solt iu des gnâde sagen?
ir habet vil grôze schulde:
nû suochet ouch ir hulde.
nû bite wir sî beide
daz sî ir leide
geruoche vergezzen. "
done wart niht mê gesezzen:
er bôt sich drâte ûf ir vuoz
und suochte ir hulde und ir gruoz
als ein schuldiger man.
er sprach" ich enmac noch enkan
iu gebieten mêre
wandels noch êre,
wan rihtet selbe über mich:
swie ir welt, alsô wil ich. "
" Welt ir allez taz ich wil? "
" jâ, michn dunket nihts ze vil. "
" sô nim ich iu lîhte den lîp. "
" swie ir gebietet, saelec wîp. "
" nû waz hulfe danne rede lanc?
sît ir iuch âne getwanc
in mîne gewalt hât ergeben,
naeme ich iu danne daz leben,
daz waere harte unwîplich.
hêr Îwein, niene verdenket mich,
daz ichz von unstaete tuo,
daz ich iwer alsô vruo
gnâde gevangen hân.
ir hât mir selch leit getân,
stüende mir mîn ahte und mîn guot
als ez andern vrouwen tuot,
daz ich iwer niht enwolde
sô gâhes noch ensolde
gnâde gevâhen.
nû muoz ich leider gâhen:
wandez ist mir sô gewant,
ich mac verliesen wol mîn lant
hiute oder morgen.
daz muoz ich ê besorgen
mit einem manne der ez wer:
der ist niender in mînem her,
sît mir der künec ist erslagen:
des muoz ich in vil kurzen tagen
mir einen hêrren kiesen
oder daz lant verliesen.
nune bit ich iuch niht vürbaz sagen.
sît ir mînen hêrren hânt erslagen,
sô sît ir wol ein sô vrum man,
ob mir iwer got gan,
sô bin ich wol mit iu bewart
vor aller vremder hôchvart.
und geloubet mir ein maere:
ê ich iwer enbaere,
ich braeche ê der wîbe site:
swie selten wîp mannes bite,
ich baete iwer ê.
ich ennoetlîche iu niht mê:
ich wil iuch gerne: welt ir mich? "
" spraech ich nû, vrouwe, nein ich,
sô waer ich ein unsaelec man.
der liebste tac den ich ie gewan,
der ist mir hiute widervarn.
got ruoche mir daz heil bewarn,
daz wir gesellen müezen sîn. "
dô sprach diu künegîn
" Ouwî, mîn hêr Îwein,
wer hât under uns zwein
gevüeget dise Minne?
es wundert mîne sinne,
wer iu geriete disen wân,
sô leide als ir mir hât getân,
daz ich immer wurde iwer wîp. "
" mir rietz niwan mîn selbes lîp. "
" wer rietz dem lîbe durch got? "
" daz tete des herzen gebot. "
" nû aber dem herzen wer? "
" dem rieten aber diu ougen her. "
" wer riet ez den ougen dô? "
" ein rât, des muget ir wesen vrô,
iwer schoene und anders niht. "
" sît unser ietwederz giht
ez sî des anderen vrô. "
sprach diu küneginne dô,
" wer ist der uns des wende
wirn geben der rede ein ende?
dazn vüeget sich niht under uns drin:
nû gân wir zuo den liuten hin.
ich hân gester besant
die besten über mîn lant:
vor den suln wirz niht stillen.
ich hân in mînes willen
ein teil darumbe kunt getân.
die suln wir an der rede hân:
deiswâr ez vüeget sich deste baz. "
nû tâten sî ouch daz.
Do si sich ze handen viengen
und in daz palas giengen,
und sî den hern Îwein sâhen,
benamen sî des jâhen,
sin gesaehen nie sô schoenen man.
dâne lugen sî niht an.
ouch enwart nie rîter anderswâ
baz enpfangen dan er dâ.
si besâhen in als ein wunder
und sprâchen alle besunder
" wer brâhte disen rîter her?
ob got wil, ez ist der
den mîn vrouwe nemen sol. "
in behaget nie rîter alsô wol.
alsus vuorten sî in
durch die liute enmitten hin,
und gesâzen beide an einer stat.
diu vrouwe ir truhsaezen bat
daz er ir rede taete
und sî des alle baete
daz sî ez liezen âne zorn:
sî het ir disen man erkorn.
sî sprâchen, ez waer âne ir haz
und in geviele nie dinc baz.
ein ros daz willeclîchen gât,
swer ouch daz mit sporn bestât,
sô gât ez deste baz ein teil.
sî mohten ir willen und ir heil
ir lîhte gerâten.
ich waen sî rehte tâten:
wan dûhtez si alle missetân,
sî wold in doch genomen hân.
Dô der truhsaeze getete
sîner vrouwen rede nâch ir bete.
und dô sî ouch hôrten sagen,
ez kaeme in vierzehen tagen
der künec Artûs dar mit her:
vund er den brunnen âne wer,
sô waerer benamen verlorn:
wan er hete der vart gesworn;
und als in rehte wart geseit
des rîters geburt und vrümekheit
ze der schoene die sî sâhen,
von rehte sî des jâhen,
ez waere vrume und êre.
waz sol der rede mêre?
wan ez was michel vuoge.
dâ wâren pfaffen genuoge:
die tâten in die ê zehant.
sî gâben im vrouwen und lant.
Vrou Laudîne hiez sîn wîp.
sî kund im leben und lîp
wol gelieben mit ir tugent.
dâ was geburt und jugent,
schoene und rîcheit.
an swen got hât geleit
triwe und andern guoten sin,
volle tugent, als an in,
und den eins guoten wîbes wert,
diu niwan sînes willen gert,
suln diu mit liebe lange leben,
den hât er vröuden vil gegeben.
daz was allez waenlich dâ.
hie huop sich diu brûtlouft sâ.
des tôten ist vergezzen:
der lebende hât besezzen
beidiu sîn êre und sîn lant.
daz was vil wol zuo im bewant.
ezn wart vordes noch sît
volleclîcher hôchzît
in dem lande nie mêre.
dâ was wünne und êre,
vröude und michel rîterschaft
und alles des diu überkraft
des man zem lîbe gerte.
ir rîterschaft diu werte
unz daz in daz lant vuor
der künec Artûs, alser swuor,
zuo dem brunnen mit her.
dô bedorfter guoter wer:
im entoht ze hêrren niht ein zage.
ezn kam dar nie in einem tage
sô manec guot rîter alsô dô.
nû was der hêrre Keiî vrô
daz er ze spottenne vant.
er sprach" hêr Kâlogrenant,
wa ist iwer neve hêr Îwein?
ez schînet noch als ez dô schein
und ich waenez immer schîne:
sîn rede was nâch wîne,
dô er iuch hie mit worten rach.
ouwî wie er sluoc und stach!
waer im ein trinken noch getragen,
er hete zwelf risen erslagen.
sîner manheit der ist vil.
deiswâr ober iuch rechen wil,
sô sûmet er sich.
der iuch dâ rîchet, daz bin ich.
ich muoz eht aber die nôt bestân,
als ich vil dicke hân getân
dâ ich vür mînen vriunt stuont.
ich enweiz warumbe sî ez tuont,
od waz si an in selben rechent,
die alsô vil gesprechent
von ir selber getât,
sô ins nieman gestât.
ez ist ze vehtenne guot
dâ nieman den widerslac tuot.
nû ist er uns entwichen,
im selben lasterlichen.
er vorhte, waerer her komen,
wander sichz het an genomen,
er müese die nôt vor bestân.
ich hetes in doch vil wol erlân.
Ez swachet manec boese man
den biderben swâ er iemer kan:
ern begât deheine vrümekheit,
und ist im gar ein herzeleit
swem dehein êre geschiht.
nû seht, des entuon ich niht,
wan ich einem iegelîchen man
sîner êren wol gan:
ich prîs in swâ er rehte tuot,
und verswîge sîn laster: daz ist guot.
ez ist reht daz mir gelinge:
wan ezn sprîchet vonme dinge
nieman minre danne ich.
iedoch sô vürdert er sich,
swâ sich der boese selbe lobet;
wand nieman vür in gerne tobet,
der sîne bôsheit prîse.
hêr Îwein ist niht wîse:
er möhte swîgen als ich. "
diu rede dûhte si gemelich,
daz er sich dûhte alsô guot:
wan alsô schalclîchen muot
gewan nie rîter dehein.
dô sprach mîn hêr Gâwein
" wie nû, mîn hêr Keiî?
nû sprechent ir doch, ir sît vrî
valscher rede: wie schînet daz?
ir erzeiget doch iezuo grôzen haz
disem guoten knehte.
nû tuot ir im unrehte.
ern gedâhte iwer nie wan wol,
als ein rîter des andern sol:
und daz er nû niht komen ist,
daz hât im lîhte an dirre vrist
ein selch unmuoze benomen
daz er niht enmohte komen.
durch got ir sult die rede lân, "
hêr Keiî sprach" daz sî getân:
ich wând ich redte rehte dran.
alsô gerne mac ein man
übel tuon alsô wol,
sît ez nieman reden sol.
ich engewähenes niemer mêre,
nû daz sîn iwer êre. "
Der künec Artûs nam in die hant
daz becke daz er dâ hangen vant,
und schuof ez vollez brunnen,
und wolde rehte erkunnen
ob daz selbe maere
wâr oder gelogen waere
durch daz er was komen dar,
und begôz den stein gar.
dô wart daz weter alsô grôz
daz alle die dâ verdrôz
die dar komen wâren:
und daz sî genâren,
des heten sî verzwîvelt nâch.
dô wart dem hern Îwein gâch
gewâfent von der veste;
wander sâ wol weste,
ern beschirmte sînen brunnen
er wurd im an gewunnen.
ouch habete hêr Keiî
alsô gewâfent dâ bî.
der hete der êrsten tjost gegert:
der hete ouch in der künec gewert.
nû kam hêr Îwein balde
dort ûz jenem walde
ze velde gewalopieret,
in engels wîs gezieret.
in enirte ros noch der muot:
wan diu wâren beidiu guot.
sînem herzen liebe geschach,
dô er jenen halten sach
der allez guot verkêrte,
dô in got sô gêrte
daz er im solde gelten
sîn ungevüegez schelten
und sînen tägelîchen spot.
des lobete er got.
ouch sag ich iu ein maere:
swie schalkhaft Keiî waere,
er was iedoch vil unervorht.
enheten sîn zunge niht verworht,
son gewan der hof nie tiurern helt.
daz mugent ir kiesen, ob ir welt,
bî sînem ampte des er pflac:
sîn hete anders niht einen tac
geruochet der künec Artûs
ze truhsaezen in sînem hûs.
Nû wârens under in beiden
des willen ungescheiden:
ir ietweder gedâhte sêre
ûf des andern êre:
ir gelinge was ab mislîch.
diu tjost wart guot und rîch,
und der hêrre Keiî,
swie boese ir waenet daz er sî,
er zestach sîn sper unz an die hant.
dâ mite wart ouch er gesant
ûz dem satel als ein sac,
daz ern weste wâ er lac.
done wolder im niht mêre
tuon dehein unêre,
wan daz er schimpflichen sprach,
dô er in vor im ligen sach
" warumbe liget ir dâ durch got?
nû wâren sî doch ie iwer spot
den âne ir schulde misselanc.
vielet ir sunder iwern danc?
michn triege danne mîn wân,
ir habet ez gerne getân:
ezn mohte iu anders niht geschehen.
ir woldet niwan gerne sehen
welch vallen waere.
ez ist doch lasterbaere. "
Er nam daz ors, dô erz gewan,
und vuortez vür den künec dan.
er sprach" diz ors hân ich genomen:
hêrre, heizet etewen komen
von iwerme gesinde,
der sichs underwinde.
ich enger niht iwer habe,
ich engewinnes iu anders abe. "
des gnâdet er im verre.
er sprach" wer sît ir hêrre? "
" ich bin ez Îwein. "" nû durch got. "
" hêrre, ich bin ez sunder spot. "
nû saget er im maere
wie er worden waere
hêrre dâ ze lande.
sîner êrn und Keiî schande
vreuten sî sich alle dô:
dochn was dâ nieman alsô vrô
alsô mîn hêr Gâwein:
wan ez was ie under in zwein
ein geselleschaft âne haz,
und stuont vil verre deste baz
ir ietweders wort.
noch lac der hêrre Keiî dort
gar ze spotte in allen:
wander was gevallen
ûf den lîp vil sêre.
und waere ein selch unêre
an einem biderben man gesehen
der im vil manegiu was geschehen,
der sich lasters kunde schamen,
der haete benamen
die liute gevlohen iemer mê.
ez tete im an dem lîbe wê,
ez was im anders sam ein bast:
wandez hete der schanden last
sînen rücke überladen.
ez enkund im niht geschaden
an sînen vröuden alsô
daz er iender unvrô
gegen einem hâre wurde dervon:
wan er was lasters wol gewon.
Sus hete der strît ende
mit sîner missewende
und mit lasterlîchem schalle.
die andern muosen alle
hern Îwein wol gunnen
sînes landes und des brunnen
und aller sîner êren:
sine möhtens im gemêren,
in was anders niht gedâht.
sus het erz umb sî alle brâht.
Nû reit der künec Artûs
durch sîne bete mit im ze hûs.
dane irte unstate noch der muot
dane wurde handelunge guot,
daz er âne sîn lant
nie bezzer kurzwîle vant:
wan dem was eht niht gelîch,
und ist ouch unmügelîch
daz im ûf der erde
iemer iht glîches werde.
Diu künegîn was des gastes vrô:
ze hern Îwein sprach sî dô
" geselle und hêrre,
ich gnâde dir vil verre
unsers werden gastes.
zewâre du hastes
iemer lôn wider mich. "
von schulden vreute sî sich:
wan sî was unz an die zît
niwan nâch wâne wol gehît:
nû enwas dehein wân dar an:
alrêst liebet ir der man.
dô ir diu êre geschach
daz sî der künec durch in gesach,
dô hete sî daz rehte ersehen
daz ir wol was geschehen,
und hete ouch den brunnen
mit manheit gewunnen
und wert ouch den als ein helt.
si gedâhte" ich hân wol gewelt. "
Der gast wirt schiere gewar,
enist er niht ein tôre gar,
wie in der wirt meinet;
wander im wol bescheinet
an etelîcher swaere,
ist er im unmaere:
und geherberget ein man
dâ ims der wirt wol gan,
dem gezimt deste baz
sîn schimpf und sîn maz.
ouch enwirt diu wirtschaft niemer guot
âne willigen muot.
nû vant der künec Artûs
werc und willen dâ ze hûs,
und mîn hêr Gâwein,
an dem niht tes enschein
ezn waere hövesch und guot,
der erzeicte getriwen muot
hern Îwein sînem gesellen;
als ouch die wîsen wellen,
ezn habe deheiniu groezer kraft
danne unsippiu geselleschaft
gerâte sî ze guote;
und sint sî in ir muote
getriwe under in beiden,
sô sich gebruoder scheiden.
sus was ez under in zwein:
der wirt und hêr Gâwein
wâren ein ander liep genuoc,
sô daz ir ietweder truoc
des andern liep und leit.
hie erzeicte sîne hövescheit
hêr Gâwein der bescheiden man,
und ich sage iu war an.
Diu maget hiez Lûnete,
diu sô bescheidenlîchen tete
daz sî sô grôzer herte
hern Îweinen nerte
mit ir vil guoten witzen.
zuo der gienc er sitzen
und gnâdet ir vil sêre,
daz sî sô manege êre
dem hern Îwein sînem gesellen bôt:
wan daz er mislîcher nôt
âne kumber genas
und dâ ze lande hêrre was,
daz ergienc von ir schulden.
des gnâdet er ir hulden.
wan zewâre ez ist guot,
swer gerne vrümeclîchen tuot,
daz mans im gnâde sage,
daz er dar an iht verzage
wan dâ hoert doch arbeit zuo;
und swer ouch dankes missetuo,
daz man dem erbolgen sî:
der ziuhet sich ouch lîhte derbî.
hêr Gâwein sprach" mîn vrou Lûnete,
iwer rât und iwer bete
hât mir liebes vil getân
an dem besten vriunde den ich hân.
er hât mirz allez wol geseit,
wie im iwer hövescheit
dise êre hât gevüeget,
der in durch reht genüeget.
er hât von iu ein schoene wîp
ein rîchez lant und den lîp
und swes ein man zer werlte gert.
waer ich sô biderbe und sô wert
daz mîn gêret waere ein wîp,
ich hân niht liebers danne den lîp:
den gaebe ich iu ze lône
umb mîns gesellen krône,
die er von iwern schulden treit. "
hie wart mit staeter sicherheit
ein geselleschaft under in zwein.
vrou Laudîne und hêr Îwein
die buten in ir hûse
dem künege Artûse
selch êre diu in allen
wol muose gevallen.
Dô sî dâ siben naht gebiten,
dô was ouch zît daz sî riten.
do si urloup nemen wolden,
die dâ rîten solden,
hêr Gâwein der getriwe man
vuorte hern Îweinen dan
von den liuten sunder.
er sprach" ezn ist niht wunder
umb einen saeligen man
der dar nâch gewerben kan
und dem vrümekheit ist beschert,
ob im vil êren widervert.
doch ringet dar nâch allen tac
manec man sô er meiste mac,
dem doch dehein êre geschiht:
der enhât der Saelden niht.
nû ist iwer arbeit
saeleclîchen an geleit:
iu hât erworben iwer hant
ein schoene wîp und ein lant.
sît iu nû wol geschehen sî,
sô bewaret daz dâ bî
daz iuch iht gehoene
iwers wîbes schoene.
geselle, behüetet daz enzît
daz ir iht in ir schulden sît
die des werdent gezigen
daz sî sich durch ir wîp verligen.
kêrt ez niht allez an gemach;
als dem hern Êrecke geschach,
der sich ouch alsô manegen tac
durch vrouwen Ênîten verlac.
wan daz er sichs erholte
sît als ein rîter solde,
sô waere vervarn sîn êre.
der minnete ze sêre.
Ir hât des iuch genüegen sol:
dar under lêr ich iuch wol
iwer êre bewarn.
ir sult mit uns von hinnen varn:
wir suln turnieren als ê.
mir tuot anders iemer wê
daz ich iwer künde hân,
sol iwer rîterschaft zergân.
vil maneger beschirmet sich dâ mite:
er giht ez sî des hûses site,
ist er êlîche gehît,
daz er danne vür die zît
sül weder rîten noch geben:
er giht er sül dem hûse leben.
er geloubet sich der beider,
vröuden und cleider
die nâch rîterlîchen siten
sint gestalt und gesniten:
und swaz er warmes an geleit,
daz giht er ez sîn wirtes cleit.
er treit den lip swâre,
mit strûbendem hâre,
barschenkel und barvuoz.
und daz ist ie der ander gruoz
den er sînem gaste gît:
er sprîchet "sît der zît
daz ich êrste hûs gewan
daz geloubet mir lützel ieman
sone wart ich nie zewâre
des über ze halbem jâre
ich enmüese koufen daz korn.
hiure bin ich gar verlorn
mich müet daz ichz iu muoz clagen:
mir hât der schûr erslagen
den besten bû den ich hân.
ich vürhte ich müeze daz hûs lân.
etewie ernert ich den lîp,
wan daz ich sorge um mîn wîp:
diene weiz ich war ich tuo.
dâ hoeret grôz kumber zuo,
swer daz hûs haben sol:
jane mac nieman wizzen wol
waz ez muoz kosten.
ich waere wol enbrosten
der werlt an andern dingen,
möht ich dem hûse geringen. "
Sus beginnet er trûren und clagen
und sînem gaste sagen
sô manec armez maere
daz im lieber waere
waerer nie komen dar.
der wirt hât wâr, und doch niht gar.
daz hûs muoz kosten harte vil:
swer êre ze rehte haben wil,
der muoz deste dicker heime sîn:
sô tuo ouch under wîlen schîn
ob er noch rîters muot habe,
und entuo sich des niht abe
ern sî der rîterschefte bî
diu im ze suochenne sî.
ich rede als ichz erkennen kan.
nû durch wen möhte ein vrumer man
gerner wirden sînen lîp
danne durch sîn biderbez wîp?
hât er sich êren verzigen
und wil sich bî ir verligen,
und giht des danne,
gelîch einem boesen manne,
daz erz ir ze liebe tuo,
dâne geziehe si niemer zuo:
wan ir ist von herzen leit
sîn unwirde und sîn verlegenheit.
swie rehte liep er ir sî,
sî müet, ist er ir ze dicke bî.
manegiu ziuhet sich daz an,
durch die vorhte des man,
daz sîs niht verdrieze:
swaz aber ers genieze
ober sich bî ir verlît,
daz haber eine âne nît.
Iu hât verdienet iwer hant
eine künegîn und ein lant:
sult ir nû dâ verderben bî,
sô waen ich daz noch rîcher sî
âne huobe ein werder man.
hêr Îwein, dâ gedenket an,
und vart mit uns von hinnen,
und gewinnet mit minnen
der küneginne ein urloup abe
zeinem tage der vuoge habe,
und bevelhet ir liut und lant.
ein wîp die man hât erkant
in alsô staetem muote,
diun bedarf niht mêre huote
niwan ir selber êren.
man sol die huote kêren
an irriu wîp und an kint,
diu sô einvaltec sint
daz sî eins alten wîbes rât
bringen mac ze missetât.
Ir hât alsô gelebet unz her
daz ichs an iu niht wandel ger,
nâch êren als ein guot kneht:
nû hât ir des êrste reht
daz sich iwer êre
breite und mêre.
irte iuch etewenne daz guot
michels harter dan der muot,
nû muget ir mit dem guote
volziehen dem muote.
nû sît biderbe und wol gemuot:
sô wirt diu rîterschaft noch guot
in manegem lande von uns zwein.
des volget mir, hêr Îwein. "
Nû versuochter zehant
an die vrouwen daz er vant:
wan dô sîn bete was getân,
done hete sî des deheinen wân
daz er sî ihtes baete
wan daz sî gerne taete.
daz geweren rou sî dâ ze stat,
dô er sî urloubes bat
daz er turnieren müese varn.
sî sprach" daz sold ich ê bewarn ":
done mohte sis niht wider komen.
sus wart dâ urloup genomen
zeinem ganzen jâre.
ouch swuor sî des, zewâre,
und beliber iht vürbaz,
ez waere iemer ir haz.
ouch swuor er, des in diu liebe twanc,
in dûht daz eine jâr ze lanc,
und ern sûmde sich niht mê,
er kaeme wider, möhter, ê,
esn latzte in êhaftiu nôt,
siechtuom vancnüsse oder der tôt.
Sî sprach" iu ist daz wol erkant
daz unser êre und unser lant
vil gar ûf der wâge lît,
ir enkumt uns wider enzît,
daz ez uns wol geschaden mac.
hiute ist der ahte tac
nâch den sunewenden:
dâ sol daz jârzil enden.
sô kumt benamen oder ê,
oder ich enwarte iwer niht mê.
und lât diz vingerlîn
einen geziuc der rede sîn.
ich enwart nie manne sô holt
dem ich diz selbe golt
wolde lîhen oder geben.
er muoz wol deste baz leben
der ez treit und an siht.
hêr Îwein, nûne verliesetz niht.
sînes steines kraft ist guot:
er gît gelücke und senften muot:
er ist saelec der in treit. "
nû was der künec Artûs gereit:
der schiet mit urloube dan.
nû reit diu vrouwe mit ir man
wol drî mîle oder mê.
daz scheiden tete ir herzen wê,
als wol an ir gebaerden schein.
daz senen bedahte hêr Îwein
als er dô beste kunde:
mit lachendem munde
truobeten im diu ougen.
der rede ist unlougen,
er hete geweinet benamen,
wan daz er sich muose schamen.
ze lande vuor der künec Artûs,
diu vrouwe widere ze hûs.
Dô vrâgte mich vrou Minne
des ich von mînem sinne
niht geantwurten kan.
sî sprach" sage an, Hartman,
gihstû daz der künec Artûs
hern Îweinen vuort ze hûs
und liez sîn wîp wider varn? "
done kund ich mich niht baz bewarn,
wan ich sagt irz vür die wârheit:
wan ez was ouch mir vür wâr geseit.
sî sprach, und sach mich twerhes an,
" dune hâst niht wâr, Hartman. "
" vrouwe, ich hân entriwen. "sî sprach" nein. "
der strît was lanc under uns zwein,
unz sî mich brâhte ûf die vart
daz ich ir nâch jehende wart.
er vuorte dez wîp und den man,
und volget im doch dewederz dan,
als ich iu nû bescheide.
sî wehselten beide
der herzen under in zwein,
diu vrouwe und hêr Îwein:
im volget ir herze und sîn lîp,
und beleip sîn herze und daz wîp.
Dô sprach ich" mîn vrou Minne,
nû bedunket mîne sinne
daz mîn hêr Îwein sî verlorn,
sît er sîn herze hât verkorn:
wan daz gap im ellen und kraft.
waz touc er nû ze rîterschaft?
er muoz verzagen als ein wîp,
sît wîbes herze hât sîn lîp
und sî mannes herze hât:
sô üebet sî manlîche tât
und solde wol turnieren varn
und er dâ heime daz hûs bewarn.
mir ist zewâre starke leit
daz sich ir beider gewonheit
mit wehsel sô verkêret hât:
wan nûne wirt ir deweders rât. "
Dô zêch mich vrou Minne,
ich waere kranker sinne.
sî sprach" tuo zuo dînen munt:
dir ist diu beste vuore unkunt.
dich geruorte nie mîn meisterschaft:
ich bin ez Minne und gibe die kraft
daz ofte man und wîp
habent herzelôsen lîp
und hânt ir kraft doch deste baz. "
do engetorst ich vrâgen vürbaz:
wan swâ wîp und man
âne herze leben kan,
daz wunder daz gesach ich nie:
doch ergienc ez nâch ir rede hie.
ich enweiz ir zweier wehsel niht:
wan als diu âventiure giht,
sô was hêr Îwein âne strît
ein degen vordes und baz sît.
hêr Gâwein sîn geselle
der wart sîn ungevelle.
durch nôt bescheid ich iu wâ von:
wan diu werlt ist des ungewon,
swer vrumen gesellen kiese,
daz er dar an verliese.
zewâre geschach ez ê nie,
ez geschach doch im, und sage iu wie.
hêr Gâwein was der höfschste man
der rîters namen ie gewan:
engalt er sîn, daz was im leit;
wan er alle sîn arbeit
im ze dienste kêrte,
wier im sînen prîs gemêrte.
swâ sî turnierens pflâgen,
des sî niht verlâgen,
dâ muose selch rîterschaft geschehen
die got mit êren möhte sehen:
dâ vürdert er in in allen wîs
und alsô gar daz im der prîs
aller oftest beleip;
unz er der tage ze vil vertreip.
im gie diu zît mit vröuden hin.
man saget daz mîn hêr Gâwein in
mit guoter handelunge
behabte und betwunge
daz er der jârzal vergaz
und sîn gelübede versaz,
unz daz ander jâr gevienc
und vaste in den ougest gienc.
Nû wâren sî beide
mit vröuden sunder leide
von einem turneie komen
und hete hêr Îwein genomen
den prîs ze beiden sîten.
nû was mit hôchzîten
ir hêrre der künec Artûs
ze Karidôl in sînem hûs.
dô sluogens ûf ir gezelt
vür die burc an daz velt.
dâ lâgen sî durch ir gemach,
unz sî der künec dâ gesach
und sîne besten alle
mit vroelîchem schalle:
wand im was komen maere
wie in gelungen waere:
er saget in gnâde und danc,
daz in sô ofte wol gelanc.
swer gerne vrümeclîchen tuot,
der dem gnâdet, daz ist guot:
in gezimt der arbeit deste baz.
swâ man mit worten hie gesaz,
diu rede was wan von in zwein.
nû kam mîn hêr Îwein
in einen seneden gedanc:
er gedâhte, daz twelen waer ze lanc,
daz er von sînem wîbe tete:
ir gebot und ir bete
diu heter übergangen,
sîn herze wart bevangen
mit senlîcher triwe:
in begreif ein selch riwe
daz er sîn selbes vergaz
und allez swîgende saz.
er überhôrte und übersach
swaz man dâ tete und sprach,
als er ein tôre waere.
ouch nâhten im boesiu maere.
im wîssagete sîn muot,
als er mir selbem ofte tuot:
ich siufte, sô ich vrô bin,
mînen künftegen ungewin:
sus nâhte im sîn leit.
nû seht wâ dort her reit
sîns wîbes bote, vrou Lûnete,
von der râte und von der bete
daz von êrste was komen
daz sî in hâte genomen
sî gâhte über jenez velt
und erbeizt vür diu gezelt.
als schiere sî den künec sach,
dô kam sî vür in und sprach
" Künec Artûs, mich hât gesant
mîn vrouwe her in iwer lant:
und daz gebôt sî mir
daz ich iuch gruozte von ir,
und iwer gesellen über al;
wan einen: der ist ûz der zal:
der sol iu sîn unmaere
als ein verrâtaere.
daz ist hie der hêr Îwein,
der niender in den siten schein,
dô ich in von êrste sach,
daz untriwe oder ungemach
ieman von im geschaehe
dem er triwen verjaehe.
sîniu wort diu sint guot:
von den scheidet sich der muot.
ez schînet wol, wizze Krist,
daz mîn vrouwe ein wîp ist,
und daz si sich niht gerechen mac.
und vorht er den widerslac,
sô heter sîs vil wol erlân
daz er ir lasters hât getân.
in dûht des schaden niht genuoc
daz er ir den man sluoc,
erne taete ir leides mêre
und benaeme ir lîp und êre.
hêr Îwein, sît mîn vrouwe ir jugent,
schoene, rîcheit, und ir tugent.
wider iuch niht geniezen kan,
wan gedâhtet ir doch dar an
waz ich iu gedienet hân?
und het sî mîn genozzen lân:
ze welhen staten ich iu kam,
dô ich iuch von dem tôde nam.
ez waere umb iuch ergangen,
het ichz niht undervangen.
daz ich ez ie undervienc,
daz iwer ende niht ergienc,
des wil ich iemer riwec sîn:
wan diu schult ist älliu mîn;
wan daz ichz durch triwe tete.
ez vuocte mîn rât und mîn bete
daz sî leit und ungemach
verkôs der ir von iu geschach:
wand ich het ir ze vil geseit
von iwer vrümekheit;
unz daz sî iu mit vrîer hant
gap ir lîp und ir lant,
daz ir daz soldet bewarn.
nû hânt ir sô mit ir gevarn
daz sich ein wîp wider die man
niemer ze wol behüeten kan.
deiswâr uns was mit iu ze gâch.
dâ stüende bezzer lôn nâch
dan der uns von iu geschiht:
ouch gehiezet irs uns niht.
Mîner vrouwen wirt wol rât,
wan daz ez lasterlîchen stât,
deiswâr und ist unbillîch:
si ist iu ze edel und ze rîch
daz ir sî kebsen soldet,
ob ir erkennen woldet
waz rîters triwe waere.
nû ist iu triwe unmaere.
doch sulent ir in allen
deste wirs gevallen
die triwe und êre minnent
und sich des versinnent
daz niemer ein wol vrumer man
âne triwe werden kan.
Nû tuon ich disen hêrren kunt
daz sî iuch haben vür dise stunt
vür einen triwelôsen man
dâ ir wurdet, dâ was ich an
ensament meineide
und triwelôs beide;
und mac sich der künec iemer schamen,
hât er iuch mêre in rîters namen,
sô liep im triwe und êre ist.
ouch sulnt ir vür dise vrist
mîner vrouwen entwesen:
sî wil ouch âne iuch genesen.
und sendet ir wider ir vingerlîn:
daz ensol niht langer sîn
an einer ungetriwen hant:
sî hât mich her darnâch gesant. "
von herzeleide geschach im daz
daz erz verdulte und versaz
daz sîz im ab der hant gewan.
sî neic dem künege und schiet von dan.
Daz smaehen daz vrou Lûnete
den hêrren Îweinen tete,
daz gaehe wider kêren,
der slac sîner êren,
daz sî sô von im schiet
daz sî in entrôste noch enriet,
daz smaehlîche ungemach,
dazs im an die triwe sprach,
diu versûmde riwe
und sîn grôziu triwe
sînes staeten muotes,
diu verlust des guotes,
der jâmer nâch dem wîbe,
die benâmen sînem lîbe
vil gar vröude und den sin.
nâch einem dinge jâmert in,
daz er waere etewâ
daz man noch wîp enweste wâ
und niemer gehôrte maere
war er komen waere.
Er verlôs sîn selbes hulde:
wan ern mohte die schulde
ûf nieman anders gesagen:
in hete sîn selbes swert erslagen.
ern ahte weder man noch wîp,
niwan ûf sîn selbes lîp.
er stal sich swîgende dan
daz ersach dâ nieman
unz daz er kam vür diu gezelt
ûz ir gesihte an daz velt.
dô wart sîn riwe alsô grôz
daz im in daz hirne schôz
ein zorn und ein tobesuht,
er brach sîne site und sîne zuht
und zarte abe sîn gewant,
daz er wart blôz sam ein hant.
sus lief er über gevilde
nacket nâch der wilde.
Dô diu juncvrouwe gereit,
nû was dem künege starke leit
hern Îweines swaere,
und vrâgte wâ er waere.
er wold in getroestet hân
und bat nâch im gân.
und als in nieman envant,
nû was daz vil unbewant
swaz man im dâ gerief,
wander gegen walde lief.
er was ein degen bewaeret
und ein helt unervaeret:
swie manhaft er doch waere
und swie unwandelbaere
an lîbe und an sinne,
doch meistert vrou Minne
daz im ein krankez wîp
verkêrte sinne und lîp.
der ie ein rehter adamas
rîterlîcher tugende was,
der lief nû harte balde
ein tôre in dem walde.
Nû gap im got der guote,
der in ûz sîner huote
dannoch niht volleclîchen liez,
daz im ein garzûn widerstiez,
der einen guoten bogen truoc:
den nam er im und strâlen gnuoc.
als in der hunger bestuont,
sô teter sam die tôren tuont:
in ist niht mêre witze kunt
niwan diu eine umbe den munt.
er schôz prîslichen wol:
ouch gie der walt wildes vol:
swâ daz gestuont an sîn zil,
des schôz er ûz der mâze vil.
ouch muose erz selbe vâhen,
âne bracken ergâhen.
sone heter kezzel noch smalz,
weder pfeffer noch salz:
sîn salse was diu hungers nôt,
diuz im briet und sôt
daz ez ein süeziu spîse was,
und wol vor hunger genas.
Dô er des lange gepflac,
er lief umb einen mitten tac
an ein niweriute.
dane vander niht mê liute
niwan einen einigen man:
der selbe sach im daz wol an
daz er niht rehtes sinnes was.
der vlôch in, daz er genas,
dâ bî in sîn hiuselîn.
dane wânder doch niht sicher sîn
und verrigelte vaste die tür:
dâ stuont im der tôre vür.
der tôre dûht in alze grôz:
er gedâhte" tuot er einen stôz,
diu tür vert ûz dem angen,
und ist um mich ergangen.
ich arme wie genise ich? "
ze jungest dô bedâhter sich
" ich wil im mînes brôtes geben:
sô lât er mich vil lîhte leben. "
hie gienc ein venster durch die want:
dâ durch rahter die hant
und leit im ûf ein bret ein brôt:
daz suozt im diu hungers nôt;
wand er dâ vor, daz got wol weiz,
sô jaemerlîches nie enbeiz.
waz welt ir daz der tôre tuo?
er âz daz brôt und tranc dâ zuo
eines wazzers daz er vant
in einem einber an der want,
und rûmdez im ouch sâ.
der einsidel sach im nâ
und vlêget got vil sêre
daz er in iemer mêre
erlieze selher geste:
wand er vil lützel weste
wie ez umbe in was gewant.
nû erzeicte der tôre zehant
daz der tôre und diu kint
vil lîhte ze wenenne sint.
er was dâ zuo gnuoc wîse
daz er nâch der spîse
dar wider kam in zwein tagen,
und brâhte ein tier ûf im getragen
und warf im daz an die tür.
daz machte daz er im her vür
deste willeclîcher bôt
sîn wazzer und sîn brôt:
erne vorht in dô niht mê
und was im bezzer danne ê,
und vant ie diz dâ gereit.
ouch galt er im die arbeit
mit sînem wiltpraete.
daz wart mit ungeraete
gegerwet bî dem viure.
im was der pfeffer tiure.
daz salz, und der ezzich.
ze jungest wenet er sich
daz er die hiute veile truoc,
und kouft in beiden gnuoc
des in zem lîbe was nôt,
salz und bezzer brôt.
Sus twelte der unwîse
ze walde mit der spîse,
unz daz der edele tôre
wart gelîch einem Môre
an allem sînem lîbe.
ob im von guotem wîbe
ie dehein guot geschach,
ob er ie hundert sper zebrach,
gesluoc er viur ûz helme ie,
ob er mit manheit ie begie
deheinen lobelîchen prîs,
wart er ie hövesch und wîs,
wart er ie edel und rîch,
dem ist er nû vil ungelîch.
er lief nû nacket beider,
der sinne und der cleider,
unz daz in zeinen stunden
slâfende vunden
drî vrouwen dâ er lac,
wol umb einen mitten tac,
nâ ze guoter mâze
bî der lantstrâze
diu in ze rîten geschach.
und alsô schiere do in ersach
diu eine vrouwe von den drin,
dô kêrte sî über in
und sach in vlîzeclîchen an.
nû jach des ein ieglich man
wie er verloren waere:
daz was ein gengez maere
in allem dem lande:
und daz sî in erkande,
daz was des schult; und doch niht gar.
sî nam an im war
einer der wunden
diu ze manegen stunden
an im was wol erkant,
und nande in zehant.
sî sprach her wider zuo den zwein
" vrouwe, lebet hêr Îwein,
sô lît er âne zwîvel hie,
oder ich engesach in nie. "
ir höfscheit und ir güete
beswârten ir gemüete,
daz sî von grôzer riwe
und durch ir reine triwe
vil sêre weinen began,
daz einem alsô vrumen man
diu swacheit solde geschehen
daz er in den schanden wart gesehen.
Ez was diu eine von den drin
der zweier vrouwe under in:
nû sprach sî zuo ir vrouwen
" vrouwe, ir muget wol schouwen
daz er den sin hât verlorn.
von bezzern zühten wart geborn
nie rîter dehein
danne mîn hêr Îwein,
den ich sô swache sihe leben.
im ist benamen vergeben,
oder ez ist von minnen komen
daz im der sin ist benomen.
und ich weiz daz als mînen tôt,
vrouwe, daz alle iwer nôt,
die iu durch sînen übermuot
der grâve Âliers lange tuot
und noch ze tuonne willen hât,
der wirt iu buoz und rât,
ob er von uns wirt gesunt.
mir ist sîn manheit wol kunt:
wirt er des lîbes gereit,
er hât in schiere hin geleit:
und sult ir ouch vor im genesen,
daz muoz mit sîner helfe wesen. "
Diu vrouwe was des trôstes vrô.
sî sprach" und ist der suht alsô
daz sî von dem hirne gât,
der tuon ich im vil guoten rât,
wand ich noch einer salben hân
die dâ Feimorgân
machte mit ir selber hant.
dâ ist ez umbe sô gewant
daz nieman hirnsühte lite,
wurd er bestrîchen dâ mite,
erne wurde dâ zestunt
wol varende und gesunt. "
sus wurden sî ze râte
und riten alsô drâte
nâch der salben alle drî:
wand ir hûs was dâ bî
vil kûme in einer mîle.
nû wart der selben wîle
diu juncvrouwe wider gesant,
diu in noch slâfende vant.
Diu vrouwe gebôt ir an daz leben,
dô sî ir hâte gegeben
die bühsen mit der salben,
daz sî in allenthalben
niht bestrîche dâ mite.
niwan dâ er die nôt lite,
dâ hiez sî sî strîchen an:
sô entwiche diu suht dan,
under waer zehant genesen.
dâ mite es gnuoc möhte wesen,
daz hiez sî an strîchen,
und daz si ir nämelîchen
braehte wider daz ander teil:
daz waere maneges mannes heil.
ouch sante sî bî ir dan
vrischiu kleider, seit von gran
und cleiner lînwaete zwei,
schuohe und hosen von sei.
Nû reit sî alsô balde
daz sî in in dem walde
dannoch slâfende vant,
und zôch ein pfärit an der hant,
daz vil harte sanfte truoc
ouch was der zoum rîche gnuoc,
daz gereite guot von golde,
daz er rîten solde,
ob ir daz got bescherte
daz sî in ernerte.
Dô sî in ligen sach als ê,
nûne twelte sî niht mê,
sî hafte zeinem aste
diu pfärit beidiu vaste,
und sleich alsô lîse dar
daz er ir niene wart gewar,
unz sî in allenthalben bestreich.
dâ zuo sî vil stille sweich.
mit ter vil edelen salben
bestreich si in allenthalben
über houbet und über vüeze.
ir wille was sô süeze
daz sî daz alsô lange treip
unz in der bühsen niht beleip.
des waer doch alles unnôt,
dâ zuo und man irz verbôt;
wan daz sî im den willen truoc,
esn dûhtes dannoch niht genuoc,
und waer ir sehsstunt mê gewesen:
sô gerne sach sî in genesen.
und dô sîz gar an in gestreich,
vil drâte sî von im entweich,
wand sî daz wol erkande
daz schämelîchiu schande
dem vrumen manne wê tuot,
und barc sich durch ir höfschen muot,
daz sî in sach und er sî niht.
sî gedâhte" ob daz geschiht
daz er kumt ze sinnen,
und wirt er danne innen
daz ich in nacket hân gesehen,
sô ist mir übele geschehen:
wan des schamt er sich sô sêre
daz er mich niemer mêre
willeclîchen an gesiht. "
alsus enoucte sî sich niht
unz in diu salbe gar ergienc
und er ze sinnen gevienc.
Dô er sich ûf gerihte
und sich selben ane blihte
und sich sô griulîchen sach,
wider sich selben er dô sprach
" bistûz Îwein, oder wer?
hân ich geslâfen unze her?
wâfen, hêrre, wâfen!
sold ich dan iemer slâfen!
wand mir hât mîn troum gegeben
ein vil harte rîchez leben.
ouwî waz ich êren pflac
die wîl ich slâfende lac!
mir hât getroumet michel tugent:
ich hete geburt und jugent,
ich was schoene und rîch
und disem lîbe vil unglîch,
ich was hövesch und wîs
und hân vil manegen herten prîs
ze rîterschefte bejaget,
hât mir mîn troum niht missesaget.
ich bejagte swes ich gerte
mit sper und mit swerte:
mir ervaht mîn eines hant
ein vrouwen und ein rîchez lant;
wan daz ich ir doch pflac,
sô mir nû troumte, unmanegen tac,
unz mich der künec Artûs
von ir vuorte ze hûs.
mîn geselle was hêr Gâwein,
als mir in mînem troume schein.
sî gap mir urloup ein jâr
dazn ist allez niht wâr:
do beleip ich langer âne nôt,
unz sî mir ir hulde widerbôt:
der was ich ungerne âne.
in allem disem wâne
sô bin ich erwachet.
mich hete mîn troum gemachet
zeinem rîchen hêrren.
nû waz möhte mir gewerren,
waer ich in disen êren tôt?
er hât mich geffet âne nôt.
swer sich an troume kêret,
der ist wol gunêret.
Troum, wie wunderlich du bist!
du machest rîche in kurzer vrist
einen alsô swachen man
der nie nâch êren muot gewan:
swenner danne erwachet,
sô hâstû in gemachet
zeinem tôren als ich.
zewâre doch versihe ich mich,
swie rûch ich ein gebûre sî,
und waer ich rîterschefte bî,
waer ich gewâfent und geriten,
ich kunde nâch rîterlîchen siten
alsô wol gebâren
als die ie rîter wâren. "
Alsus was er sîn selbes gast,
daz im des sinnes gebrast:
und ob er ie rîter wart
und alle sîn umbevart
die heter in dem maere
als ez im getroumet waere.
er sprach" mich hât gelêret
mîn troum: des bin ich gêret,
mac ich ze harnasche komen.
der troum hât mir mîn reht benomen:
swie gar ich ein gebûre bin,
ez turnieret al mîn sin.
mîn herze ist mînem lîbe unglîch:
mîn lîp ist arm, daz herze rîch.
ist mir getroumet mîn leben?
oder wer hât mich her gegeben
sô rehte ungetânen?
ich möhte mich wol ânen
rîterlîches muotes:
lîbes und guotes
der gebristet mir beider. "
als er diu vrischen cleider
einhalp bî im ligen sach,
des wundert in, und sprach
" diz sint cleider der ich gnuoc
in mînem troume dicke truoc.
ich ensihe hie nieman des sî sîn:
ich bedarf ir wol: nû sîn ouch mîn.
nû waz ob disiu sam tuont?
sît daz mir ê sô wol stuont
in mînem troume rîch gewant. "
Alsus cleiter sich zehant.
als er bedahte die swarzen lîch,
dô wart er einem rîter glîch.
nû ersach diu juncvrouwe daz
daz er unlasterlîchen saz:
sî saz in guoter kündekheit
ûf ir pfärit und reit,
als sî dâ vür waere gesant
und vuorte ein pfärit an der hant.
weder si ensach dar noch ensprach.
dô er sî vür sich rîten sach,
dô waerer ûf gesprungen,
wan daz er was betwungen
mit selher siecheite
daz er sô wol gereite
niht ûf enmohte gestân
als er gerne hete getân,
und rief ir hin nâch.
dô tete sî als ir waere gâch
und niht umb sîn geverte kunt,
unz er ir rief anderstunt.
dô kêrte sî sâ
und antwurt im dâ.
sî sprach" wer ruofet mir? wer? "
er sprach" vrouwe, kêret her. "
sî sprach" hêrre, daz sî. "
sî reit dar und habet im bî.
sî sprach" gebietet über mich:
swaz ir gebietet, daz tuon ich, "
und vrâget in der maere
wie er dar komen waere.
Dô sprach hêr Îwein
als ez ouch wol an im schein
" dâ hân ich mich hie vunden
des lîbes ungesunden.
ich enkan iu des gesagen niht
welch wunders geschiht
mich dâ her hât getragen:
wan daz kan ich iu wol gesagen
daz ich hie ungerne bin.
nû vüeret mich mit iu hin:
sô handelt ir mich harte wol,
und gedienez immer als ich sol. "
sî sprach" rîter, daz sî getân.
ich wil mîn reise durch iuch lân:
mich hete mîn vrouwe gesant.
diu ist ouch vrouwe über diz lant:
zuo der vüer ich iuch mit mir.
ich râte iu wol daz ir
geruowet nâch iwer arbeit. "
sus saz er ûf und reit.
Nû vuorte sî in mit ir dan
zuo ir vrouwen, diu nie man
alsô gerne gesach.
man schuof im guoten gemach
von cleidern von spîse und von bade,
unz daz im aller sîn schade
harte lützel an schein.
hie hete hêr Îwein
sîn nôt überwunden
und guoten wirt vunden.
Diu vrouwe ouch des niht vergaz
sîne wolde wizzen daz
wâ ir salbe waere.
mit einem lügemaere
beredte sich diu wîse maget.
sî sprach" vrouwe, iu sî geclaget
wie mir zer bühsen ist geschehen.
ez hât der rîter wol gesehen
wie nâch ich ertrunken was.
wunder ist daz ich genas.
ich kam in michel arbeit,
dô ich über daz wazzer reit
die hôhen brücke hie bî.
daz daz ros unsaelec sî!
daz strûchte vaste unz an diu knie,
alsô daz ich den zoum verlie
und der bühsen vergaz
und selbe kûme gesaz.
do enpfiels mir in den wâc zetal,
und wizzet daz mich nie dehein val
sô starke gemuote.
waz hilfet älliu huote?
wan daz man niht behalten sol,
daz verliuset sich wol. "
Swie vil gevüege waere
diz guote lügemaere,
doch zurnte sî ein teil.
sî sprach" heil und unheil
diu sint uns nû geschehen:
der mac ich beider nû wol jehen.
den schaden suln wir verclagen,
des vrumen gote gnâde sagen.
ich hân in kurzen stunden
einen rîter vunden
und mîn guote salben verlorn.
der schade sî durch den vrumen verkorn.
nieman habe seneden muot
umbe ein verlornez guot
des man niht wider müge hân. "
hie mite was der zorn ergân.
Sus twelte mîn hêr Îwein hie
unz in diu wilde varwe verlie,
und wart als ê ein schoene man.
vil schiere man im dô gewan
daz beste harnasch daz man vant
und daz schoenest ors über al daz lant.
sus wart bereitet der gast
daz im nihtes gebrast.
Dar nâch eines tages vruo
dô sâhen sî dort rîten zuo
den grâven Âliers mit her:
ouch sazten sich ze wer
die rîter vonme lande
und ir sarjande,
und mîn hêr Îwein
zaller vorderest schein.
sî wâren ê vaste in getân,
und heten joch die wer verlân,
und alsô gar überriten
daz sî von vrävellîchen siten
vil nâhen wâren komen:
nû wart der muot von in genomen,
dô sî den gast sâhen
zuo den vîenden gâhen
und sô manlichen gebâren.
die ê verzaget wâren,
die sâhen nû alle ûf in
und geviengen manlîchen sin.
Dô liez er sîne vrouwen
ab der were schouwen
daz ofte kumet diu vrist
daz selch guot behalten ist
daz man dem biderben manne tuot.
sîne rou dehein daz guot
daz sî an in hete geleit:
wand sîn eines manheit
diu tetes unstätelîchen
an einen vurt entwîchen.
dâ bekoberten sî sich.
hie slac, dâ stich!
nû wer möhte diu sper
älliu bereiten her
diu mîn hêr Îwein dâ brach?
er sluoc und stach,
und die sîne alle,
daz jene mit maneges valle
muosen unstätelîchen
von dem vurte entwîchen
und in den sige lâzen.
die der vluht vergâzen,
die wurden âne zagen
alle meisteil erslagen
und die andern gevangen.
hie was der strît ergangen
nâch hern Îweines êren.
si begunden an in kêren
den lop und den prîs,
er waere biderbe hövesch und wîs,
und in enmöhte niht gewerren,
heten sin zeinem hêrren
od einen im gelîchen.
sî wunschten vlîzeclîchen
daz sî des beidiu zaeme
daz in ir vrouwe naeme.
Sus wart dem grâven Âliere
genendeclîchen schiere
gevangen und erslagen sîn her.
dannoch entwelter ze wer
mit einer lützelen kraft,
und tete selhe rîterschaft
die nieman gevelschen mohte.
dô daz niht langer tohte,
dô muoser ouch entwîchen,
und vlôch dô werlîchen
gegen einer sîner veste
die er dâ nâhen weste.
dâ er zuo dem hûse vlôch,
dâ was der burcberc sô hôch,
beidiu sô stechel und sô lanc,
daz in sunder sînen danc
hêr Îwein ergâhte an dem tor:
dâ vienc er in vor
und nam des sîne sicherheit
daz er gevangen wider reit
in der vrouwen gewalt,
diu sîn dâ vor sô dicke engalt,
und ir verwüestet hete ir lant.
er sazte ir gîsel und pfant
daz er alle sîne schulde
buozte unz ûf ir hulde.
Ezn wart nie rîter mêre
erboten groezer êre
dan mînem hern Îweine geschach,
dô man in zuo rîten sach
und sînen gevangen man
eneben im vuorte dan.
dô in diu graevinne enpfienc
und engegen ime gienc
mit allen ir vrouwen,
dô mohte man schouwen
vil vriuntlîche blicke.
si besach in ofte und dicke:
und wolder lônes hân gegert,
des waerer dâ gewert:
sîne versaget im lîp noch guot.
sone stuont ab niender sîn muot:
ern wolde dehein ander lôn.
dô diu vrouwe von Nârisôn
ir nôt überwant
von sîner gehülfigen hant,
do begunder urloubes gern.
desn wolde sî in niht gewern:
wan an in stuont al ir muot.
si bedûhte des, er waere guot
ze hêrren in ir lande:
und endûhtez sî niht schande,
sî hete geworben umb in.
und mich entriege mîn sin,
swie ez deheiniu entuo,
dâ hoeret groezer wîsheit zuo
daz sî umb den wurbe
von dem sî niht verdurbe,
dan sî sich den lieze erwerben
von dem sî müese verderben.
si bat in mit gebaerden gnuoc;
daz er doch harte ringe truoc.
beide gebaerde und bete
die man in durch belîben tete,
daz was verloren arbeit:
wan er nam urloup und reit,
und suochte dâ zehant
den naehsten wec den er vant,
und volget einer strâze.
lûte âne mâze
hôrter eine stimme
clägelich und doch grimme.
nune weste mîn hêr Îwein
von wederm si waere under den zwein,
von wurme oder von tiere:
er bevandez aber schiere.
wan diu selbe stimme wîst in
durch michel waltgevelle hin
dâ er an einer bloeze ersach
wâ ein grimmer kampf geschach,
dâ mit unverzagten siten
ein wurm und ein lewe striten.
der wurm was starc und grôz:
daz viur im ûz dem munde schôz.
im half diu hitze und der stanc,
daz er den lewen des betwanc
daz er alsô lûte schrê.
hern Îwein tete der zwîvel wê
wederm er helfen solde,
und bedâhte sich daz er wolde
helfen dem edelen tiere.
doch vorhter des, swie schiere
des wurmes tôt ergienge,
daz in daz niht vervienge,
der lewe bestüende in zehant.
wan alsô ist ez gewant,
als ez ouch undern liuten stât:
sô man aller beste gedienet hât
dem ungewissen manne,
sô hüete sich danne
daz ern iht beswîche.
dem was diz wol gelîche.
doch wâgterz als ein vrum man,
er erbeizte und lief den wurm an
und sluoc in harte schiere tôt
und half dem lewen ûz der nôt.
Dannoch dô er den wurm ersluoc,
dô heter zwîvel genuoc
daz in der lewe wolde bestân:
daz wart im anders kunt getân.
sich bôt der lewe ûf sînen vuoz
und zeict im unsprechende gruoz
mit gebaerde und mit stimme.
hie liez er sîne grimme
und erzeict im sîne Minne
als er von sînem sinne
aller beste mohte
und einem tiere tohte.
er antwurt sich in sîne pflege,
alser in sît alle wege
mit sînem dienste êrte
und volgt im swar er kêrte
und gestuont im zaller sîner nôt,
unz sî beide schiet der tôt.
Der lewe und sîn hêrre
die vuoren unverre
unz er ein tier ersmahte.
nû twanc in des sîn ahte,
beidiu der hunger und sîn art,
dô er des tieres innen wart,
daz er daz gerne wolde jagen.
dazn kunderm anders niht gesagen,
wan er stuont und sach in an
und zeicte mit dem munde dan:
dâ mite teterz im kunt.
dô gruoztern als einn suochhunt
und volgt im von der strâze
wol eines wurfes mâze,
dâ er ein rêch stânde vant,
und vienc ouch daz zehant
und souc im ûz daz warme bluot:
dazn waer sînem hêrren doch niht guot.
nû schant erz dâ erz weste
veizet und aller beste,
und nam des einen brâten dan.
nû gienc ouch diu naht an.
er schurft ein viur und briet daz
und âz diz ungesalzen maz
âne brôt und âne wîn:
ezn moht eht dô niht waeher sîn.
daz im dâ überiges schein,
daz âz der lewe unz an diu bein.
hêr Îwein leite sich und slief:
der lewe wachet und lief
umb sîn ors und umb in.
er hete die tugent und den sin
daz er sîn huote zaller zît,
beidiu dô und sît.
diz was ir beider arbeit,
daz er nâch âventiure reit
rehte vierzehen tage,
und daz mit selhem bejage
der wilde lewe disem man
sîne spîse gewan.
Dô truoc in diu geschiht
wande ern versach sichs niht
vil rehte an sîner vrouwen lant,
dâ er den selben brunnen vant,
von dem im was geschehen,
als ich iu ê hân verjehen,
grôz heil und michel ungemach.
als er die linden drobe sach,
und dô im dâ zuo vor erschein
diu kapelle und der stein,
dô wart sîn herze des ermant
wie er sîn êre und sîn lant
hete verlorn und sîn wîp.
des wart sô riwec sîn lîp,
von jâmer wart im alsô wê,
daz er vil nâch als ê
von sînem sinne was komen,
und im wart dâ benomen
des herzen kraft alsô gar
daz er zer erde tôtvar
von dem orse nider seic.
und als er vol sich geneic,
daz swert im ûz der scheide schôz:
des güete was alsô grôz
daz ez im durch den halsperc brach
und im ein grôze wunden stach,
daz er vil sêre bluote.
des wart in unmuote
der lewe, wânde er waere tôt,
und was im nâch dem tôde nôt.
er rihte daz swert an einen strûch
und wolt sich stechen durch den bûch,
wan daz im hêr Îwein
dannoch lebende vor schein.
er rihte sich ûf und saz
und erwante dem lewen daz
daz er sich niht ze tôde stach.
hêr Îwein clagete und sprach
" unsaelec man, wie verstû nû!
der unsaeligest bistû
der ie zer werlte wart geborn.
nû wie hâstû verlorn
dîner vrouwen hulde!
jane waer diu selbe schulde
zer werlte niemans wan dîn,
ezn müese sîn ende sîn.
Er ist noch baz ein saelec man
der nie dehein êre gewan
dan der êre gewinnet
und sich sô niht versinnet
daz er sî behalten künne.
êre und wünne,
der hât ich beider alsô vil
daz ichz gote clagen wil
daz ich ir ie sô vil gewan,
ich ensolde staete sîn dar an.
waer mir niht geschehen heil
und liebes ein vil michel teil,
sone west ich waz ez waere:
âne senede swaere
sô lebet ich vrîlichen als ê:
nû tuot mir daz senen wê,
daz mir daz solde geschehen
daz ich muoz ane sehen
schaden und schande
in mîner vrouwen lande.
diz ist ir êre und ir lant:
daz stuont ê in mîner hant,
daz mir des wunsches niht gebrast:
des bin ich alles worden gast.
ich mac wol clagen mîn schoene wîp:
warumbe spar ich den lîp?
mîn lîp waere des wol wert
daz mich mîn selbes swert
zehant hie an im raeche,
und ez durch in staeche.
sît ich mirz selbe hân getân,
ich solts ouch selbe buoze enpfân
nû gît mir doch des bilde
dirre lewe wilde,
daz er von herzeleide sich
wolde erstechen umbe mich,
daz rehtiu triwe nâhen gât;
sît mir mîn selbes missetât,
mîner vrouwen hulde,
und dehein ir schulde,
âne aller slahte nôt verlôs,
und weinen vür daz lachen kôs. "
Dô disiu grôze clage geschach,
daz gehôrte und sach
ein juncvrouwe, diu leit
von vorhten groezer arbeit
danne ie dehein wîp,
wand sî gevangen ûf den lîp
in der Kapellen lac.
und dô er dirre clage pflac,
dô sach sî hin vür
durch eine schrunden an der tür.
sî sprach" wer claget dâ? wer? "
" wer vrâget des? "sprach aber er.
sî sprach" hêrre, daz hie claget,
daz ist ein alsô armiu maget
daz von deheiner sache,
von manegem ungemache,
deheiniu armer möhte leben. "
er sprach" wer möhte iu geben
sô grôzen kumber als ich hân?
ir muget wol iwer clage lân:
wan der vervluochte daz bin ich. "
sî sprach" daz ist unmügelich
daz iwer kumber müge sîn
des endes iender sam der mîn.
ich sihe wol daz ir stât
und rîtet und gât
swar iuch iwer wille treit:
sô ist mir daz vür geleit,
ich bin alsô gevangen,
verbrant oder erhangen
wird ich morgen an dem tage.
nieman ist der mich übertrage
mirne werde der lîp benomen. "
er sprach" vrouwe, wie ist daz komen? "
sî sprach" hab ich dehein schulde,
got welle daz ich sîn hulde
niemer gewinne.
vür eine verrâtaerinne
bin ich dâ her in geleit:
daz lantvolc hât ûf mich geseit
eine schult sô swaere:
und ob ich schuldec waere,
sô waer ich grôzer zühte wert.
ez nam in dem jâre vert
des landes vrouwe einen man:
dâ missegienc ir leider an:
die schulde legent sî ûf mich.
nû hêrre got, waz moht ich
daz ir an im missegie?
deiswâr geriet ich irz ie,
daz tet ich durch ir êre.
ouch wundert mich iemer mêre
daz ein alsô vrumer man
sô starke missetuon kan:
wander was benamen der beste
den ich lebende weste.
ouch enistz niht von den schulden sîn:
ez ist von den unsaelden mîn.
alsus ring ich mit sorgen.
sî beitent mir unz morgen:
sô nement sî mir ouch den lîp.
wan ich bin leider ein wîp,
daz ich mich mit kampfe iht wer:
sô enist ouch nieman der mich ner. "
Er sprach" sô lâze ich iu den strît,
daz ir angesthafter sît
dan ich, sît ez sô umbe iuch stât
daz ez iu an den lîp gât,
ob ir iuch niht muget erwern. "
sî sprach" wer möhte mich ernern?
der joch den willen haete
daz erz gerne taete,
wer hete dannoch die kraft
erne dulte meisterschaft?
wan ez sint drî starke man
die mich alle sprechent an.
ich weiz ir zwêne, und ouch niht mê,
an den sô volleclîchen stê
diu tugent und diu manheit,
die sich sô starke arbeit
durch mich armen naemen an.
daz sint ouch zwêne selhe man,
ir ietweder slüege âne wer
disses volkes ein her;
und weiz daz ouch als mînen tôt,
west ir ietweder mîne nôt,
er kaeme und vaehte vür mich.
der dewedern mac ich
ze disen zîten niht hân,
und muoz mir an den lîp gân:
ouch entrûw ichs nieman wan den zwein. "
dô sprach der hêr Îwein
" nû nennet mir die drî man
die iuch mit kampfe sprechent an:
und nennet mir danne mê
die zwêne umbe diez sô stê,
der ietweder sô vrum sî
daz er eine vaehte wider drî. "
sî sprach" ich nennes iu alle wol.
die drî der gewalt ich dol,
der ein ist truhsaeze hie,
und sîne bruoder, die mir ie
wâren nîdec und gehaz,
wand mich mîn vrouwe hâte baz
dan sî mir des gunden,
und hânt si des überwunden
daz sî nû wol übersiht
swaz mir leides geschiht.
dô mîn vrouwe ir man nam,
der ir nâch wâne wol gezam
und sî dar nâch niht wol enlie,
dô begâben sî mich nie
mit tägelîcher arbeit,
sine zigen mich der valscheit
daz ez schüefe niwan mîn list
daz ir sus missegangen ist.
und swaz ouch mir dâ von geschiht,
sône lougen ich des niht
ezn vuocte mîn rât und mîn bete
daz sîz ie umb in getete;
wand ich mich wol umb in versach,
geschaehez als ez doch geschach,
sî hetes vrume und êre.
nû velschent sî mich sêre,
ich habe sî verrâten.
wand sî mir dô tâten
michel unreht und gewalt,
dô wart mîn leit vil manecvalt,
und ich armiu verlorne
vergâhte mich mit zorne.
wan daz ist gar der Saelden slac,
swer sînem zorne niene mac
getwingen, ern überspreche sich.
leider alsô tet ich mich.
ich hân mich selben verlorn.
ich sprach durch mînen zorn,
swelhe drî die tiursten man
sich von dem hove naemen an
daz sîz beredten wider mich,
einen rîter vund ich
der mit in allen drin strite,
ob man mir vierzec tage bite.
der rede giengen sî dô nâch:
wand mir was gewesen ze gâch:
man liez mich ir niht wandel hân,
und enwart ouch des niht erlân
ich enschüef in rehte sicherheit
daz ich der rede waere gereit
als ich dâ hete gesprochen,
daz ich in sehs wochen
mich mit kampfe lôste.
die zwêne der ich mich trôste,
die reit ich suochen in diu lant,
daz ich ir dewedern vant.
dô suocht ich den künec Artûs,
und envant dâ nieman ze hûs
der sich ez wolde nemen an:
sus schiet ich âne kempfen dan.
des wart ich sô ze spotte hie
daz ez mir an mîn herze gie.
sus wurfen sî mich dâ her in.
als ich des beitende bin
daz sich mîn lîp sol enden:
wan die mirz hulfen wenden,
die sint mir nû vil ungereit.
mir hulfe ûz dirre arbeit
sweder ez weste von in zwein,
hêr Gâwein oder hêr Îwein. "
" Welhen Îwein meinet ir? "sprach er.
sî sprach" hêrre, daz ist der
durch den ich lîde disiu bant.
sîn vater ist genant
der künec Urjên.
der kumber dâ ich inne stên,
der ist von sînen schulden.
mir was ze sînen hulden
alze liep und alze gâch,
und ranc starke dar nâch
daz er hêrre wurde hie
leider als ez ouch ergie.
er behagete mir ze gâhes wol:
wan swer den man erkennen sol,
dâ hoeret langer wîle zuo.
ich lobet in leider alze vruo:
ich wânde er kunde lônen baz.
mîn rât vuoget ime daz
daz sichs mîn vrouwe underwant
und gap im lîp und lant.
nû hât er uns beswichen
im selben schädelichen.
ez ist sîn unsaelekheit:
wan des swüer ich wol einen eit,
mîn vrouwe ist ein sô edel wîp
daz er niemer sînen lîp
bestaetet ûf der erde
ze hôherem werde:
sî ist sô schoene und sô rîch,
waer sî sînem lîbe gelîch,
sô vreuter sich daz sîz getete. "
dô sprach er" heizet ir Lûnete? "
sî sprach" hêrre, jâ ich. "
er sprach" sô erkennet mich:
ich binz Îwein der arme.
daz ez got erbarme
daz ich ie wart geborn!
nû wie hân ich verlorn
mîner vrouwen hulde!
sît diu selbe schulde
niemannes ist wan mîn,
der schade sol ouch mîn eines sîn:
ich enweiz wem ich sî mêre gebe.
jane müet mich niht wan daz ich lebe:
ouch sol ich schiere tôt geligen.
deiswâr ich trûwe wol gesigen
an den rîtern allen drin,
die iuch geworfen hânt her in:
und swenn ich iuch erloeset hân,
sô sol ich mich selben slân.
mîn vrouwe muoz doch den kampf gesehen:
wander sol vor ir geschehen.
ich enweiz waz ich nû mêre tuo
wan daz ich ir morgen vruo
über mich selben rihte
und zuo ir angesihte
durch ir willen lige tôt:
wand ez muoz doch mîn senediu nôt
mit dem tôde ein ende hân.
diz sol allez ergân
daz sî niht wizze wer ich sî,
unz ich ersterbe und die drî
an den ich iuch rechen sol:
sô weiz mîn vrouwe danne wol,
sô sî bevindet, wer ich bin,
daz ich lîp und den sin
von leide verloren hân.
diu râche sol vor ir ergân.
Ez ist reht daz ich iu lône
der êrbaeren krône
die ich von iwern schulden truoc.
ich hete êren genuoc:
waz half mich daz ich golt vant?
ez ist eht vil unbewant
zuo dem tôren des goldes vunt:
er wirfet ez doch hin zestunt.
swie ich zuo mir selben habe getân,
ir sult iedoch gewis hân,
ich enlâze iuch niht under wegen.
wan dô ich tôt waere gelegen,
dô hulfet ir mir von sorgen:
alsô tuon ich iu morgen. "
nû entwâfent er sîn houbet:
dô wart ez im geloubet
daz erz hêr Îwein waere.
geringet wart ir swaere:
von vröuden sî weinde
und sprach als sîz ouch meinde
" mirn mac nû niht gewerren,
sît ich mînen hêrren
lebenden gesehen hân.
ez was mîn angest und mîn wân
daz ir waeret erslagen.
ich enhôrte dâ ze hove sagen
von iu dehein daz maere
daz iwer iht waere. "
Er sprach" mîn vrouwe Lûnete,
wâ was der noch ie tete
des alle vrouwen ruochten
die sînen dienest suochten,
mîn lieber vriunt hêr Gâwein,
der ie nâch vrouwen willen schein,
ie ranc und noch tuot?
het ir im gesaget iwern muot,
er hete iuch alles des gewert
des ir an in hetet gegert. "
sî sprach" het ich den vunden,
sô het ich überwunden
mîne sorgen zehant.
daz ich sîn dâ niene vant,
daz was wunderlîchen komen.
in was diu künegîn genomen.
daz hete ein rîter getân:
den woltens alle gelastert hân,
und was in den selben tagen,
dô ich dar kam durch clagen,
hêr Gâwein nâch gestrîchen.
ich liez dâ waerlichen
umb die vrouwen grôz clagen,
und ouch umb sîn nâch jagen.
sî vorhten daz sî daz wîp
verlürn, und dâ zuo er den lîp;
wand er niht wider wolde komen,
ern ervüere wie sî waere genomen. "
Nû was im daz maere
durch sînen gesellen swaere.
er sprach" nû müez in got bewarn.
vrouwe, ich muoz von hinnen varn
und mich bereiten dar zuo.
und wartet mîn morgen vruo:
ich kume ze guoter kampfzît.
und alsô hövesch sô ir sît,
sone saget nieman wer ich sî.
deiswâr ich slahe sî alle drî,
ich hilfe iu von dirre nôt,
od ich gelige durch iuch tôt. "
Sî sprach" lieber hêrre,
sô stüende iuch al ze verre
ze wâgen ein als vorder lîp
umb ein alsus armez wîp.
mir waer der rede gar ze vil:
und wizzet daz ich immer wil
den willen vür diu werc hân:
ir sult der rede sîn erlân.
iwer leben ist nützer danne daz mîn.
und möht ez ein wâge sîn,
sô getorste ichs iuch biten:
diz ist gar wider den siten
daz einer kempfe drî man.
die liute habent sich joch dar an
daz zwêne sîn eines her:
sô waere diz gar âne wer.
verlüret ir durch mich den lîp,
sone wart nie dehein armez wîp
als unsaelec als ich,
und dannoch slüegen sî ouch mich.
sô ist bezzer mîn verderben
danne ob wir beidiu sterben. "
Er sprach" diu rede sol bezzer wesen:
wan wir suln beidiu wol genesen.
deiswâr ich wil iuch troesten wol,
wan ichz ouch bewaren sol.
ir hât sô vil durch mich getân:
ob ich deheine triwe hân,
sone sol ich daz niht gerne sehen
daz iu dehein schade mac geschehen
dâ ichz kan erwenden.
diu rede sol sich enden:
sî müezen iuch lâzen vrî,
od ich erslahe sî alle drî. "
nû was ir durch ir vrümekheit
ir êre und ir vrume leit.
sî waere gerne genesen,
und möht ez alsô sîn gewesen
daz er den lîp niht verlür.
sît ab er mit vrîer kür
den kampf wolde bestân,
sô lie sîz sîn und muosez lân.
Nû entwelter dâ niht mê
sîn lewe volget im als ê
und reit unz er ein hûs ersach.
dâ was guot rîters gemach.
diu burc was harte veste
und allen wîs diu beste
vür stürme und vür mangen:
den berc hete bevangen
ein burcmûre hôch und dic.
doch sach vil leiden anblic
der dâ wirt was genant:
im was diu vorburc verbrant
unz an die burcmûre gar.
nû kam mîn hêr Îwein dar,
als in der wec lêrte.
dô er ze dem hûse kêrte,
dô wart diu brücke nider lân,
und sach engegen im gân
sehs knappen waetlîche:
sî zaemen wol dem rîche
von aller ir getât
an ir lîbe und an ir wât.
von den wart er wol enpfangen.
vil schiere kam gegangen
der wirt als ein bescheiden man:
der gruozt in und vuort in dan
ûf daz hûs an guot gemach,
dâ er rîter und vrouwen sach
eine sûberlîche schar.
dô nam er ir beider war,
ir gebaerde und ir muotes:
done vander niht wan guotes.
Swer ie kumber erleit,
den erbarmet des mannes arbeit
michels harter dan den man
der nie deheine nôt gewan.
der wirt het selbe vil gestriten
und dicke ûf den lîp geriten,
und geloupte dem gaste deste baz;
wander allez bi im saz
unz daz er entwâfent wart.
der wille was dâ ungespart
von manne und von wîbe,
er wart sînem lîbe
ze dienste gekêret
und über state gêret.
sî wurden vil vaste
ze liebe dem gaste
alle wider ir willen vrô:
wand ir herze meindez niender sô.
in hete ein tägelich herzeleit
vil gar ir vröude hin geleit;
dâ er niht umbe enweste,
er als ander geste.
ouch enhet ir vröude und ir schimpf
deheiner slahte gelimpf.
diu trügevröude ist ein niht,
diu sô mit listen geschiht,
sô der munt lachet
und daz herze krachet
von leide und von sorgen.
ouch ist ez unverborgen,
ezn kiese listvröude ein man
der sich iht versinnen kan,
und welch vröude niht des herzen ist.
ouch half sî unlange ir list:
diu vorhte und die sorgen
die ûf ten tac morgen
hete wîp und man,
die gesigeten ir vröuden an.
daz trûren behabte den strît,
und verkêrte sich sô in kurzer zît
daz iu daz nieman kan gesagen,
in ein weinen und in ein clagen
diu vröude der man dâ jach.
als daz hêr Îwein ersach,
dô vrâgte er den wirt maere,
waz im geschehen waere.
Er sprach" saget mir, hêrre,
durch got waz iu werre,
und waz dirre wehsel diute:
daz ir und iwer liute
sô niwelîchen wâret vrô,
wie hât sich daz verkêret sô? "
dô sprach des hûses hêrre
" waz uns arges werre,
der maere endurfet ir niht gern.
iedoch enwelt irs niht enbern,
sô sage ich iu unser arbeit:
sô beswaert ez iuch: daz ist mir leit.
ez ist iuch nützer verswigen,
und vreut iuch mitten saeligen.
ich bin der unsaelden kint:
mit ten die unsaelec sint
muoz ich leider sîn unvrô:
wan ez geziuhet mir alsô. "
Dô bat der gast unz an die stunt
daz im der wirt tete kunt
alle sîne swaere.
er sprach" mir ist unmaere
der lîp immer mêre:
wand ich alte âne êre,
mir waere bezzer der tôt.
ich lîde laster und nôt
von einem sô gewanten man
daz ich mich gerechen niene kan.
mir hât gemachet ein rise
mîne huobe zeiner wise
und hât mich âne getân
alles des ich solde hân,
unz an die burc eine;
und sag iu doch wie cleine
alle mîne schulde sint.
ich hân ein tohter, ein kint:
daz ist ein harte schoeniu maget:
daz ich im die hân versaget,
darumbe wüestet er mich.
zewâre ê verlius ich
daz guot und wâge den lîp,
ê si immer werde sîn wîp.
dâ zuo hân ich sehs kint,
die alle ritter sint:
die hât er gar gevangen,
und hât ir zwêne erhangen
daz ichz ane muose sehen.
wem möhte leider geschehen?
er hât ir noch viere:
die verlius ich aber schiere.
wan die selben vüeret er
vür die burc morgen her:
die wil er vor mir toeten
und mich dâ mite noeten
daz ich im ir swester gebe.
got welle niht daz ichz gelebe
und sende mir hînaht den tôt.
er giht daz ist mîn meistiu nôt,
swenn er mirs an beherte
mit selhem ungeverte,
sô weller ir ze wîbe haben rât,
und dem boesten garzûn den er hât
deme welle er sî geben.
mac mir danne mîn leben
niht wol unmaere sîn?
der rise heizet Harpîn.
hân ich den lasterlîchen spot
gedienet iender umbe got,
wold er daz rihten über mich
und lieze den gerich
über mîniu unschuldigen kint,
diu biderbe und guot sint! "
Dô der gast sîn ungemach
beidiu gehôrte und gesach,
daz begund im an sîn herze gân.
er sprach" wie habt ir daz verlân
irn suochtet helfe und rât
dâ er iu ze suochen stât,
in des künec Artûses lande?
ir habet dise schande
âne nôt sô lange erliten.
ir soldet dar sîn geriten:
er hât gesellen, under den
ir hetet vunden etewen
der iuch des risen belôste. "
er sprach" der mir ze trôste
dâ waere der beste
und kaeme, oberz weste,
und hete ich in dâ vunden,
dern ist ze disen stunden
niht dâ ze lande.
der künec treit ouch die schande
der er vil gerne enbaere.
welt ir ein vremde maere
hoeren, daz wil ich iu sagen.
ez kam in disen siben tagen
ein rîter geriten dar
und nam des vil rehte war
daz er zen selben stunden
die von der tavelrunden
umbe den künec sitzen sach.
er erbeizte vür in und sprach
" ich bin ûf gnâde her komen.
hêrre, ich hân von iu vernomen
die milte und die vrümekheit,
ich gedinge mir sî unverseit
ein gâbe der ich von iu ger:
nâch der bin ich komen her. "
dô sprach der künec Artûs
" swaz ir gebietet hie ze hûs,
des sît ir alles gewert,
ist daz ir betelîchen gert. "
Er sprach" daz sult ir an mich lân.
als ich von iu vernomen hân,
sô müese iu daz missezemen,
woldet ir iht ûz nemen.
swaz ez nû sî des ich bite,
dâ êret mich mite
und lât die bete her ze mir,
wand ich ir anders gar enbir. "
Daz widerredte der künec Artûs.
sus schiet er ûz sînem hûs
vil harte zornlichen dan.
er sprach" ez ist vil manec man
an disem künege betrogen:
diu werlt hât vil von im gelogen.
man saget von sîner miltekheit,
ezn wurde rîter nie verseit
swes er in ie gebaete.
sîn êre sîn unstaete,
dem er wol gevalle. "
diz bâgen hôrten alle
die von der tavelrunde.
sî sprâchen mit einem munde
" hêrre, ir habet missetân,
welt ir den rîter alsus lân.
wem habt ir ouch iht verseit?
lât ez an sîne hövescheit.
er gelîchet sich wol einem man
der betelîchen biten kan.
scheidet er von hinnen
mit selhen unminnen,
ern gesprîchet niemer mêre
dehein iwer êre. "
Der künec sich dô bedâhte
und schuof daz man in brâhte,
und gelobet im des staete,
ze leistenne swes er baete.
ouchn bedorfter mêre sicherheit:
wan sîn wort daz was ein eit.
dô bat er als ein vrävel man
daz er müese vüeren dan
sîn wîp die küneginne.
daz haete die sinne
dem künege vil nâch benomen.
er sprach" wie bin ich überkomen!
die disen rât tâten,
die hânt mich verrâten. "
Dô in der rîter zürnen sach,
dô trôster in und sprach
" hêrre, habent guote site,
wand ich ir anders niene bite
niwan mit dem gedinge,
ob ich sî hinnen bringe;
ir habet der besten ein her:
ob ich sî allen den erwer
die mir durch sî rîtent nâch.
ouch ensol mir niht wesen gâch,
niwan als alle mîne tage;
und wizze wol swer mich jage
daz ich sîn wol erbîte
und niemer gerîte
deste drâter umb ein hâr. "
nû muose der künec lâzen wâr
daz er gelobete wider in:
er vuorte die küneginne hin.
und dô sî schiet von dan,
dô sach sî jaemerlîchen an
alle die dâ wâren,
und begunde gebâren
als ein wîp diu sêre
sorget umb ir êre,
und mantes als sî kunde
mit gebaerde und mit munde,
daz man sî ledeget enzît.
der hof enwart vor des noch sît
sô harte nie beswaeret:
loch wârens unervaeret
die sî dâ vüeren sâhen.
dâ wart michel gâhen:
ez rief dirre und rief der
" harnasch und ors her: "
und swer ie gereit wart,
der jagte nâch ûf die vart.
sî sprâchen" es wirt guot rât,
sît erz uns sô geteilet hât:
er vüeret sî unverre,
ezn sî daz unser hêrre
mit im wider uns sî. "
dô sprach der hêrre Keiî
" in beschirmt der tiuvel noch got,
der uns disen grôzen spot
an mîner vrouwen hât getân,
ezn müez im an sîn êre gân.
ich bin truhsaeze hie ze hûs,
und ez hât der künec Artûs
verschuldet um mich harte wol
daz ich gerne ledegen sol
mîne vrouwen sîn wîp.
deiswâr ez gât im an den lîp:
ern vüert sî sunder mînen danc
niemer eines ackers lanc.
weizgot, wester mich hie,
ern waere her ze hove nie
ûf sus getâne rede komen:
ich sol sîm schiere hân benomen.
iu solde versmâhen
daz gemeine nâch gâhen.
waz sol dirr ungevüege schal,
daz dirre hof über al
durch einen man wil rîten?
ich getrûw im wol gestrîten:
ich eine bin im ein her.
ern gesetzet sich niemer ze wer,
swenn er siht daz ich ez bin:
und waz hulfez in?
ir muget wol alle hie bestân,
sît ich michz an genomen hân:
ich erlâze iuch aller arbeit. "
hie mite was ouch er gereit
und was der êrste an in:
ouch geriet der êrste ungewin
ze sînen unêren,
als er den gast bat kêren.
daz was in einem walde.
ouch kêrter alsô balde:
mit grôzen kreften stach er in
enbor ûz dem satel hin,
daz im ein ast den helm gevienc
und bî der gurgeln gehienc.
und wan daz in sîn geverte
der übele tiuvel nerte,
sô waer er dâ benamen tôt:
doch leit er hangende nôt.
er wart doch leider ledec sît:
doch hienc er dâ unz an die zît
daz er vor in allen leit
laster und arbeit.
der naehste was Kâlogrenant
der in dâ hangende vant
niht anders wan als einen diep:
dern lôst in niht, ez was im liep.
der gâhte ouch an den gast:
vil lützel doch des gebrast
daz im niht sam geschach,
wandern ouch dernider stach.
Die in sît hangen sâhen,
den benam daz gâhen,
der unwille, und sîn schalkheit,
daz dâ männeclich vür reit.
in erreit ûf einem gevilde
Dodines der wilde
und brach ûf im sîn sper:
dâ mite wart ouch er
gesetzet ûf daz gras
als lanc sô daz sper was.
Segremors erreit in dô:
dem geschach rehte alsô.
dar nâch erreit in Hênete,
dem er alsam tete.
Plîopleherîn und Millemargot
die wurden beide ir selber spot
mit selhem ungevelle,
und Îdêrs ir geselle.
daz ich sî alle nenne
die ich dâ erkenne,
daz ist alsô guot vermiten:
wan alle die im nâch riten
die streuter nâch ein ander.
nieman envander
der die vrouwen lôste.
ir waere komen ze trôste
mîn hêrre Gâwein,
der ie in rîters êren schein:
done was er leider niender dâ.
er kam aber sâ
morgen an dem naehsten tage,
und durch des küneges clage
sô ist er nâch gestrîchen
und wil im nämelichen
wider gewinnen sîn wîp
oder verliesen den lîp.
ich suocht in in den selben tagen,
als ich ez gote wil clagen,
daz ich sîn dâ niht envant.
ez ist im sô um mich gewant
daz er mir müese gestân
ze mînem kumber den ich hân:
mîn wîp ist sîn swester.
ich kam alrêst gester:
und sît ich sîn âne komen bin,
sô ist aller mîn trôst dâ hin.
enmuoz ich niht wol sorgen?
wan nû verlius ich morgen
alle mîn êre. "
nû erbarmet diz sêre
den rîter der des lewen pflac.
er sprach" ich sol um mitten tac
morgen komen an eine stat
dar mich ein vrouwe komen bat
diu mir vil gedienet hât,
und der ez an den lîp gât,
enkum ich dar niht enzît.
ob ir des gewis sît
daz uns der rise kume sô vruo,
swenn ich mîn reht getuo
daz ich im an gesige,
ob ich vor im niht tôt gelige,
daz ich umbe mitten tac
dannoch hin komen mac
dar ich mich gelobet hân,
sô wil ich in durch iuch bestân
und durch iwer edel wîp:
wan mir ist mîn selbes lîp
niht lieber danne ir bruoder ist. "
nû kam gegangen an der vrist
des wirtes tohter und sîn wîp.
nû gesach er nie kindes lîp
schoener dan diu selbe maget,
enhete sî sich niht verclaget.
nû enpfiengen sî in beide wol,
als man lieben gast sol.
Dô sprach der wirt" mich dunket guot
daz ir vil dienesthaften muot
traget iwerm gaste.
er hât sich alsô vaste
unser swaere an genomen,
wir suln sî mit im überkomen,
geruochet sîn unser trehten.
er sprîchet er welle vehten:
dô ich im mîne clage tete,
dô gelobt er mir âne bete
er welle durch uns tôt geligen
oder dem risen an gesigen,
dem ich sô vil vertragen muoz.
nû gnâdet im ûf sînen vuoz:
daz ist mîn bete und mîn gebot. "
hêr Îwein sprach" nû enwelle got
daz mir diu unzuht geschehe
daz ich ze mînen vüezen sehe
diu mîns hern Gâweins swester ist.
jâ waere des, wizze Krist,
dem künege Artûs ze vil.
ich sol und wil
gedienen immer mêre
daz sî der grôzen êre
mich armen man erlâze:
mich gnüeget rehter mâze.
ich sag iu wie ich in bestê.
als ich iu gelobete ê,
kumt er uns vruo ze selher zît,
swenne sich endet der strît,
daz ich umbe mitten tac
ir ze helfe komen mac
der ichz ê gelobet hân,
sô wil ich in durch iuch bestân,
durch mîner vrouwen hulde,
und durch iwer unschulde. "
Des trôstes wurden sî vrô
und machten im dô
beide vröude und spil,
und sîne dûhte niht ze vil
deheiner der êren
die sî mohten kêren
im ze sînen hulden:
sî dûhte ez waere von schulden.
sî prîsten sêre sînen muot:
er dûhtes biderbe und guot,
in allen wîs ein hövesch man.
daz kuren sî dar an
daz der lewe bî im lac
und anders sites niene pflac
niwan als ein ander schâf.
guot spîse und dar nâch senfter slâf
diu wâren im bereit hie,
und erwachte dô der tac ûf gie,
und hôrte eine messe vruo
und bereite sich darzuo
als er kempfen wolde
den der dâ komen solde.
Als er dô nieman komen sach,
daz was im leit, und sprach
" hêrre, nû waer ich iu gereit:
iu ist der lîp unverseit:
wâ ist der dâ komen sol?
mîn tweln enkumt mir niht wol:
ich sûme mich vil sêre.
ez gât an alle mîn êre
swaz ich nû hie gebîte:
ez ist zît daz ich rîte. "
Diu drô tete in wê,
und wurden trûrec als ê.
vil müelîch was in ein dinc:
sîne westen welch gerinc
in aller beste êrte,
der im den muot bekêrte.
wan der wirt bôt im sîn guot:
er sprach" sône stât niht mîn muot
daz ich ûf guotes miete
den lîp iht veile biete. "
und widersaget imz dô gar.
des wurden harte riwevar
der wirt und daz gesinde,
diu vrouwe mit ir kinde.
ez wart vil dicke von in zwein
sîn bester vriunt hêr Gâwein
an der bete genant
und er bî im gemant;
und manten in sô verre,
daz got unser hêrre
im Saelde und êre baere
der erbarmherze waere:
erbarmet er sich über sî,
dâ stüende gotes lôn bî.
Daz beweget im den muot:
wan er was biderbe und guot.
man saget daz in betwunge
diu tiure manunge,
dô er ir dürfte rehte ervant
und im sô ofte wart genant
got und hêr Gâwein:
wan swederm er under den zwein
groezern unwillen truoc,
dem dienter gerne genuoc.
Des wart sîn muot zwîvelhaft.
er gedâhte" ich bedarf wol meisterschaft,
sol ich daz waegest ersehen.
mir ist ze spilne geschehen
ein gâch geteiltez spil:
ezn giltet lützel noch vil,
niwan al mîn êre.
ich bedarf wol guoter lêre.
ich weiz wol, swederz ich kiuse,
daz ich an dem verliuse,
ich enmöht ir beider gepflegen,
oder beidiu lâzen under wegen,
oder doch daz eine:
sô waer mîn angest cleine.
sus enweiz ich mîn deheinen rât.
ich bin, als ez mir nû stât,
gunêret ob ich rîte
und geschendet ob ich bîte.
nune mag ichs beidiu niht bestân
und getar doch ir dewederz lân.
nû gebe mir got guoten rât,
der mich unz her geleitet hât,
daz ich mich beidenthalp bewar
sô daz ich rehte gevar.
ich enwil benamen die niht lân
der ich mich ê geheizen hân
und diu ir angest und ir leit
niwan von mînen schulden treit:
wan liez ich die danne,
wie zaeme daz guotem manne?
doch waere diu eine maget
dâ wider schiere verclaget,
wider dem schaden der hie geschiht,
gieng ez mir an die triwe niht.
sô waere ouch dirre wirt wol wert,
der ouch mîner helfe gert,
und hern Gâweins swester und ir kint,
diu mir ze herzen gânde sint
durch sî selben und durch in
dem ich wol schuldec bin
daz ich im niht des abe gê
daz im ze dienste gestê.
muoz ich sî under wegen lân,
sô habent sî des immer wân
daz ich des lîbes sî ein zage. "
nû schiet den zwîvel und die clage
der grôze rise des sî dâ biten:
der kam dort zuo in geriten
und vuorte sîne gevangen.
an den het er begangen
grôze unhövescheit.
in wâren aller hande cleit
ze den zîten vremde,
niwan diu boesten hemde
diu ie küchenkneht getruoc.
sî treip ein getwerc, daz sî sluoc
mit sîner geiselruoten
daz sî über al bluoten.
die hêrren riten ungeschuoch:
ir hemde was ein sactuoch,
gezerret, swarz, und grôz:
die edelen rîter wâren blôz
an beinen und an armen.
den gast begunde erbarmen
diu grôze nôt die sî liten.
ir pfärit wâren, diu sî riten,
tôtmager und vil kranc:
ir ietwederz strûchte und hanc.
die vüeze wâren in unden
zesamene gebunden
und die hende vaste
ze rücke mit baste.
den gurren die sî truogen hin,
den wâren die zagele under in
zesamene gevlohten,
daz sî niene mohten
ein ander entwîchen.
dô sî sô jaemerlîchen
ir edel vater rîten sach,
daz im sîn herze niene brach
von jâmer, des wundert mich:
wandez was wol jaemerlich.
Sus vuorters vür daz bürgetor:
dâ hôrten sî in ruofen vor,
er hienges alle viere,
ob man sî niht vil schiere
mit ir swester lôste.
dô sprach der sî dâ trôste,
der rîter der des lewen pflac
" deiswâr, hêrre, ob ich mac,
ich ledige unser gesellen.
got sol disen vellen:
er ist ein unbescheiden man.
mich sterket vaste dar an
iwer reht und sîn hôchvart,
daz diu ie sô grôz wart.
ern kan sich lasters niht schamen,
daz ers ir geburt und ir namen
niht enkan geniezen lân,
swaz sî im joch haeten getân.
ich ensol kein rîter schelten:
iedoch muoz er engelten
sîner ungewizzenheit.
deiswâr, mac ich, ez wirt im leit "
Er hete in kurzen stunden
den helm ûf gebunden
und was vil schiere gereit:
daz lêrt in diu gewonheit.
sîn ors sach er bî im stân,
er hiez die brücke nider lân.
er sprach" diz sol sich scheiden
unser einem oder uns beiden
nâch schaden und nâch schanden.
ich getrûwes mînen handen
daz ich sîn drô genidere.
deiswâr er muoz iu widere
iwer süne gesunde geben,
oder er nimt ouch mir daz leben:
und swederz der sol geschehen,
daz hât man schiere gesehen. "
sus was im an den risen gâch:
sîn lewe volget im allez nâch.
Dô in der rise komen sach,
daz was sîn spot, und sprach
" ouwê, ir vil tumber man,
waz nemet ir iuch an
daz ir sô ungerne lebet
und sus nâch tem tôde strebet?
daz ist ein unwîser rât:
und swer iu daz gerâten hât,
dem ist iwer leben leit,
und wil sich mit der wârheit
vil wol an iu gerochen hân
swaz ir im leides habt getân,
und hât sich ouch gerochen wol,
wand ich daz schiere schaffen sol
daz ir im niemer mê getuot
deweder übel noch guot. "
Des antwurt im hêr Îwein sô
" rîter, waz touc disiu drô?
lât boese rede und tuot diu werc:
oder ich entsitze ein getwerc
harter dan iwern grôzen lîp.
lât schelten ungezogeniu wîp:
dien mugen niht gevehten.
und wil sîn unser trehten
nâch rehtem gerihte pflegen,
sô sît ir schiere gelegen. "
Nû hâte dem risen geseit
sîn sterke und sîn manheit
waz im gewaefen töhte
und wer im geschaden möhte:
in dûhte er hete gewaefens gnuoc
an einer stange die er truoc.
nû vreute sich hêr Îwein
daz er als ungewâfent schein.
under den arm sluoc er
mit guotem willen daz sper
und nam daz ors mitten sporn,
und het in ûf die brust erkorn
und stach im einen selhen stich
daz daz îsensper sich
lôste von dem schafte
und im in dem lîbe hafte.
ouch sluoc im der rise einen slac,
daz ich daz wol sagen mac,
enhet in daz ors niht vür getragen,
daz er im haete geslagen
noch einen slac als er dô sluoc,
es waer ze dem tôde genuoc:
dô truoc in daz ors dan
unz daz er daz swert gewan.
sâ kêrter wider ûf in,
und gestiurt in des sîn sin
sîn kraft und sîn manheit,
dô er wider ûf in reit,
daz er im eine wunden sluoc.
dô in daz ors vür truoc,
dô sluoc im der rise einen slac,
daz er dâ gar gestrahter lac
vor ûf dem orse vür tôt.
do ersach der lewe sîne nôt
und lief den ungevüegen man
vil unsitelîchen an
und zart im cleit und brât
als lanc sô der rücke gât
von den ahseln her abe,
unz daz der michel knabe
als ein ohse erluote,
und wante die ruote
die er dâ ze wer truoc.
und dô er nâch dem lewen sluoc,
dô entweich im der lewe dan,
und entraf den lewen noch den man.
im wart zuo dem slage sô gâch
daz er sich neicte darnâch
und ouch vil nâch dernider lac:
ê er erzüge den andern slac,
dô hete sich hêr Îwein
mit vil grôzen wunden zwein
an im vil wol gerochen
und daz swert durch in gestochen
dâ vor dâ daz herze lît.
dô was verendet der strît,
und viel von der swaere
als ez ein boum waere.
Von des risen valle
vreuten sî sich alle,
den wol dar an was geschehen.
sî heten heiles gesehen
den rîter der des lewen pflac:
wand sî lebeten vür den tac
âne angest und âne nôt,
dô der rise gelac tôt:
des gnâdeten si im genuoc,
dem hern Îweine der in sluoc.
ouch gerter urloubes sâ:
wander enhete sich dâ
niht ze sûmen mêre,
ob er sîne êre
an ir bestaeten wolde
der er dâ komen solde
ze helfe umbe mitten tac,
diu dâ durch in gevangen lac.
der wirt begund in starke biten
daz waer alsô guot vermiten
daz er dâ ruowen wolde:
ern mohte noch ensolde.
dô antwurt er und sîn wîp
beidiu guot und lîp
vil gar in sîne gewalt.
daz gnâden wart vil manecvalt,
daz er dâ hôrte von in zwein.
dô sprach mîn hêr Îwein
" welt ir mich des geniezen lân
ob ich iu iht gedienet hân,
sô tuot ein dinc des ich bite:
dâ ist mir wol gelônet mite.
mînen hern Gâwein minn ich:
ich weiz wol, alsô tuot er mich:
ist unser Minne âne kraft,
sone wart nie guot geselleschaft.
den ernest sol ich im niwen
swâ ich mac entriwen.
hêrre, zuo dem rîtent ir
und grüezent in von mir,
und vüerent mit iu iweriu kint
diu dâ hie erledeget sint,
und daz ir swester mit in var,
und vüeret ouch daz getwerc dar,
des hêrre dâ hie lît erslagen,
und sult im des gnâde sagen
swes ich iu hie gedienet hân:
wan daz hân ich durch in getân.
vrâger iuch wiech sî genant,
sô tuot im daz erkant
daz ein lewe mit mir sî:
dâ erkennet er mich bî. "
Daz gelobet der hêrre,
und bat in des vil verre,
swenn er zuo dem brunnen gestrite,
daz er dar wider rite:
er schüef im guoten gemach.
mîn hêr Îwein dô sprach
" mîn rîten daz ist mislich.
ich kume iu gerne, lânt sî mich
mit ten ich dâ strîten sol:
ich getrûwe abe in des wol,
mugen sî mirz an erstrîten,
sine lânt mich niender rîten. "
dô bat dâ man und wîp
daz got sîn êre und sînen lîp
vriste und behuote:
mit lîbe und mit guote
stüenden sî im ze gebote.
alsus bevalch er sî gote.
Im wâren die wege wol kunt,
und was ouch deste kurzer stunt
zuo der Kapellen komen.
dô was diu juncvrouwe genomen
her ûz dâ sî gevangen lac
wand ez was wol um mitten tac,
und wâren ir in den stunden
die hende gebunden,
ir cleider von ir getân
und niwan ir hemde an verlân,
und diu hurt was bereit
und daz viur dar under geleit,
und stuont vrou Lûnete
ûf ir knien an ir gebete
und bat got der sêle pflegen,
wan sî hete sich des lîbes bewegen.
Dô sî sich missetrôste
daz sî nû nieman lôste,
dô kam ir helfaere,
und was im vil swaere
ir laster und ir arbeit,
die sî von sînen schulden leit.
ouch hete mîn hêr Îwein
grôzen trôst zuo den zwein,
daz got und ir unschulde
den gewalt niene dulde
daz im iht missegienge,
und daz in ouch vervienge
der lewe sîn geverte
daz er die maget ernerte.
Nû gâhte er sêre mitten sporn:
wand sî waere verlorn,
waer er iht langer gewesen.
er rief und sprach" lât genesen,
übeliu diet, dise maget.
swaz man über sî hie claget,
des wil ich in ir schulden stân:
und sol sî dâ zuo kempfen hân,
sô wil ich vehten vür sî. "
dô daz gehôrten dise drî,
daz versmâhet in vaste:
doch entwichen sî dem gaste
und macheten im wec dar.
nû nam er umbe sich war,
und suochtes mitten ougen,
die sîn herze tougen
zallen zîten an sach
und ir ouch ze vrouwen jach.
schiere sach er sî sitzen,
und was von sînen witzen
vil nâch komen als ê:
wand sî sagent, ez tuo wê,
swer sînem herzenliebe sî
alsô gastlichen bî.
nû begunder umbe schouwen
und sach vil juncvrouwen,
die ir gesindes wâren:
die hôrter gebâren
harte clägelîchen.
sî bâten got den rîchen,
sî sprâchen" got hêrre,
wir biten dich vil verre
daz du uns rechest an deme
der uns unser gespilen neme.
wir heten ir vrume und êre:
nune habe wir nieman mêre
der dâ ze kemenâten
umb uns getürre râten
daz uns mîn vrouwe iht guotes tuo,
als beide spâte und vruo
diu vil getriwe Lûnete
unser liebiu gespile tete. "
Diz machet im sînen muot
ze vehten starc und guot,
und reit dar dâ er sî sach.
er hiez sî ûf stân und sprach
" vrouwe, zeiget mir die
die iuch dâ kumbernt, sint sî hie:
und heizet iuch drâte ledec lân,
oder sî müezen von mir hân
den strît den ich geleisten mac. "
und sîn lewe, der sîn dâ pflac,
der gesach vil schiere sînen haz
und gestuont hin nâher baz.
Nû was diu reine guote maget
von vorhten alsô gar verzaget
daz sî vil kûme ûf gesach:
do gevienc sî kraft und sprach
" hêrre, daz vergelt iu got:
der weiz wol daz ich disen spot
und dise schande dulde
âne alle mîne schulde;
und bite des unsern hêrren
daz sî iu müezen werren
niwan als ich schuldec sî, "
und zeicte sî im alle drî.
Dô sprach der truhsaeze
" er ist gnuoc tumpraeze
der her kumt sterben durch dich.
nû ist ez gnuoc billich,
swer selbe des tôdes ger,
daz mans ouch den gewer,
und der ouch danne vehte
sô gar wider dem rehte.
wan ez hât allez diz lant
ir untriwe wol erkant,
wie sî ir vrouwen verriet
daz sî von ir êren schiet.
deiswâr, hêrre, ich râte iu daz
daz ir iuch bedenket baz.
ich erban iu des vil sêre
daz wir iu iwer êre
müezen nemen und den lîp
umb ein sô ungetriwez wîp.
nû seht daz unser drî sint:
und waeret ir niht ein kint,
ir möhtet wol die rede lân
diu iu an den lîp muoz gân. "
Dô sprach der rîter mittem leun
" ir muget mir harte vil gedreun:
ir müezet mich bestân
oder die juncvrouwen lân.
mir hât diu unschuldige maget
bî dem eide gesaget
daz sî wider ir vrouwen sî
aller untriwen vrî
und daz si ir nie getaete
deheine misseraete.
waz von diu, sint iwer drî?
waenet ir daz ich eine sî?
got gestuont der wârheit ie:
mit ten beiden bin ich hie.
ich weiz wol, sî gestânt mir:
sus bin ich selbe dritte als ir.
dar an lît, waen ich, groezer kraft
danne an iwer geselleschaft. "
Dô sprach der truhsaeze
" swes ich mich vermaeze
wider unsern hêrren got,
des gevieng ich schaden und spot.
hêrre, zuo dem drôt ir mir:
ich getrûw im helfe baz dan ir.
ich sihe iuch ein geverten hân,
den sult ir hôher heizen gân,
iwern lewen der hie stât:
der andern wirdet guot rât.
hien vihtet nieman mit iu zwein. "
dô sprach mîn hêr Îwein
" der lewe vert mit mir alle zît:
ich envüere in durch deheinen strît,
ich entrîb in ouch von mir niht:
werent iuch, tuot er iu iht. "
dô riefens alle under in,
ern taete sînen lewen hin,
mit im envaehte nieman dâ,
und zewâre er müese ouch sâ
die juncvrouwen brinnen sehen.
er sprach" desn sol niht geschehen. "
sus muose der lewe hôher stân:
dochn mohter des niht verlân
ern saehe über den rücke dan
sînen hêrren wider an.
Sus sint diu wort hin geleit,
und wurden ze strîte gereit.
sî wâren alle viere
ze orse komen schiere
und liezen von ein ander gân,
dazs ir puneiz möhten hân,
und triben alle drî dan
wider ûf ten einen man,
swaz diu ors mohten gevarn.
dar under muoser sich bewarn
dar nâch als ein wîser man
der sîne rîterschaft wol kan
und sîne kraft mit listen
ze rehten staten vristen.
sî brâchen ûf im alle ir sper:
daz sîn behielt aber er
und warf daz ors von in
und leisierte hin
von in eines ackers lanc,
und tete schiere den widerwanc
und lîmte vaste sîn sper
vor ûf sîne brust her,
als in diu gewonheit lêrte.
und dô er zuo in kêrte,
dô muot im mittem swerte
der truhsaeze, als er gerte
von sînen bruodern zwein.
dô nam ern underz kinnebein,
rehte vliegent stach er in
enbor über den satel hin,
daz er ûf dem sande gelac
und alles des verpflac
des im ze schaden mohte komen.
der trôst was den zwein benomen:
wand er lac lange âne sin.
nû riten wider ûf in
die zwêne die noch werten,
und pflâgens mitten swerten
als guote rîter solten.
daz wart in wol vergolten,
wande ie sîn eines slac
vaste wider ir zwein wac.
er bedorfte wol kraft und wer:
wan zwên sint iemer eines her.
Die juncvrouwen bâten alle got
daz er sîn gnâde und sîn gebot
in ze helfe kêrte,
und ir kempfen êrte,
daz er in ze trôste
ir gespiln erlôste.
nû ist got sô gnaedec und sô guot
und sô reine gemuot
daz er niemer enkunde
sô manegem süezen munde
betelîchiu dinc versagen.
ouch enwâren sî niht zagen
die dâ mit im vâhten,
wande sî in brâhten
in vil angestlîche nôt.
und zewâre âne den tôt
bekumberten sî in sêre:
dochn mohten si im dehein êre
vürnames an gewinnen.
nû kam ze sînen sinnen
der truhsaeze widere
und enlac niht mê dâ nidere:
er bürte schilt und swert
und gienc ze den bruodern wert.
Dô dûhte den lewen er hete zît
sich ze hebenne an den strît,
und lief ouch sâ den gânden man
vil unbarmeclîchen an
und zarte im daz îsen.
man sach die ringe rîsen
sam sî waeren von strô.
sus entworhter in dô,
wand er in gar zevuorte,
swaz er sîn beruorte.
vor im gewan vrou Lûnete
vride von des lewen bete.
diu bete was niwan der tôt:
des vreut sî sich, des gie ir nôt.
Hie lac der truhsaeze:
nû wart der lewe raeze
ze sînen kampfgenôzen,
die manegen slac grôzen
heten enpfangen und gegeben.
werten sî nû wol daz leben,
daz was in guot vür den tôt:
wand sî bestuont nû michel nôt.
nû wâren zwêne wider zwein:
wand ezn mohte hêr Îwein
den lewen niht vertrîben:
dô liez erz ouch belîben.
er hete sîner helfe wol enborn,
und lie ez ouch âne grôzen zorn
daz er in sîne helfe spranc:
ern sagtes im danc noch undanc.
sî vâhtens bêdenthalben an,
hie der lewe, dort der man.
ouch ensparten sî lîp noch den muot:
soldens dâ von sîn behuot,
sî wâren werhaft genuoc:
und ir ietweder sluoc
dem lewen eine wunden.
dô er der hete enpfunden,
dô wart er raezer vil dan ê.
ouch tete dem hern Îwein wê
daz er den lewen wunden sach.
daz bescheinder wol: wander brach
sîne senfte gebaerde,
von des lewen beswaerde
gewan er zornes alsô vil
daz er sî brâhte ûf daz zil
daz sî gar verlurn ir kraft
und gehabeten vor im zagehaft.
Sus wârens überwunden
iedoch mit vier wunden
die sî im heten geslagen.
dochn hôrt in dâ nieman clagen
deheinen der im geschach,
niwan des lewen ungemach.
Nû was ez ze den zîten site
daz der schuldegaere lite
den selben tôt den der man
solde lîden den er an
mit kampfe vor gerihte sprach,
ob ez alsô geschach
daz er mit kampfe unschuldec wart.
dazn wart ouch hie niht gespart:
sî wurden ûf den rôst geleit.
vroun Lûneten wâren gereit
die juncvrouwen alle,
mit manegem vuozvalle
gnâdeten si im sêre
und buten im alle die êre
der er von in geruochte
und vürbaz danne er suochte.
Vrou Lûnete was vil vrô:
wand ez gezôch ir alsô.
si gewan ir vrouwen hulde
und hete âne schulde
erliten kumber und nôt:
des ergazte sîs unz an ir tôt.
Noch erkand in dâ wîp noch man,
und schiet ouch alsô lîhte dan;
niwan eine vrou Lûnete,
diu daz durch sîn gebot tete
daz sî in nieman ennande.
daz in diu niht erkande
diu doch sîn herze bî ir truoc,
daz was wunders genuoc.
doch bat sî in vil verre,
sî sprach" lieber hêrre,
durch got belîbet hie mit mir:
wand ich weiz wol daz ir
und iwer lewe sît starke wunt:
lât mich iuch machen gesunt. "
Sus sprach der namelôse dô
" ich engewinne gemach nochn wirde vrô
niemer mê unz ûf ten tac
daz ich wider haben mac
mîner vrouwen hulde:
der mangel ich âne schulde. "
sî sprach" wie selten ich daz wîp,
beide ir muot und ir lîp,
iemer geprîse
wand sî enist niht wîse
diu einem alsô vrumen man
als iu noch hie schînet an
ir hulde iemer widerseit,
ob sî niht grôz herzeleit
ûf in ze sprechenne hât. "
er sprach" niemer werde mîn rât,
ir wille enwaere ie mîn gebot:
und gebiete ir unser hêrre got
daz sî mich bedenke enzît.
der kumber der mir nâhen lît,
den sag ich nieman, wizze Krist,
wan dem er doch gewizzen ist,
swie nâ er mînem herzen gê. "
sî sprach" ist er dan iemen mê
gewizzen wan iu zwein? "
" nein ez, vrouwe, "sprach hêr Îwein.
sî sprach" wan nennet ir sî doch? "
er sprach" vrouwe, nein ich noch:
ich muoz ir hulde ê haben baz. "
sî sprach" nû saget mir doch daz,
wie sît ir selbe genant? "
er sprach" ich wil sîn erkant
bî mînem lewen der mit mir vert.
mirn werde ir gnâde baz beschert,
sô wil ich mich iemer schamen
mîns lebens und mîns rehten namen:
ich wil mich niemer gevreun.
ich heize der rîter mittem leun:
und swer iu vür dise tage
iht von einem rîter sage
des geverte ein lewe sî,
dâ erkennet mich bî. "
Diu vrouwe sprach" wie mac daz komen
daz ich von iu niht hân vernomen
und daz ich iuch nie mê gesach? "
der rîter mittem lewen sprach
" daz iu von mir niht ist geseit,
daz machet mîn unwerdekheit.
ich möhte mittem muote
mit lîbe und mit guote
gevrumet hân diu maere
daz ich erkander waere.
wirt mîn gelücke alsô guot
sô mîn herze und der muot,
ich weiz wol, sô gedien ich daz
daz ir mich erkennet baz. "
sî sprach" irn sît ein boeser man
danne ich an iu gesehen han,
sô sît ir aller êren wert:
und des ich ê hân gegert,
des baet ich aber, hulfez iht.
mich dunkt, ich enüberwinde niht
daz laster und tie schande,
swer iuch ûz mînem lande
alsô wunden siht varn. "
er sprach" got müeze iuch bewarn
und gebe iu Saelde und êre:
ich enbelîbe hie niht mêre. "
Diu vrouwe aber dô sprach
" sît ir versprechet mîn gemach,
sô ergib ich iuch in gotes segen:
der kan iwer baz gepflegen
und ruoche iu durch sîne güete
iwer swaerez ungemüete
vil schiere verkêren
ze vröuden und ze êren. "
Von danne schiet er trûrec dô
und sprach wider sich selben sô
" vrouwe, wie lützel du nû weist
daz tû den slüzzel selbe treist!
du bist daz sloz und daz schrîn
dâ êre und tiu vröude mîn
inne beslozzen lît. "
nû heter rîtennes zît:
im envolgete von dan
weder wîp noch man,
niwan eine vrou Lûnete,
diu im geselleschaft tete
einen guoten wec hin.
dâ gelobet sî wider in
daz sî sît allez wâr liez:
mit ir triwen si im gehiez
daz sî sîn wol gedaehte
und ez ze rede braehte
umbe sîne swaere.
getriwe und sô gewaere
was diu guote vrou Lûnete
daz sî daz willeclîchen tete.
des gnâdet er ir tûsentstunt.
nû was der lewe sô starke wunt
daz er michel arbeit
ûf dem wege mit im leit.
dô er niht mêre mohte gân,
dô muoser von dem orse stân,
und las zesamne mit der hant
mies und swaz er lindes vant:
daz leiter allez under in
in sînen schilt und huop in hin
ûf daz ors vür sich.
daz leben was gnuoc kumberlich.
sus leit er arbeit genuoc,
unz daz in der wec truoc
dâ er eine burc sach.
dar kêrt er dô durch sîn gemach,
und vant beslozzen daz tor,
und einen knappen dâ vor.
der erkande wol sîns hêrren muot:
sîn hêrre was biderbe und guot,
daz wart wol an dem knappen schîn:
er hiez in willekomen sîn
ze guoter handelunge.
ouch waen ich in betwunge
diu vil wegemüede nôt
daz er nam daz man im bôt.
man mac den gast lîhte vil
geladen der belîben wil.
im wart daz tor ûf getân:
dô sach er engegen im gân
rîter und knehte,
die in nâch sînem rehte
enpfiengen und gruozten
und im vil gerne buozten
kumber und sîne nôt,
als in ir hêrre gebôt,
der selbe engegen ime gienc
und in vroelîch enpfienc
und schuof im selhen gemach
daz er wol an den werken sach
daz sîn wille und sîn muot
was reine und guot.
im wart vil harte drâte
ein heimlich kemenâte
ze sîner sunder gereit,
sîn lewe dar in zuo im geleit.
dar inne entwâfent man in,
und sante der wirt hin
nâch zwein sînen kinden,
daz nieman mohte vinden
schoener juncvrouwen zwô:
den bevalch er in dô,
daz sî im sîne wunden
salbeten und bunden.
ouch wonte in ir gemüete
ze schoener kunst diu güete
daz sî in schier ernerten
und sînen geverten.
hie twelter vierzehen naht,
unz daz er sînes lîbes maht
wol widere gewan,
ê daz er schiede von dan.
Do begunde der tôt in den tagen
einen grâven beclagen
und mit gewalte twingen
ze nôtigen dingen,
den von dem swarzen dorne.
des was er der verlorne:
wand er muos im ze suone geben
sînen gesunt und sîn leben,
der dannoch lebendige hie
zwô schoene juncvrouwen lie.
Nû wolde diu alte
die jungen mit gewalte
von dem erbe scheiden,
daz dienen solt in beiden;
dâ zuo diu junger sprach
" swester, disen ungemach
den sol dir got verbieten.
ich wânde mich genieten
groezers liebes mit dir.
swester, du bist mir
ze ungnaediges muotes,
wil du mich mînes guotes
und mîner êren behern.
des wil ich mich mit kampfe wern.
ich envihte niht, ich bin ein wîp:
daz als unwerhaft ist mîn lîp,
dâne hâstû niht an:
deiswâr ich vinde wol den man
der mir durch sîne hövescheit
die gnâde niemer widerseit
ern beschirme mich vor dir.
swester, du muost mir
mînen erbeteil lân
oder einen kempfen hân.
ich suoche den künec Artûs
und vinde ouch kempfen dâ ze hûs
der mich vor dîner hôchvart
durch sîn selbes tugent bewart. "
Diz gemarhte diu unguote
und ahte in ir muote
waz sî darumbe taete:
und durch ir karge raete
sô sweic sî darzuo
und kam ze hove vor ir sô vruo
daz ir mîn hêr Gâwein wart.
diu junger greif die nâchvart:
daz machet ir kintheit,
dazs ir ir willen hete geseit.
dô diu junger kam hin nâ,
dô vant sî die altern dâ.
diu was ir kempfen harte vrô;
doch gelobet ez hêr Gâwein sô
daz sîz nieman solde sagen.
nû was in den selben tagen
diu küneginne wider komen,
die Meljaganz hete genomen
mit micheler manheit.
ouch was in niwelîchen geseit
von dem risen maere,
wie er erslagen waere,
den der rîter mittem lewen sluoc.
des genâdet er im gnuoc
mit worten und mit muote,
hêr Gâwein der guote,
wand erz durch sînen willen tete.
ouch was des rîters bete
daz manz in wizzen solde lân:
daz hete sîn niftel getân:
und dô sî imz gesagete,
wie tiure er dô clagete
daz er sîn niht erkande!
wand er sich niht ennande.
er erkand in bî dem maere,
und enweste doch wer er waere.
Dô ze hove kam diu maget,
als ich iu hân gesaget,
und einen kempfen suochte,
des nieman sî beruochte,
dô clagetes harte sêre
ir guot und ir êre:
wan an dem ir trôst lac,
der sprach" vrouwe, ich enmac
iu ze staten niht gestân,
wand ich grôz unmuoze hân
von anderen dingen:
diu muoz ich volbringen.
waeret ir mir ê komen
ê ich mich hete an genomen
ander hande arbeit,
iu waer mîn helfe gereit. "
Dô sî dâ kempfen niene vant,
dô kam sî zehant
vür den künec Artûs.
sî sprach" sît ich hie ze hûs
niht kempfen mac gewinnen,
dochn wold ich niht von hinnen
ich ennaeme ê urloup von iu.
ouch ensol ich von diu
mîn rehtez erbe nieman lân
daz ich hie nieman vunden hân.
mir ist sô grôziu manheit
von dem rîter geseit
der den lewen mit im hât:
vind ich den, sô wirt mîn rât.
tuot mîn swester wider mich
gnâde, daz ist billich:
sô mac sî mit minnen
vil wol von mir gewinnen
swaz sî des mînen ruochet,
swâ sîz ze rehte suochet:
nimt sî mir dar über iht,
dazn lâze ich âne clage niht. "
Wan diu alter weste
daz sî der aller beste
von dem hove wolte wern,
do begunde sî vil tiure swern,
sin geteilte ir niemer niht mite.
dô sprach der künec" sô ist hie site,
swer ûf den anderen clage,
daz er im wol vierzec tage
kampfes müeze bîten. "
sî sprach, wold iemen strîten,
daz er dâ zehant strite,
wand sîs niht langer enbite.
dô daz den künec niht dûhte guot,
dô bekêrte sî ir muot:
wand sî was des âne angest gar
daz sî iemen braehte dar
der ir kempfen überstrite,
ob sî ir noch ein jâr bite.
nû wart der kampf gesprochen
über sehs wochen:
daz geschuof der künec Artûs.
nû nam sî urloup dâ ze hûs
und bat ir got ruochen
und vuor ir kempfen suochen.
Sus reit sî verre durch diu lant,
daz sî der dewederz envant,
den man noch diu maere
wâ er ze vinden waere,
und muote sî ir irrevart
daz sî dâ von siech wart.
sus kam sî nâch vrâge
zeinem ir mâge
und begund im ir geverte sagen,
ir kumber und ir siecheit clagen.
dô er ir arbeit ersach,
er behabetes dâ durch ir gemach,
und sante, als sî in bat,
sîn selbes tohter an ir stat,
diu vür sî suochende reit
und gewannes michel arbeit.
Sus reit sî allen einen tac,
daz sî geverten niene pflac,
unz daz ez an die naht gienc.
einen wec sî dô gevienc:
der truoc sî in einen walt.
diu naht wart vinster und kalt,
ez kam ein regen und ein wint:
ich wil geswîgen umb ein kint
daz ê nie kumber gewan:
ez waere ein wol gemuot man
ervaeret von der arbeit.
selhes kumbers den sî leit,
des was ir lîp sô ungewon
daz sî verzagete dâ von.
der wec wart vinster und tief,
daz sî got ane rief
daz er ir nôt bedaehte
und sî zen liuten braehte.
und dô sî wânde sîn verlorn,
dô gehôrte sî ein horn
blâsen von verre:
des gestiurtes unser hêrre,
daz sî des endes kêrte
dar nâch als sî lêrte
von dem horne der schal.
hin wîste sî ein tal
des endes dâ diu burc lac.
der wahtaere, der der were pflac,
der ersach sî vil drâte.
ein gast der alsô spâte
und alsô müeder kumt geriten,
den mac man lîhte des erbiten,
ob er niht grôze unmuoze hât,
daz er des nahtes dâ bestât.
sus beleip ouch sî mit kurzer bete.
dô man ir ze gemache tete
swaz man guotes mohte,
daz ir ze nemenne tohte,
und nâch ezzenne wart,
den wirt wundert umb ir vart,
und vrâgte sî maere
waz ir gewerp waere.
Diu juncvrouwe dô sprach
" ich suoche den ich nie gesach
und des ich niht erkenne.
ich enweiz wie ichne iu nenne:
wandern wart mir nie genant.
ern ist mir anders niht erkant
wan daz er einen lewen hât.
nune hab ich sîn deheinen rât:
man saget von im die manheit,
und sol ich mîn arbeit
iemer überwinden,
sô muoz ich in vinden. "
Der wirt sprach" ir sît unbetrogen:
ern hât iu niht von im gelogen
der iu tugent von im seit,
wande mich sîn manheit
von grôzem kumber lôste.
got sant in mir ze trôste.
wie gerne ich dem stîge
iemer mêre nîge
der in her ze mir truoc!
wand er mir einen risen sluoc.
der hete mir mîn lant
gar verwüestet und verbrant,
und sluoc mir zwei mîniu kint:
und vieriu, diu noch lebende sint,
diu heter mir gevangen
und woldes hân erhangen.
ich was eht niwan sîn spot.
dô sante mir in got,
daz er mich an im rach.
er sluoc in, daz ichz ane sach,
hie vor mîn selbes bürgetor:
dâ lît noch sîn gebeine vor.
er schuof mir michel êre:
got pflege sîn swar er kêre. "
Der maere vreute sich diu maget.
sî sprach" lieber hêrre, saget,
dô er hie von iu ledec wart,
wizzet ir war dô sîn vart
wurde? des bewîset mich. "
er sprach" vrouwe, nein ich,
deiswâr, und ist mir daz nû leit.
aber ûf ten wec den er dâ reit,
dar wîs ich iuch morgen vruo.
nû waz ob iu got dâ zuo
selbe sînen rât gît? "
nû was ouch slâfennes zît.
Morgen, dô ez was ertaget,
dô bereite sich diu maget
nâch im ûf die strâze,
rehte nâch der mâze
dâ ir der wec gezeiget wart,
und was ouch ûf der rehten vart,
diu sî zuo dem brunnen truoc,
dâ er den truhsaezen sluoc
und sîne bruoder überwant.
liute die sî dâ vant,
die sageten ir daz
und rieten ir vürbaz,
wolde si wizzen maere
war er gekêret waere,
daz kund ir lîhte diu gesagen
durch die er sî het erslagen.
sî sprach" nû saget mir wer diu sî. "
sî sprâchen" si ist hie nâhen bî,
ein juncvrouwe, heizt Lûnete:
diu stât an ir gebete
in der Kapellen hie bî:
dar rîtet und vrâget sî.
swes iu diu niht gesagen kan,
des bewîset iuch hie nieman. "
Dô sî sî vrâgende wart
ob sî iht weste sîne vart,
dô hiez ir vrou Lûnete,
diu gerne höveschlîchen tete,
ir pfärit gewinnen.
sî sprach" ich wil von hinnen
mit iu rîten an die stat
dar er mich mit im rîten bat,
dô er hie vür mich gestreit
und ûz disem lande reit. "
alsus bewîste sî sî dar
und sprach" vrouwe, nû nemet war,
an dirre stat dâ liez ich in:
war ab stüende sîn sin,
des enwolder mir niht sagen.
und ein dinc wil ich gote clagen:
er und sîn lewe wâren wunt
sô sêre daz er zuo der stunt
mohte gevarn unverre.
daz in unser hêrre
vor dem tôde bewar!
ez ist an sînem lîbe gar
swaz ein rîter haben sol.
deiswâr ich gan iu beiden wol
daz ir in gesunden vindet,
wand ir danne überwindet
mit im alle iwer nôt.
weizgot, vrouwe, ich waere tôt,
waer er mir niht ze helfe komen:
alsus werde iu benomen
al iwer swaere.
swaz ich guoter maere
von iu vernime, des vreu ich mich. "
hie mite schieden sî sich
und diu dâ suochte, der was gâch.
der rehten strâze reit sî nâch,
unz sî die burc ane sach,
dâ im vil michel gemach
ûffe geschehen was,
wan er dâ lac unz er genas.
Nû reit sî gegen dem bürgetor.
dâ mohte sî wol vor
von rîtern und von vrouwen
ein selch gesinde schouwen
daz wol den wirt êrte;
zuo dem sî drâte kêrte,
und vrâgete sî maere
ob in iht kunt waere
umb in den sî dâ suochte.
der wirt dô des geruochte
daz er engegen ir gienc
und sî vroelîch enpfienc,
und bôt sî die herberge an.
sî sprach" ich suoche einen man,
unz ich den niht vunden hân,
sô muoz ich gnâde und ruowe lân:
nâch dem wart mir gezeiget her. "
" wie ist des name? "sprach aber er.
sî sprach" ich bin nâch im gesant,
und wart mir anders niht genant,
wan daz ein lewe mit im ist. "
er sprach" der hât an dirre vrist
von uns hie urloup genomen,
ich enkunde in des niht überkomen
daz er hie langer wolde wesen.
er und sîn lewe sint wol genesen.
sî lâgen hie beide sêre wunt:
nû varent sî vrô und wol gesunt.
welt ir in schiere errîten,
sone sult ir ouch niht bîten.
setzet iuch rehte ûf sîne slâ:
und gerâtet ir im rehte nâ,
sô habt ir in vil schier erriten. "
done wart niht langer dâ gebiten:
sine mohte zeltens niht gehaben,
si begunde schiuften und draben,
unz daz sî in ane sach.
sô liebe als ir dar an geschach,
als liebe müeze uns noch geschehen,
daz wir uns alse liebe gesehen.
Si gedâhte in ir muote
" rîcher got der guote,
wie sol ez mir nû ergân,
sît ich den man vunden hân?
nû hân ich michel arbeit
an diz suochen geleit:
ich gedâhte ê niwan dar an,
ob ich vunde disen man,
wie saelec ich danne waere,
und daz ich mîne swaere
gar hete überwunden.
nû hân ich in vunden:
alrêst gât mir angest zuo,
wie er wider mich getuo.
ob er mir helfe widerseit,
waz touc dan mîn arbeit? "
disen segen tete sî vür sich
" hêrre got, nû lêre mich
die rede der ich genieze,
daz in mîn iht verdrieze
und daz er mich niht entwer.
ob mir verliuset des ich ger
mîn ungelücke oder sîn zorn,
sô hân ich mîn vinden verlorn.
got gebe mir Saelde und sin. "
zehant reit sî eneben in.
sî sprach" got grüeze iuch, hêrre.
ich hân iuch harte verre
ûf gnâde gesuochet:
got gebe daz irs geruochet. "
er sprach" ich enhabe gnâden niht:
swem mîns dienstes nôt geschiht
und swer guoter des gert,
dern wirt es niemer entwert. "
wand er ir daz wol an sach
daz sî nâch im ungemach
ûf der verte hete erliten,
do begunde ouch er ir heiles biten.
er sprach" vrouwe, mir ist leit
al iwer arbeit:
und swâ ich die erwenden kan,
dâne wirret iu niht an. "
Dô neic sî im und gote
und bôt sich ime ze gebote
und gnâdet im vil verre.
sî sprach" lieber hêrre,
diu bete enist niht umbe mich:
si ist verre werder danne ich
diu mich nâch iu gesendet hât.
ich sag iu wie ez umb sî stât.
sî lîdet von gewalte nôt.
ir vater ist niwelîchen tôt,
und wil si ir swester enterben
und dâ von verderben
daz sî ein lützel alter ist.
des hât sî kûme gewunnen vrist:
über sehstehalbe wochen
sô ist ein kampf gesprochen
zwischen in beiden:
sô wil sî sî scheiden
von ir erbeteile,
ezn stê dan an ir heile
daz sî den kempfen bringe dar
der sî gewaltes bewar.
nû hât sî des bewîset
diu werlt, diu iuch prîset,
daz si iuch ze trôste hât erkorn;
und enhât daz niht verborn
durch hôchvart noch durch trâkheit
daz sî niht selbe nâch iu reit:
sî was ûf ten wec komen:
êhaftiu nôt hât irz benomen,
wan sî leider ûf der vart
von der reise siech wart,
und ist alsô under wegen
zuo mînem vater belegen.
der sante mich her an ir stat:
nû bit ich iuch als sî mich bat.
sî hiez mich iuch, hêrre,
manen harte verre.
sît daz iuch got sô gêret hât
daz alsô gar ze prîse stât
vür manegen rîter iwer lîp,
sô êret got und diu wîp:
sô sît ir hövesch und wîs.
nû geruochet iwern prîs
an iu beiden mêren,
den iwern an den êren
und den ir an dem guote.
swes iu nû sî ze muote
des bewîset mich bî gote. "
er sprach" dâne hât sich der bote
niht versûmet umb ein hâr.
der alte spruch der ist wâr:
swer guoten boten sendet,
sînen vrumen er endet.
ich kiuse bî dem boten wol
wie man die vrouwen weren sol.
ich tuon vil gerne swes sî gert,
sô verre mich der lîp gewert.
nû rîtet vür und wîset mich:
swar ir mich wîset, dar var ich. "
Sus wart der bote enpfangen,
und was vil gar zergangen
ir zwîvellîchiu swaere.
vil manec wehselmaere
sagetens ûf ter heide:
sus vertriben sî beide
mit niwen maeren den tac.
nû sâhen sî wâ vor in lac
ein burc ûf ter strâze,
den liuten wol ze mâze
die herbergen solden,
als ouch sî gerne wolden.
Diu burc stuont besunder,
und ein market darunder:
dâ kâmen sî in geriten.
do enpfiengen sî mit unsiten
alle die in den strâzen
stuonden und sâzen.
sî möhten wol erschricken
von ir twerhen blicken.
sî kêrten in den rücke zuo,
sî sprâchen" ir kumt her ze vruo:
man hete iwer hie wol rât.
und westet ir wiez hie stât,
ir waeret vür gekêret.
ir werdet hie lützel gêret.
wem sît ir hie willekomen,
od waz hât ir iuch an genomen
mit iwer reise dâ her?
nû wer ist hie der iwer ger?
ir waeret anderswâ baz.
iuch hât rehte gotes haz
dâ her gesendet beide
zallem iwerm leide.
ir sît uns unwillekomen. "
dô sî diz heten vernomen,
dô sprach der rîter mittem leun
" waz touc diz schelten und dreun,
oder war an verschult ich daz?
verdient ich ie iwern haz,
daz ist unwizzende geschehen.
und wil iu des bejehen
bî der rehten wârheit:
ich enkam nie her durch iwer leit:
mac ich, ich scheide von hinnen
mit iwer aller minnen.
aller liute beste,
enpfâhet ir iwer geste
alle sament alse mich,
daz ist untroestlich
einem her komen man
der iwer niht gerâten kan. "
nû gehôrte ein vrouwe disen zorn:
diu was ûz der stat geborn,
vür die sîn strâze rehte gienc,
als er den burcwec gevienc.
diu wincte im von verre.
sî sprach" lieber hêrre,
die rede die man hie tuot,
die tuot man niwan durch guot.
niene zürnet sô sêre.
sî riwet iwer êre
und diz rîterlîche wîp.
ir müezet verliesen den lîp
daz enkunnt ir niemer bewarn,
welt ir ûf die burc varn.
jane redent siz durch deheinen haz,
wan dazs iu des gunden baz
daz ir dise burc mitet
und noch vürbaz ritet.
wand uns ist ein gebot gegeben
über guot und über leben,
daz sich hie vor wîp noch man
neme deheinen gast an
ûzerhalp dem bürgetor:
hien herberget nieman vor.
got sol iuch darvor bewarn:
ich weiz wol, sult ir volvarn,
daz ez iu an den lîp gât.
erwindet noch, daz ist mîn rât,
und rîtet vürbaz. "
er sprach" mich hulfe lîhte daz,
volget ich iwerm râte:
nû ist ez aber ze spâte.
war möht ich nû gerîten?
ich muoz des tages hie bîten. "
Sî sprach" mües ich iuch danne sehen,
leider des niht mac geschehen,
her wider ûz kêren
nâch iwern êren,
sô helf mir got, des vreut ich mich. "
alsus reit er vür sich,
unz in der torwarte ersach.
der winct im dar und sprach
" wol her, rîter, wol her!
wand ich iuch des zewâre gewer
daz man iuch hie vil gerne siht:
ezn hilfet iuch aber niht. "
Nâch disem antfange
sûmdern unlange,
ern taet im ûf die porte.
mit manegem drôworte
enpfien der portenaere:
daz was im unmaere.
er sach in schalclichen an
als ein ungetriwer man:
er sprach" ich hân daz wol bedâht
daz ich iuch hân her in brâht:
ahtet selbe umb die ûzvart. "
nâch im wart daz tor bespart.
Ern ruochte waz er im sprach,
dô er deheine vreise sach
weder in der burc noch darvor.
nû sach er innerhalp dem tor
ein wîtez wercgadem stân:
daz was gestalt und getân
als armer liute gemach;
dar in er durch ein venster sach
würken wol driu hundert wîp.
den wâren cleider und der lîp
vil armeclichen gestalt:
irn was iedoch deheiniu alt.
die armen heten ouch den sin
daz gnuoge worhten under in
swaz iemen würken solde
von sîden und von golde.
genuoge worhten an der rame:
der werc was aber âne schame.
und die des niene kunden,
die lâsen, dise wunden,
disiu blou, disiu dahs,
disiu hachelte vlahs,
dise spunnen, dise nâten;
und wâren doch unberâten:
in galt ir arbeit niht mê
wan daz in zallen zîten wê
von hunger und von durste was
und daz in kûme genas
der lîp der in doch nâch gesweich.
sî wâren mager und bleich,
sî liten grôzen unrât
an dem lîbe und an der wât.
ez wâren bî ir viure
under wîlen tiure
daz vleisch zuo den vischen.
sî muose verwischen
wirtschaft und êre:
sî rungen mit sêre.
Ouch wurden sî sîn gewar.
wârens ê riwevar,
ir leides wart nû michels mê.
in tete diu schame alsô wê
daz in die arme enpfielen,
wan in die trähene wielen
von den ougen ûf die wât.
daz ir grôzen unrât
iemen vremder hete gesehen,
dâ was in leide an geschehen.
in viel daz houbet zetal,
und sî vergâzen über al
des werkes in den henden.
von den ellenden
wolt er den portenaere
gerne vrâgen maere,
wand er dâ nieman andern sach:
der schalc dô schalclichen sprach.
dô er engegen dem tor gienc,
der schalc in schalclichen enpfienc:
er sprach ûz schalkes munde
sô er schalclîchest kunde.
" hêr gast, ir woldet vür daz tor.
niht: dâ ist ein nagel vor.
ez ist iu anders undersehen:
iu sol hie iwer reht geschehen,
ê iu diu porte werde enspart.
man muoz iuch ziwer ûzvart
anders beleiten:
man sol iuch ê bereiten
maneger unêren:
man sol iuch hie lêren
dise hovezuht baz.
wie gar iwer got vergaz,
daz ich iuch brâhte dâ her in!
ir scheidet mit unêren hin. "
Dô sprach der rîter mittem leun
" ir muget mir harte vil gedreun:
michn bestê ein groezer nôt,
deiswâr sô gelige ich niemer tôt.
wan besliuzestû vaste dîn tor?
zewâre, und waere ich dâ vor,
ich wolde doch her wider in.
daz ich zuo dir gegangen bin,
daz ist durch vrâgen getân.
vriunt, du solt mich wizzen lân,
wie stâtz um disiu armen wîp?
in sint die site und der lîp
gestalt vil wol diu gelîch,
waeren sî vrô und rîch,
sî waeren harte wol getân. "
der vrâge hiez er sich erlân,
er sprach" ich sag iu ein bast.
waenet ir niht, hêr gast,
daz mich iht betrâge
iwer müezegen vrâge?
ir verlieset michel arbeit. "
der rîter sprach" daz ist mir leit "
und gie lachende dan,
als der sich mittem boesen man
mit worten niht beheften wil:
er hete sîn rede vür ein spil.
Er ersuochte want und want.
unz er die hûstüre vant,
und gienc zuo in dar in.
swie gar von armuot ir sin
waere beswaeret,
doch wârens unervaeret,
im enwürde al umb genigen,
und liezen ir werc ligen
die wîle daz er bî in saz:
ir zuht von art gebôt in daz.
ouch nam er war daz lützel hie
überiger rede ergie,
der doch gerne vil geschiht
dâ man vil wîbe ensament siht:
wan dâ wonte in armuot
bescheiden wille und guot.
sî wurden dicke schamerôt,
dô er in sînen dienest bôt,
diu ougen trüebe und naz,
die wîler under in saz.
ouch muot in sêre ir arbeit.
er sprach" enwaerez iu niht leit,
sô het ich gerne vrâge
iwer ahte und der mâge.
ist iuch disiu armuot an geborn,
sô hân ich mînen wân verlorn.
ich sihe wol daz iu wê tuot
diu schame der selben armuot,
und versihe michs dâ von:
swer ir von kinde ist gewon,
dern schamt sich ir sô sêre niht
als man hie an iu gesiht.
nune sagt mir minre noch mê
wan rehte wiez darumbe stê.
weder hât iu diz leben
geburt od unheil gegeben? "
Diz was der einer antwurt
" unser leben und unser geburt
diu suln wir iu vil gerne sagen,
gote und guoten liuten clagen
wie uns grôz êre ist benomen
und sîn in disen kumber komen.
hêrre, ez ist unser lant
der juncvrouwen wert genant
und lît von hinnen verre.
des selben landes hêrre
gewan den muot daz er reit
niwan von sîner kintheit
suochen âventiure:
und von des weges stiure
leider uns sô kam er
rehte alsam ouch ir dâ her,
und geschach im als ouch iu geschiht.
wan dâne ist widerrede niht
irn müezet morgen vehten
mit zwein des tiuvels knehten.
die sint alsô manhaft,
und hetet ir sehs manne kraft,
daz waere ein wint wider in.
got eine mac iu helfen hin,
ob er imz enblanden wil:
wand im ist nihtes ze vil:
ezn kan ouch âne in niht geschehen.
wir müezen morgen an iu sehen
den jâmer unz an dise vrist
an manegem hie geschehen ist.
Sus kam mîn hêrre her geriten
und solde mit in hân gestriten.
sîn wille und sîn muot
was gereit und guot:
done was sîn alter vür wâr
niwan ahtzehen jâr,
und was des lîbes alsô kranc
daz er des siges âne danc
und ungestriten muose jehen,
und waer dâ tôter gesehen,
wan daz er sich von disen
unsaeligen risen
lôste als ich iu wil sagen.
sî heten in anders erslagen,
wan daz er in über den eit
gap gîsel und sicherheit
daz er in zinsete sîn leben.
er muoz in älliu jâr geben
drîzec mägede dâ her
die wîle sî lebent und er.
und gesigete abe dehein man
iemer disen beiden an,
sô waeren wir aber erlôst.
diu rede ist leider âne trôst:
wan zuo aller ir kraft
sô sint sî alze manhaft
daz in iemer dehein man
den sige müge behaben an.
Wir sîn die selben zinsgeben
und hân ein kumberlîchez leben.
wir leiten riweclîche jugent:
wan sî sint âne alle tugent
den wir dâ sîn undertân:
sine kunnen uns niht geniezen lân
aller unser arbeit.
swaz uns vür wirt geleit,
daz müeze wir allez lîden.
von golde und von sîden
würken wir die besten wât
die iemen in der werlte hât:
nû waz hilfet uns daz?
wirne leben niht deste baz.
wir müezenz starke enblanden
den armen und den handen,
ê wir sô vil erwerben
daz wir niht hungers sterben.
man lônet uns als ich iu sage:
nû sprechet wer von dem bejage
rîche wesen kunde.
man gît uns von dem pfunde
niwan vier pfenninge.
der lôn ist alze ringe
vür spîse und vür cleider:
des sîn wir ouch der beider
vil rehte dürftiginne.
von unserme gewinne
sô sint sî worden rîche,
und leben wir jaemerlîche. "
nû erbarmet in ir ungemach:
er siufte sêre und sprach
" nû sî got der süeze
der iu vrouwen büeze
iwer unwerdez leben,
und ruoche iu Saelde und êre geben.
mir ist iwer kumber leit:
und wizzet mit der wârheit,
sô sêre erbarmet ir mich,
ich benaemen iu gerne, möht ich.
ich wil gân unz ich vinde
des hûses ingesinde,
wie daz gebâre wider mich.
diu rede ist nie sô angestlich,
und wil mir got genaedec wesen,
sô trûwe ich harte wol genesen. "
alsus bat er ir got pflegen:
ouch gâben si im vil manegen segen.
Sus begunder suochende gân
und sach ein schoene palas stân:
dar ûf gienc er schouwen
mit sîner juncvrouwen,
und envant dar ûffe wîp noch man.
nû volget er einem wanke dan,
der in einen wec leite
über des palas breite:
wan dô het erz ersuochet gar.
nû nam er einer stiege war:
diu selbe stiege wîst in
in einen boumgarten hin:
der was sô breit und sô wît
daz er vordes noch sît
deheinen schoenern nie gesach.
dar in hete sich durch gemach
ein althêrre geleit:
dem was ein bette gereit,
des waere gewesen vrô
diu gotinne Jûnô,
do si in ir besten werde was.
diu schoene bluot, daz reine gras,
die bâren im vil süezen smac.
der hêrre hêrlichen lac.
er hete ein schoenen alten lîp:
und waene wol, sî was sîn wîp,
ein vrouwe diu dâ vor im saz.
sine mohten beidiu niht baz
nâch sô alten jâren
getân sîn noch gebâren.
und vor in beiden saz ein maget,
diu vil wol, ist mir gesaget,
wälhisch lesen kunde:
diu kurzte in die stunde.
ouch mohte sî ein lachen
vil lîhte an in gemachen:
ez dûhte sî guot swaz sî las,
wand sî ir beider tohter was.
ez ist reht daz man sî kroene,
diu zuht und schoene,
hôhe geburt und jugent,
rîcheit und kiusche tugent,
güete und wîse rede hât.
diz was an ir, und gar der rât
des der wunsch an wîbe gert.
ir lesen was eht dâ vil wert.
Dô sî den gast ersâhen,
dô begundens gâhen,
diu vrouwe und der hêrre,
engegen im gnuoc verre
und enpfiengen in alsô wol
als ein wirt den gast sol,
der im willekomen ist.
dar nâch het in in kurzer vrist
entwâfent diu junge.
sô guoter handelunge
was gnuoc einem ellenden man.
dar nâch gap sî im an
wîze lînwât reine,
geridiert harte cleine,
und ein samîtes mantellîn:
dar under was härmîn,
als ez ob hemde wol stât.
des rockes heter wol rât,
wand ez ein warmer âbent was.
an ein daz schoeneste gras
daz sî in dem boumgarten vant,
dar vuorte sî in bî der hant,
und sâzen zuo ein ander.
alrêrst dô bevander
daz bî ir wünneclîcher jugent
wonte güete und michel tugent.
er jach daz man an kinde
niemer mêre vinde
süezer wort noch rehter site:
sî mohte nâch betwingen mite
eines engels gedanc,
daz er vil lîhte einen wanc
durch sî von himele taete;
wand sî sîn selbes staete
einen selhen minnen slac sluoc,
die er in sînem herzen truoc,
möht die ûz sînem gemüete
deheines wîbes güete
iemer benomen hân,
daz hete ouch sî benamen getân.
und het er sî nie gesehen,
sô waer im verre baz geschehen:
wand im tete daz scheiden wê.
ern erkunte sît noch ê
âne sîn selbes wîp
nie süezer rede noch schoenern lîp.
Dô sich die viere
gesunderten sô schiere,
dô mohtens under in beiden
gelîche sîn gescheiden
des muotes sam der jâre.
ich versihe mich wol zewâre,
ir herze wâren mislich.
diu zwei jungen senten sich
vil tougen in ir sinne
nâch redelîcher Minne,
und vreuten sich ir jugent,
und redten von des sumers tugent
und wie sî beidiu wolden,
ob sî leben solden,
guoter vröude walten.
dô redten aber die alten,
sî waeren beidiu samet alt
und der winter wurde lîhte kalt:
sô soldens sich behüeten
mit rûhen vuhshüeten
vor dem houbetvroste.
sus schuofen sî ir koste
ze gevüere und ze gemache:
sî ahten ir sache
nâch dem hûsrâte.
nû was ez ouch alsô spâte
daz in ein bote seite
daz ezzen waere gereite.
Nû giengen sî ouch ezzen,
und enwart des niht vergezzen,
sî enbuten dem gaste
volleclîchen vaste
alsô grôze êre
daz ez nie wirt mêre
sînem gaste baz erbôt.
des was er wert und was im nôt.
dâ was mit volleclîcher kraft
wirde und wirtschaft.
Dar under gedâhter iedoch
" ez vert allez wol noch:
nû vürht ich aber vil sêre
daz ich dise grôze êre
vil tiure gelten müeze
der antfanc ist ze süeze,
als mir der arge schalc gehiez
der mich in die burc liez,
des wirtes portenaere,
und ouch nâch dem maere
als mir die vrouwen hânt gesaget.
gehabe dich wol, wis unverzaget:
dir geschiht daz dir geschehen sol,
und anders niht, daz weiz ich wol. "
Dô sî vol gâzen
und unlange gesâzen,
dô bette man in,
den gesellen allen drin,
durch ir gemach besunder.
swer daz nû vür ein wunder
ime selbem saget
daz im ein unsippiu maget
nahtes alsô nâhen lac
mit der er anders niht enpflac,
dern weiz niht daz ein biderbe man
sich alles des enthalten kan
des er sich enthalten wil.
weizgot dern ist aber niht vil.
diu naht gienc mit senften hin.
got der müeze vüegen in
des morgens bezzer maere
danne er getroestet waere.
Morgen, dô ez tac wart
und er sîne êrste vart
dem heiligen geiste
mit einer messe leiste,
dô wolder urloup hân genomen.
dô sprach der wirt" die her sint komen
und rîter wâren als ir,
die habent alle sament mir
geleistet mîn gewonheit:
daz in nâch grôzer arbeit
aller oftest ergie.
zwêne risen die sint hie:
desn ist dehein mîn gast erlân
erne müese sî bestân;
daz sî noch nieman überwant!
und ist iedoch alsô gewant:
waere dehein sô saelec man
der in beiden gesigete an,
dem müese ich mîne tohter geben.
und solde mich der überleben,
der gewünne michel êre
ich enhân niht kindes mêre
und wurd im allez diz lant.
ouch ist ez leider sô gewant:
unz sî unüberwunden sint,
sône mac ich mîn kint
deheinem manne gegeben.
wâget, rîter, daz leben.
nû ist iu lîhte guotes nôt:
werdet rîche, od liget tôt.
waz ob iu sol gevallen
der prîs vor in allen?
ja gelinget einem ofte an zwein. "
des antwurte im hêr Îwein
diu gelîche als er waer verzaget
" iwer tohter ist ein schoeniu maget
und ist edel und rîch:
sone bin ich niender dem gelîch
daz ich ir möhte gezemen.
ein vrouwe sol einen hêrren nemen:
ouch vind ich ein wîp wol,
swenn ich wîp nemen sol,
dâ mir mîn mâze an geschiht.
ich enger iwer tohter niht.
ouch enwil ich niemer mînen lîp
gewâgen umbe dehein wîp
sô gar ûz der mâze
daz ich mich slahen lâze
sô lasterlîchen âne wer:
wan zwêne sint iemer eines her.
sold ich joch einen bestân,
dâ müese ich angest zuo hân. "
Dô sprach der wirt" ir sît verzaget.
daz ir mir iwer krankheit saget,
ich weiz wol wâ von daz geschiht.
irn wert iuch mîner tohter niht,
niwan durch iwern zagen muot.
nû vehtent: daz ist alsô guot:
wanz ensî daz diu wer iuch ner,
sî slahent iuch âne wer. "
Dô sprach der gast" daz ist ein nôt,
hêrre, daz man iwer brôt
mit dem lîbe zinsen sol.
nû kumt mir daz alsô wol
daz ich enzît strîte
sô daz ich iemer bîte,
sît mir ze strîtenne geschiht. "
nûne sûmder sich niht
erne wâfente sich zehant,
und nâch dem orse wart gesant.
daz was die naht sô wol bewart
daz ez nie bî im enwart
gekunrieret alsô schône.
daz ims doch got niht lône
der daz sô vlîzeclîchen tete!
wand ez was âne des gastes bete.
der dinge verkêret sich vil,
daz einer dem andern schaden wil
und daz er im vil gar gevrumt:
swelch dienest sô ze staten kumt
daz er im liep und guot
sô wider sînen willen tuot,
des lôn wirt von rehte kranc.
ern darf im niemer gesagen danc
umb sînes rosses gemach,
wand ez im ûf den wân geschach
daz ez in dâ solde bestân:
und ist daz sî betrouc ir wân,
deiswâr, dazn wirt mir niemer leit.
nû was der gast wol bereit:
ouch kâmen die risen mit wer,
sî mohten ervürhten wol ein her.
sî wâren gewâfent sêre
sô daz an in niht mêre
blôzes wan daz houbet schein,
und die arme und tiu bein.
die kolben die sî truogen,
swelhes endes sî die sluogen,
dane mohte niht vor bestân,
und heten ouch grôzen mort getân.
und als sî den grôzen leun
mit sînen wîten keun
bî sînem hêrren sâhen stân
und mit sînen langen clân
die erde kratzen vaste,
dô sprâchen sî zem gaste
" hêrre, waz wil dirre leu?
uns dunket daz er uns dreu
mit sînem zornigen site.
jane vihtet iu hie nieman mite,
der lewe enwerde in getân.
sold er uns mit iu bestân,
sô waeren zwêne wider zwein. "
dô sprach mîn hêr Îwein
" mîn lewe vert mit mir durch daz jâr:
ich enheize in vür wâr
niemer von mir gân
und sihe in gerne bî mir stân.
ich envüer in durch deheinen strît:
sît ab ir mir erbolgen sît,
von swem iu leide mac geschehen,
daz wil ich harte gerne sehen,
von manne oder von tiere. "
do bewâgen sî sich schiere,
sin gevaehten niemer wider in,
ern taete sînen lewen hin.
dô muoser sînen lewen lân:
der wart dâ in ein gadem getân,
dâ er wol durch die want sach
den strît der in dem hove geschach.
Die zwêne ungevüegen man
die huoben in den strît an.
got müeze des gastes pflegen:
wan der strît was ungewegen;
ern bestuont nie sô grôze nôt.
den schilt den er vür bôt,
der wart schiere zeslagen.
ern mohte niht an getragen
daz im wol geschirmen möhte
und vür die kolben töhte.
man sach den helm rîsen
und ander sîn îsen
als ez von strô waere geworht.
den edeln rîter unervorht
vriste sîn manheit und sîn sin
daz er sô lange vor in
unerslagen werte:
ouch galt er mittem swerte
under wîlen einen slac
der vil wol ze staten lac.
Dô dise slege herte
der lewe sîn geverte
beide gehôrte und gesach,
dô muot in sîn ungemach.
dône vant er loch noch tür
dâ er kaeme hin vür,
und suochte al umbe unz er vant
bî der erde an der want
eine vûle swelle.
der getriwe hergeselle
der kratzet und beiz dan
holz und erde unz er gewan
ein gerûme ûzvart,
diu vil harte drâte wart
ir einem ze leide.
got velle sî beide!
sînes hêrren arbeit,
die er ie durch in geleit,
der lônet er im dâ.
er begunde sîne scharfen clâ
in sînen rücke heften
und warf in mit kreften
rückelingen under sich.
über den gienc der gerich,
wand er in beiz und brach
swâ er in blôzen sach,
unz er nâch helfe schrê.
done twelte sîn geselle niht mê,
wan er geloupte sich des man
und lief den lewen drâte an,
und wolt in gerne hân erslagen,
hetz im sîn hêrre vertragen:
sît er in ê erlôste,
kam er im nû ze trôste:
deiswâr, des heter michel reht.
als schiere sô im des tiuvels kneht
sînen rücke kêrte,
daz in got sô gêrte,
dô sluoc er in kurzen stunden
im vil manege wunden:
in die arme und in diu bein
und swâ er ungewâfent schein,
dâ gap er im vil manegen slac.
wan jener der dâ nider lac,
dern moht im niht ze staten komen:
wand im hete der lewe benomen
sô gar die kraft und den sin
daz er vür tôt lac vor in.
dô vâhten sî in dô an,
beide der lewe und der man,
und heten in vil schier erslagen,
und doch unglîch einem zagen:
wander gap in manegen herten streich,
sît daz im diu helfe entweich.
der ander lebete dannoch:
der muose sich im iedoch
gar in sîn gnâde geben:
dô liez er in durch got leben.
daz sich des portenaeres drô
und sîn spot alsô
ze vröuden hât gekêret,
des sî got iemer gêret.
Dô er den sige dâ gewan,
dô bôt in der wirt an
sîne tohter und sîn lant.
er sprach" waere iu daz erkant
wie gar mîne sinne
eins andern wîbes Minne
in ir gewalt gewunnen hât,
sô hetent ir des gerne rât
daz ich iemer wurde ir man,
wand ich niemer werden kan
staete deheinem wîbe
wan ir einer lîbe
durch die mîn herze vröude enbirt. "
" ir müezt sî nemen, "sprach ter wirt,
" oder ir sît gevangen;
und waere iu wol ergangen
daz ich ir iu sô willec bin.
hetet ir Saelde und sin,
sô baetet ir mich des ich iuch bite. "
er sprach" jâ waeret ir dâ mite
beswichen, daz wil ich iu sagen,
wand ich nû in disen tagen
einen kampf muoz bestân,
den ich alsô genomen hân
daz in der künec Artûs muoz sehen:
er sol in sînem hove geschehen.
wurde sî danne mîn wîp
und verlür ich dâ den lîp,
sô waere sî gunêret. "
der wirt sprach" swar ir kêret,
daz ist mir gar unmaere,
und muoz mir wesen swaere
daz ichs iuch ie an gebôt,
wan ich ir iuch unz an mînen tôt
harte gar erlâzen sol. "
der gast vertruoc den zorn wol.
Er sprach" lieber hêrre,
nû man ich iuch vil verre,
bedenket iwer hêrschaft,
daz iwer gelübede habe kraft.
sît ich hie gesiget hân,
sô sult ir iwer gevangen lân
alle ledec durch mich. "
der wirt sprach" daz ist billich "
und liez sî ûz den banden sâ,
und behabte den gast bî im dâ
unz an den sibenden tac,
daz man ir dô vil schône pflac
und sî vil rîche cleite
und pfärit bereite,
diu sî wol mohten rîten.
in den sô kurzen zîten
gewunnen sî wider den lîp
und wurden diu schoensten wîp
diu er ie mê gesach.
daz schuof in daz kurze gemach.
Dô reit er mit in von dan
und brâhtes als ein hövesch man
vil rehte an ir gewarheit.
und dô er wider von in reit,
vil tiure sî got bâten,
als sî von rehte tâten,
umbe ir herrn und umbe ir trôst,
der sî dâ hâte erlôst
von michelme sêre,
daz er im Saelde und êre
und rehtes alters ein leben
und sîn rîche müese geben.
Nû wer mohte im gedreun,
dô er gesunden sînen leun
von dem strîte brâhte?
dar er dâ vor gedâhte,
dar kêrter nû zehant,
dâ er die juncvrouwen vant,
die ir niftel siech liez,
der er den kampf vür sî gehiez:
diu wîste in die vil rehten wege,
und vundens in ir vater pflege.
nû entwelten sî niht langer dâ:
wan in was diu kampfzît alsô nâ
daz in der tage zuo ir vart
deweder gebrast noch über wart,
und kâmen ze rehten zîten.
ir swester, ir widerstrîten,
vundens an der kampfstat.
hêr Gâwein, der sich helen bat,
der hete sich selben sô verholn
und hete sich vor enwec gestoln,
und hôrten in des alle jehen,
ern möhte den kampf niht gesehen
von ander unmüezekheit.
alsô heter sich entseit,
und hete sich wider gestolen dar
mit vremden wâfen alsô var
daz in dâ nieman âne die maget
erkande: der het erz gesaget.
Nû saz dâ der künec Artûs
und von sînem hûs
sîn massenîe gar,
die gerne wolden nemen war
wie dâ wurde gestriten.
nû kam ouch dort zuo geriten
diu juncvrouwe und hêr Îwein.
der lewe envuor niht mit in zwein
den heter under wegen lân:
ern wolt in niht zem kampfe hân,
und enwas ouch nieman dâ erkant
wie der rîter waere genant.
nû riten si beide in einen rinc.
ez dûht si alle sament ein dinc.
vil harte clagebaere,
ob es niht rât waere
ir einer enwurde dâ erslagen:
den müese man wol iemer clagen;
wand sî nie gesâhen,
des sî alle jâhen,
zwêne rîter gestalt
sô gar in wunsches gewalt
an dem lîbe und an den siten;
und begunden den künec biten
daz er die altern baete
daz sîz durch got taete
und der jungern teilte mite.
des verzêch sî im mit selhem site
daz er die bete muose lân.
sî wolde daz gewis hân,
ir kempfe wurde sigehaft,
wande sî wol sîne kraft
erkande und sich des trôste
daz er sî gar erlôste.
Dô der künec Artûs ersach
daz ez nieman an die suone sprach,
dô hiez er rûmen den rinc.
nû was ez doch ein starkez dinc
ze sehenne ein vehten
von zwein sô guoten knehten:
wanz entuot dem biderben man niht wol,
der des andern tôt sehen sol,
daz doch dem einem waege was,
ob joch der ander genas.
Machte ich diz vehten
von disen guoten knehten
mit worten nû vil spaehe,
waz töhte diu waehe?
wand iu ist ê sô vil geseit
von ietweders manheit
daz ich iu lîhte mac gesagen
daz sî niender zwein zagen
des tages gelîch gebârten
und daz als ê bewârten
daz diu werlt nie gewan
zwêne strîtiger man
nâch werltlîchem lône.
des truogens ouch die krône
rîterlîcher êren,
die ietweder wolde mêren
mit dem andern an dem tage,
daz ich ez gote tiure clage
daz die besten gesellen
ein ander kempfen wellen
die iender lebeten bî der zît.
sweder nû tôt gelît
von des anderen hant,
und im dâ nâch wirt erkant
wen er hât erslagen,
daz wirt sîn êwigez clagen.
möhten sî nû beide gesigen
od beide sigelôs geligen
oder abe unverwâzen
den strît beide lâzen,
sô si saeh erkennent beide,
daz waer in vür die leide
daz liebest und daz beste.
jane wâren sî niht geste
des willen, sam der ougen.
ir ietwederm was tougen
daz in kempfen solde ein man
der liebest den er ie gewan.
Sît daz der kampf wesen sol,
sô zimt in daz beiden wol
daz sî enzît strîten.
wes mugen si iemer bîten?
dâ ist diu state und der muot.
ouch wâren diu ors alsô guot
daz sî daz niht ensûmde.
ir ietweder rûmde
dem andern sînen puneiz
von im vaste unz an den kreiz:
der was wol rosseloufes wît.
ze orse huop sich der strît.
Sî mohten wol strîten,
wand sîs ze den zîten
niht êrste begunden.
wie wol sî strîten kunden
ze orse und ze vuoze!
ez was ir unmuoze
von kinde gewesen ie:
daz erzeicten sî wol hie.
ouch sî iu daz vür wâr geseit:
ez lêret diu gewonheit
einen zagehaften man
daz er getar und kan
baz vehten danne ein küener degen
der es ê niht hât gepflegen.
dô was hie kunst und kraft:
sî mohten von rîterschaft
schuole gehabet hân.
zewâre man muose in lân
von rîterschefte den strît,
swaz rîter lebete bî der zît.
nune sûmden sîz niht mêre:
diu ors wurden sêre
mit den sporn genomen.
man sach sî dort zesamne komen
und vîentlîchen gebâren,
die doch gesellen wâren.
Ez dunket die andern und mich
vil lîhte unmügelich
daz iemer Minne und haz
alsô besitzen ein vaz
daz Minne bî hazze
belîbe in einem vazze.
ob Minne und haz
nie mê besâzen ein vaz,
doch wonte in disem vazze
Minne bî hazze
alsô daz Minne noch haz
gerûmden gâhes daz vaz.
" Ich waene, vriunt Hartman,
du missedenkest dar an.
warumbe sprîchestû daz
daz beide Minne und haz
ensament bûwen ein vaz?
wan bedenkestû dich baz?
ez ist Minne und hazze
zenge in einem vazze.
wan swâ der haz wirt innen
ernestlîcher minnen,
dâ rûmet der haz
vroun minnen daz vaz:
swâ abe gehûset der haz,
dâ wirt diu Minne laz. "
Nû wil ich iu bescheiden daz,
wie herzeminne und bitter haz
ein vil engez vaz besaz.
ir herze ist ein gnuoc engez vaz:
dâ wonte ensament inne
haz und Minne.
sî hât aber underslagen
ein want, als ich iu wil sagen,
daz haz der Minne niene weiz.
sî taete im anders alsô heiz
daz nâch schanden der haz
müese rûmen daz vaz;
und rûmetz doch vroun minnen,
wirt er ir bî im innen.
Diu unkünde was diu want
diu ir herze underbant,
daz sî gevriunt von herzen sint,
und machets mit sehenden ougen blint.
sî wil daz ein geselle
den anderen velle:
und swennern überwindet
und dâ nâch bevindet
wen er hât überwunden,
sone mac er von den stunden
niemer mêre werden vrô.
der wunsch vluochet im alsô:
im gebrist des leides niht,
swenn im daz liebest geschiht.
wan sweder ir den sige kôs,
der wart mit sige sigelôs.
in hât unsaelec getân
aller sîner Saelden wân:
er hazzet daz er minnet,
und verliuset sô er gewinnet.
Ir ors diu liefen drâte.
ze vruo noch ze spâte
sô neicten sî diu sper
und sluogens ûf die brust her,
daz sî niene wancten.
sine bürten noch ensancten
deweder ze nider noch ze hô,
niwan ze rehter mâze alsô
als ez wesen solde
und ir ietweder wolde
sînen kampfgesellen
ûf den sâmen vellen,
daz ietweders stich geriet
dâ schilt und helm schiet:
wan dâ râmet er des man
der den man vellen kan.
daz wart dâ wol erzeiget:
wandez was geneiget
ir ietweder alsô sêre
daz er dâ vor nie mêre
sô nâhen kam dem valle,
ern viele ouch mit alle.
daz ir ietweder gesaz,
daz enmeinde niht wan daz
daz diu sper niht ganz beliben:
wand sî kâmen dar getriben
mit alsô manlîcher kraft
daz ir ietweders schaft
wol ze hundert stücken brach,
und daz männeclîch dâ jach
ern gesaehe schoener tjost nie.
ez liefen kreiierende hie
behender garzûne gnuoc,
der ietweder truoc
driu sper oder zwei.
man hôrte niht wan ein geschrei
" wâ nû sper? wâ nû sper?
diz ist hin, ein anderz her. "
dâ wart vil gestochen
und gar diu sper zebrochen
diu sî dâ haben mohten.
heten si dô gevohten
ze orse mitten swerten,
des sî niene gerten,
daz waere der armen orse tôt:
von diu was in beiden nôt
daz sî die dörperheit vermiten
und daz sî ze vuoze striten.
in heten diu ors niht getân:
sî liezenz an den lîp gân.
Ich sage iu waz sî tâten,
dô sî zesamne trâten,
die zwêne kampfwîsen.
sî sparten daz îsen
dâ mit ir lîp was bewart:
diu swert enwurden niht gespart.
sî wâren der schilte
ein ander harte milte:
den schilten wâren sî gehaz.
ir ietweder bedâhte daz
" waz touc mir mîn arbeit?
unz er den schilt vor im treit,
sô ist er ein sicher man. "
die schilte hiwen sî dan.
sîne geruochten des nie
daz sî niderhalp der knie
deheiner slege taeten war,
dâ si der schilte wâren bar.
si entlihen kreftiger slege
mê dan ich gesagen mege,
âne bürgen und âne pfant,
und wart vergolten dâ zehant.
Swer gerne giltet, daz ist guot:
wan hât er borgennes muot,
sô mac er wol borgen.
daz muosen sî besorgen,
swer borget und niht gulte,
daz er des lîhte engulte.
borgetens âne gelten,
des vorhten sî engelten;
wand ers ofte engiltet
swer borc niene giltet.
sî hetens dâ engolten,
dane wurde borc vergolten;
dâ von ir ietweder galt
daz ers an lobe niht engalt.
sî muosen vaste gelten
vür des tôdes schelten
und vür die scheltaere
boeser geltaere.
si entlihen bêde ûz voller hant,
und wart nâch gelte niht gesant:
wand sî heten ûf daz velt
beide brâht ir übergelt
und vergulten an der stat
mê und ê dan man sî bat.
verlegeniu müezekheit
ist gote und der werlte leit:
dâne lât sich ouch nieman an
niwan ein verlegen man.
Wer gerne lebe nâch êren,
der sol vil starke kêren
alle sine sinne
nâch etelîchem gewinne,
dâ mit er sich wol bejage
und ouch vertrîbe die tage.
alsô heten sî getân:
ir leben was niht verlân
an deheine müezekheit.
in was beiden vil leit
swenne ir tage giengen hin
daz sî deheinen gewin
an ir koufe envunden,
des sî sich underwunden.
sî wâren zwêne maere
karge wehselaere
und entlihen ûz ir varende guot
ûf einen seltsaenen muot.
sî nâmen wuocher dar an
sam zwêne werbende man:
sî pflâgen zir gewinne
harte vremder sinne.
dehein koufman hete ir site,
ern verdurbe dâ mite:
dâ wurden sî rîche abe.
si entlihen nieman ir habe,
in enwaere leit, galt er in.
nû sehent ir wie selch gewin
ieman gerîchen mege.
dâ entlihen sî stiche und slege
beide mit swerten und mit spern:
desn moht sî nieman gewern
vol unz an daz halbe teil:
des wuohs ir êre und ir heil.
ouch was ir wehsel sô gereit
daz er nie wart verseit
manne noch wîbe,
sine wehselten mit dem lîbe
arbeit umb êre.
sine heten nie mêre
in alsô kurzen stunden
sô vollen gelt vunden:
si entlihen nie einen slac
wan dâ der gelt selb ander lac.
die schilte wurden dar gegeben
ze nôtpfande vür daz leben:
die hiwens drâte von der hant.
done heten sî dehein ander pfant
niwan daz îsen alsô bar:
daz verpfanten sî dar.
ouch enwart der lîp des niht erlân
ern müese dâ ze pfande stân:
den verzinseten sî sâ.
die helme wurden eteswâ
vil sêre verschrôten,
daz die meilen rôten
von bluote begunden,
wande sî vil wunden
in kurzer stunt enpfiengen
die niht ze verhe engiengen.
Sich huop wider morgen
mit manlîchen sorgen
dirre angestlîcher strît,
und werte harte lange zît,
unz vol nâch mittem tage,
daz dô von ir deweders slage
dehein schade mohte komen.
in hete diu müede benomen
sô gar den lîp und die kraft
daz sî des dûhte ir rîterschaft
diu waere gar âne êre,
und envâhten dô niht mêre.
ez wart dâ von in beiden
ein vil gemüetlich scheiden,
und sazten sich ze ruowe hie
unz sî diu müede verlie.
Diu ruowe wart vil unlanc
unz ietweder ûf spranc
und liefen aber ein ander an.
sî wâren zwêne vrische man
beide des willen und der kraft.
ezn wac ir erriu rîterschaft
engegen dirre niht ein strô,
der sî begunden aber dô.
ir slege wâren kreftec ê,
nû kreftiger, und wart ir mê.
ouch sach diesen kampf an
manec kampfwîse man:
ir deheines ouge was vür wâr
weder sô wîse noch sô clâr,
heter genomen ûf sinen eit
ze sagenne die wârheit
weder irz des tages ie
gewunnen hete bezzer hie
alsô grôz als umb ein hâr,
desne möhter vür wâr
ir dewederm nie gejehen:
ezn wart nie glîcher kampf gesehen.
Nû sorget man und wîp
umb ir êre und umb ir lîp:
und möhten sîz in beiden
nâch êren hân gescheiden,
daz heten sî gerne getân,
und begunden rede drumbe hân,
wand wer möhte daz verclagen
sweder ir dâ wurde erslagen
od gekrenket an den êren?
der künec begunde kêren
bete und sinne,
ob er deheine Minne
vunde an der altern maget,
diu sô gar hete versaget
der jungern ir erbe.
diu bete was unbederbe:
si versaget im mit unsiten
daz er sîs niht mêre wolde biten.
Dô aber diu junger ersach
der guoten rîter ungemach,
daz truobte si in ir sinnen:
und dô sî mit minnen
nieman gescheiden mohte,
dô tete sî als ir tohte.
diu edele und diu schoene,
diu gewizzen, diu unhoene,
diu süeze, diu guote,
diu suoze gemuote,
diu niwan süezes kunde,
mit rôtsüezem munde
lachte sî die swester an.
sî sprach" ê ein sus gêret man
den tôt in mînem namen kür
oder sîn êre verlür,
mîn lîp und unser beider lant
waeren bezzer verbrant.
ziuch dich mit guotem heile
ze mînem erbeteile.
dir sî verlâzen âne nît
beide lant und strît.
deiswâr sît ichs niht haben sol,
ich engan es nieman alsô wol.
heiz den kampf lâzen sîn:
ir leben ist nützer danne daz mîn.
ich bin noch baz ein armez wîp
danne ir deweder den lîp
durch mich hie sül verliesen.
ich wil ûf dich verkiesen. "
Ir willen dâ nieman ensach
wan der ir guotes drumbe jach.
den künec sî alle bâten
und begunden râten
daz erz durch got taete
und die altern baete
daz sî der jungeren doch
daz dritte teil od minre noch
ir erbeteiles wolde geben:
ez gienge den rîtern an daz leben,
ir einem oder in beiden,
sine wurden gescheiden.
daz hete sî lîhte dô getân,
wold es der künec verhenget hân.
done wold ers niht volgen:
er was sô sêre erbolgen
der altern durch ir herten muot:
in dûht diu junger alsô guot
daz er sî nôte verstiez,
wand sî sich vil gar verliez
ze sînem hoverehte.
dise guoten knehte
die hâten dem langen tage
mit manegem rîterlîchen slage
nâch êren ende gegeben,
und stuont noch ûf der wâge ir leben,
unz daz diu naht ane gienc
und ez diu vinster undervienc.
Sus schiet sî beide diu naht,
und daz ir ietweders maht
wol dem andern was kunt,
daz sî beide dâ zestunt
an ein ander genuocte.
und sîtz sich wol gevuocte
daz sîz mit êren mohten lân,
sô liezen sîz wol understân
unz an den anderen tac.
sî tâten als er ie pflac
der ie rehten muot gewan:
swie leide dem biderben man
von dem anderen geschiht,
enkumtz von muotwillen niht,
ob er im den willen trüege
daz er in gerne slüege,
sone ist er im doch niht gehaz,
und behaget im baz
dan dâ bî ein boeser man
des er nie schaden gewan.
Daz wart wol schîn an in zwein.
sich verkunte mîn hêr Îwein
wider sînen kampfgenôz,
wand erz vür eine gâbe grôz,
ir ietweder haben wolde,
ober wizzen solde
wer der ander waere.
sîniu wehselmaere
begunder wider in dô hân.
er sprach" wir haben eht verlân
unser häzlîchez spil:
ich mac nû sprechen swaz ich wil.
Ich minnet ie von mîner maht
den liehten tac vür die naht:
dâ lac vil mîner vröuden an,
und vreut noch wîp und man.
der tac ist vroelich und clâr,
diu naht trüebe und swâr,
wand sî diu herze trüebet.
sô der tac üebet
manheit und wâfen,
sô wil diu naht slâfen.
ich minnet unz an dise vrist
den tac vür allez dazder ist:
deiswâr, edel rîter guot,
nû habet ir den selben muot
vil gar an mir verkêret.
der tac sî gunêret:
ich hazz in iemer mêre,
wand er mir alle mîn êre
vil nâch haete benomen.
diu naht sî gote willekomen:
sol ich mit êren alten,
daz hât sî mir behalten.
nû seht ob ich von dem tage
niht grôzen kumber und clage
wol von schulden haben mege.
und waerer langer drîer slege,
die heten iu den sige gegeben
und mir benomen daz leben:
des erlât mich disiu liebiu naht.
diu ruowe gît mir niwe maht
dâ nâch gât ein swaere tac
daz ich danne aber vehten mac.
nû muoz ich aber sorgen
ûf den tac morgen.
got enwelle michs erlân,
sô muoz ich aber bestân
den aller tiuresten man
des ich ie künde gewan.
dâ hoeret weizgot sorge zuo:
got sî der sîne gnâde tuo.
den ich dâ meine, daz sît ir.
got der bewar mir
mînen lîp und mîn êre:
ich engevorhte ir nie sô sêre.
und wizzet daz ich nie gewan
ze tuonne mit deheinem man
den ich sô gerne erkande.
ir möhtent âne schande
mir wol sagen iwern namen. "
" ich enwil mich wider iuch niht schamen, "
sprach mîn hêr Gâwein,
" wir gehellen beide in ein.
hêrre, ir habent mich des verdigen:
und hetent ir geswigen,
die rede die ir habent getân
die wold ich gesprochen hân.
daz ir dâ minnet, daz minn ich:
des ir dâ sorget, des sorg ich.
ez ist hiute hin ein tac
den ich wol immer hazzen mac:
wand er hât mir die nôt getân
der ich ie was erlân.
mir benam deiswâr nie mêre
ein man alsô sêre
mîne werlîche maht:
und möhtet ir vor der naht
ze zwein slegen hân gesehen,
sô müese ich iu des siges jehen.
ich hân der naht vil kûme erbiten.
swaz ich noch hân gestriten,
sô gewan ich nie sô grôze nôt.
ich vürhte laster oder den tôt
von iu gewinnen morgen.
wir sîn in glîchen sorgen.
und sî iu daz vür wâr geseit
daz ich durch iwer vrümekheit
iu aller der êren wol gan
der ich niht sêre engelten kan.
Mîn herze ist leides überladen,
daz ich ûf iweren schaden
immer sol gedenken.
swa ez mich niht süle krenken,
dâ geschehe iu allez des ir gert.
des sît ir weizgot wol wert.
ich wolde daz ez waere alsô
daz dise juncvrouwen zwô
heten swaz sî dûhte guot,
und daz wir dienesthaften muot
under ein ander müesen tragen.
ich wil iu mînen namen sagen.
ich bin genant Gâwein. "
" Gâwein? "" jâ. "" wie wol daz schein
disen unsenften tac!
manegen vîentlîchen slac
hân ich von iu enpfangen.
iwer haz ist ergangen
über iwern gewissen dienestman.
und ich enzwîvel niht dar an,
swaz ir mir leides hânt getân,
desn waer ich alles erlân,
het ich mich enzît genant.
wir wâren wîlen baz erkant.
hêrre, ich bin ez Îwein. "
dô wonte under in zwein
liebe bî leide.
sî vreuten sich beide
daz sî zesamne wâren komen:
daz ir ietweder hete genomen
des andern dehein arbeit,
daz was ir beider herzeleit.
beide trûren und haz
rûmden gâhes daz vaz,
und rîchseten dar inne
vröude und Minne.
daz erzeicten sî wol under in:
diu swert wurfen sî hin
und liefen ein ander an.
ezn gelebete nie dehein man
deheinen lieberen tac,
und enweiz joch niht ob iemen mac
alsô lieben geleben
als in dâ got hete gegeben.
sî underkusten tûsentstunt
ougen wangen und munt.
Dô der künec die Minne
und diu küneginne
von in zwein gesâhen,
und vriundes umbevâhen,
des wundert sî sêre,
und entwelten niht mêre,
si begunden dar gâhen,
wand sî sî gerne sâhen
sô vriuntlichen gebâren.
und wer sî beide wâren,
dazn was dâ nieman erkant,
wan als man ez sît bevant.
ouch heten die helme und tiu naht
ir gesiune bedaht
und des kampfes grimme
verwandelt ir stimme,
daz sî dâ wâren unerkant,
enheten sî sich niht genant.
" Ei ", sprach mîn hêr Îwein,
" der tac der dâ hiute schein,
daz swert daz den slac truoc
den ich hiute ûf iuch gesluoc,
diu müezen gunêret sîn.
hêr Gâwein, lieber hêrre mîn,
waz mac ich sprechen mêre
wan daz ich iuch êre
als iwer rîter und iwer kneht?
daz ist mîn wille und mîn reht.
ir hânt mich ofte gêret
und ze guote gekêret
mîn dinc sô volleclîchen
daz man mir in den rîchen
mêre guotes hât gejehen
danne ez âne iuch waere geschehen.
ob ich dâ wider möhte
iuch gêren als ez töhte,
des wold ich iemer wesen vrô.
nune mac ich anders wan alsô
daz ich iwer Îwein
iemer schîne, und ie schein,
niwan hiute disen tac,
den ich wol iemer heizen mac
die gallen in dem jâre:
wan ezn wart zewâre
weder mîn hant noch mîn swert
nie der unmâzen wert
daz sî iu ie geslüegen slac.
ich verwâze swert und den tac:
sô sol mîn ungewizzen hant
ir geltes selbe sîn ein pfant,
daz sî iu daz ze wandel gebe
daz sî iu diene unz ich lebe.
hêr Gâwein, doch enmöhtent ir
niht baz gerochen sîn an mir:
wand sî hât mich gunêret
und iwern prîs gemêret.
sî hât sich selben sô erwert
daz iu der sige ist beschert.
ich sicher in iwer gebot:
wan daz weiz unser hêrre got
daz ich sigelôs bin.
ich scheide iwer gevangen hin. "
" hêrre und lieber geselle, nein, "
sprach mîn hêr Gâwein
" daz sich dehein mîn êre
mit iwerm laster mêre!
des prîses hân ich gerne rât,
des mîn vriunt laster hât.
waz töhte ob ich mich selben trüge?
swaz êren ich mich ane züge,
sô hânt sî alle wol gesehen
waz under uns ist geschehen.
ich sicher und ergibe mich:
der sigelôse der bin ich. "
hêr Îwein antwurt aber dô
" ir waenet lîhte daz alsô
disiu sicherheit geschehe
daz ich ir iu ze liebe jehe.
waeret ir mir der vremdest man
der ie ze Riuzen hûs gewan,
ê ir mich sô bestüendent mê,
zewâre ich sicherte iu ê.
von rehte sicher ich von diu. "
" nein, hêrre geselle, ich sicher iu, "
sprach mîn hêr Gâwein.
sus werte under in zwein
âne lôsen lange zît
dirre vriuntlîcher strît,
unz daz der künec und tiu diet
beide vrâgte und riet
waz under disen liuten
diu Minne möhte diuten
dem hazze alsô nâhen
den sî ê dâ sâhen;
des man im schiere verjach.
sîn neve hêr Gâwein der sprach
" hêrre, wir sulnz iu gerne sagen,
daz ir uns iht habent vür zagen,
od daz des iemen wân habe
daz wir mit dirre vuoge iht abe
des strîtes komen wellen.
wir wâren ê gesellen:
daz was uns leider unkunt
hiute unz an dise stunt:
nune wont niht hazzes bî uns zwein.
ich iwer neve Gâwein
hân gestriten wider in
dem ich dienesthafter bin
danne in der werlte ieman,
unz er mich vrâgen began
wie ich waere genant.
dô im mîn name wart erkant,
dô nande er sich sâ,
und rûmde vîentschaft dâ,
und gehellen iemer mêre in ein:
ez ist mîn geselle Îwein.
und geloubet mir daz ich iu sage:
het erz gehabet an dem tage,
mich hete brâht in arbeit
mîn unreht und sîn vrümekheit.
Diu juncvrouwe hât rehtes niht
vür die man mich hie vehten siht:
ir swester ist mit rehte hie.
sô half ouch got dem rehten ie:
des waer ich tôt von sîner hant,
het ez diu naht niht erwant.
sît mir geviel daz unheil,
sô ist mir lieber ein teil
nâch grôzem ungevelle
daz mich min geselle
habe überwunden danne erslagen. "
die rede begunde hêr Îwein clagen
und wart von leide schamerôt,
daz er im der êren bôt
ein lützel mêre danne gnuoc.
daz êren er im niht vertruoc:
wan redte er wol, sô redte er baz.
hie was zorn âne haz.
Der rede vil dâ geschach,
daz man ir ietwedern sach
des andern prîs mêren
mit sîn selbes êren.
des vreute der künec sich.
er sprach" ir müezent an mich
den strît lâzen beide,
durch daz ich iu bescheide
daz iuch des wol genüeget
und sich ouch mir wol vüeget. "
Diu rede wart im bevolhen gar.
die juncvrouwen lâter dar.
er sprach" wâ ist nû diu maget
diu ir swester hât versaget
niwan durch ir übermuot
ir erbeteil und taz guot
daz in ir vater beiden lie? "
dô sprach sî gâhes" ich bin hie. "
dô sî sich alsus versprach
und unrehtes selbe jach,
des wart Artûs der künec vrô:
ze geziuge zôch ers alle dô.
er sprach" vrouwe, ir hânt verjehen.
daz ist vor sô vil diet geschehen
daz irs niht wider muget komen:
und daz ir ir habet genomen,
daz müezet ir ir wider geben,
welt ir nâch gerihte leben. "
" Nein, hêrre, "sprach sî," durch got.
ez stât ûf iwer gebot
beide guot und lîp.
jâ gesprîchet lîhte ein wîp
des sî niht sprechen solde.
swer daz rechen wolde
daz wir wîp gesprechen,
der müese vil gerechen.
wir wîp bedurfen alle tage
daz man uns tumbe rede vertrage;
wand sî under wîlen ist
herte und doch âne argen list,
gevaerlich und doch âne haz:
wan wirne kunnen leider baz.
swie ich mit worten habe gevarn,
sô sult ir iwer reht bewarn,
daz ir mir iht gewalt tuot. "
er sprach" ich lâze iu iwer guot,
und iwer swester habe daz ir.
der strît ist lâzen her ze mir:
ouch hât sich diu guote
mit einvaltem muote
sô gar her ze mir verlân:
diu muoz ir teil ze rehte hân.
gehellen wir zwêne in ein
ez giht mîn neve Gâwein
daz er den sige verloren habe,
sô kumt ir des strîtes abe
mit schanden und âne êre.
sus ist ez iemer mêre
iwer prîs und iwer heil,
lât ir ir mit minnen ir teil. "
Diz redte er, wander weste
ir herze alsô veste
an hertem gemüete,
durch reht noch durch güete
enhete sîz niemer getân.
sî muose gewalt od vorhte hân:
nû gewan sî vorhte von der drô.
" nû tuot dermite, "sprach sî dô,
" weder minre noch mê
niwan daz iu rehte stê.
beide ich wil und muoz sî wern,
sît daz irs niht welt enbern.
ich teile ir liute und lant:
des sît ir bürge und pfant. "
Dô sprach der künec" daz sî getân. "
wandez an in was verlân,
sô wart ez wol verendet,
verbürget und verpfendet,
daz sî ir erbeteil enpfienc.
der künec sprach, dô diz ergienc,
" neve Gâwein, entwâfen dich:
sô entwâfen ouch hêr Îwein sich:
wan iu ist beiden ruowe nôt. "
dô tâten sî daz er gebôt.
Nû was der lewe ûz komen,
als ir ê habent vernomen,
dâ er dâ in versperret wart,
und jaget ûf sînes hêrren vart,
unz si in zuo in sâhen
dort über velt gâhen.
do bestuont dâ nieman mêre:
sî vorhten in sô sêre.
dâ vlôch man und wîp
durch behalten den lîp,
unz daz hêr Îwein sprach
" ern tuot iu dehein ungemach:
er ist mîn vriunt und suochet mich. "
dô verstuondens alrêrst sich
daz ez der degen maere
mittem lewen waere,
von dem sî wunder hôrten sagen
und der den risen het erslagen.
" Geselle, "sprach hêr Gâwein dô,
" ich mac wol iemer sîn unvrô,
daz ich iu sus gedanket hân
des ir mir guotes hânt getân.
den risen sluogent ir durch mich:
des ruomde mîn niftel sich:
wand ir enbutet mirz bî ir.
ez hete durch mich, seit sî mir,
der rîter mittem lewen getân:
irn woldet sî niht wizzen lân
wie ir waerent genant.
dô neic ich umbe in älliu lant,
ich enweste war oder weme,
wan ich meintez hin ze deme
der durch mich bestuont die nôt:
und esn letze mich der tôt,
ich gedienez iemer als ich sol.
ich erkenne iuch bî dem lewen wol. "
sus lief ter lewe zuo im her:
sînem hêrren erzeicte er
vröude und vriuntschaft
mit aller der kraft
als ein stumbez tier dem man
vriuntschaft erzeigen kan.
Zehant wart in beiden
ein ruowe bescheiden,
dâ in gnâde und gemach
zuo ir wunden geschach.
arzte gewan hêr Gâwein,
im selben und in zwein,
ze heilenne ir wunden.
ouch pflac ir zallen stunden
diu künegîn und der künec Artûs.
des biuten sî daz siechhûs
vil unlange stunt
unz daz sî wâren gesunt.
Dô hern Îwein wart gegeben
kraft und gesundez leben,
noch wâren im die sinne
von sîner vrouwen Minne
sô manegen wîs ze verhe wunt,
in dûhte, ob in ze kurzer stunt
sîn vrouwe niht enlôste
mit ir selber trôste,
sô müesez schiere sîn sîn tôt.
in twanc diu minnende nôt
ûf disen gaehen gedanc.
" ich trîbez kurz oder lanc,
sone weiz ich wiech ir Minne
iemer gewinne,
wan daz ich zuo dem brunnen var
und gieze dar und aber dar.
gewinne ich kumber dâ von,
sô bin ich kumbers wol gewon
und lîd in gerner kurzer tage
danne ich iemer kumber trage.
doch lîd ich kumber iemer mê,
irn getuo der kumber ouch sô wê
daz ich noch ir Minne
mit gewalt gewinne. "
Mit sînem lewen stal er sich dar,
daz es nieman wart gewar
dâ ze hove noch anderswâ,
und machte kumbers weter dâ.
daz wart als ungehiure
daz in dem gemiure
nieman triute genesen.
" vervluochet müezer iemer wesen, "
sprach dâ wîp und man,
" der ie von êrste began
bûwen hie ze lande.
diz leit und dise schande
tuot uns ein man, swenner wil.
boeser stete der ist vil:
iedoch ist diz diu boeste stat
dar ûf ie hûs wart gesat. "
Daz waltgevelle wart sô grôz,
und der sûs und der dôz
werte mittem schalle,
daz er die liute alle
gar verzwîvelen tete.
dô sprach vrou Lûnete
" vrouwe, kumt vil drâte
der dinge ze râte,
wâ ir den man vindet
mit tem ir überwindet
disen schaden und diz leit.
der ist iu weizgot ungereit,
man ensuoch in danne verre.
irn möhtet schande merre
niemer gewinnen,
swenn er nû scheidet hinnen
alles strîtes erlân,
der iu diz laster hât getân.
diz geschiht iu aber morgen:
irn wellet besorgen
dise selben sache,
man enlât iuch mit gemache
niemer mêre geleben. "
" mahtû mir nû rât gegeben? "
sprach diu vrouwe zuo der maget,
" nû sî dir mîn nôt geclaget,
wan du mînes dinges weist
alsô vil sô iemen meist. "
Sî sprach" vrouwe, ir habt den rât
der iu wol baz ze staten stât.
ich bin ein wîp: naem ich mich an
ze râtenne als ein wîser man,
sô waer ich tumber danne ein kint.
ich lîde, mit andern die hie sint,
daz mir ze lîdenne geschiht,
unz man noch dirre tage gesiht
wer iu rât vinde
von iwerm ingesinde,
der dise bürde an sich neme
und der uns ze schirme zeme.
ez mac wol sîn daz ez geschiht:
iedoch verwaen ich mich es niht. "
Sî sprach" du solt die rede lân:
ich enhân gedingen noch wân
daz ich in iemer vinde
in mînem gesinde:
und rât dar nâch daz beste. "
sî sprach" der danne weste
den rîter der den risen sluoc
und der mich lasters übertruoc,
daz er mich von dem rôste
hie vor iu erlôste,
der iu den selben suochte,
ob er ze komenne ruochte,
sone waerez niender baz bewant.
doch ist mir ein dinc wol erkant:
ezn hulfe niemannes list,
unz im sin vrouwe ungnaedec ist,
daz er vüere durch in
weder her oder hin,
ern taete im danne sicherheit
daz er nâch rehter arbeit
mit allen sînen dingen
dâ nâch hulfe ringen,
ob er durch iu iht taete,
daz er wider haete
sîner vrouwen Minne. "
diu vrouwe sprach" die sinne
der mir unser hêrre gan,
die kêr ich alle dar an,
beide lîp und guot,
daz ich im ir zornmuot
vertrîbe, ob ich iemer mac.
des enpfâch mînen hantslac. "
Dô sprach aber vrou Lûnete
" ir sît süeze und iwer bete.
welch guot wîp waere von den siten,
die ir ze vlîze woldet biten,
diu iht versagen kunde
einem alsô süezen munde?
ob es iu âne valschen list
ernest wirt oder ist,
sô muoz er wol ir hulde hân.
ich enmac iuch des niht erlân
irn geheizet imz mit eide
ê daz ich von iu scheide. "
des eides was sî vil gereit.
vrou Lûnete gap den eit,
und wart vil gar ûz genomen
daz im ze staten mohte komen
nâch dem sî dâ solde varn.
sî sprach" vrouwe, ich muoz bewarn
mit selhen witzen den eit
daz mich deheiner valscheit
iemen zîhe dar an.
er ist ein harte staeter man
nâch dem ich dâ rîten sol,
und bedarf dâ staeter rede wol.
welt ir nâch im senden,
diu wort mit werken enden
der ich zem eide niht enbir,
sô sprechet, vrouwe, nâch mir. "
die vinger wurden ûf geleit:
alsus gap sî den eit.
" Ob der rîter her kumt
und mir ze mîner nôt gevrumt,
mit tem der lewe varend ist,
daz ich âne allen argen list
mîne maht und mînen sin
dar an kêrende bin
daz ich im wider gewinne
sîner vrouwen Minne.
ich bite mir got helfen sô
daz ich iemer werde vrô,
und dise guote heiligen. "
dône was dâ niht verswigen
des er bedurfen solde
den sî bringen wolde.
Sich underwant vrou Lûnete
der reise die sî gerne tete.
hin reit diu guote
mit vroelîchem muote;
und was ir doch zuo der stunt
lützel darumbe kunt,
dô sî der vart begunde,
wâ sî in vunde;
und wart ir kurzlichen kunt
ir vil saeliger vunt,
wan sî in bî dem brunnen vant.
er was ir bî dem lewen erkant:
ouch erkande sî ir hêrre,
dô er sî sach von verre.
mit guotem willen gruozter sî.
sî sprach" daz ich iuch alsô bî
vunden hân, des lob ich got. "
" vrouwe, daz ist iwer spot:
od hât ir mich gesuochet? "
" jâ, hêrre, ob irs geruochet. "
" waz ist daz ir gebietet? "
" dâ habt ir iuch genietet,
ein teil von iwern schulden,
und von ir unhulden
von der iu dienete diz lant
und diu mich ûz hât gesant,
einer langen arbeit:
sine welle brechen danne ir eit,
diu mich dâ ûz gesendet,
sô hân ich iu verendet
die rede alsô verre
daz ir aber mîn hêrre
werden sult in kurzer vrist,
alse sî mîn vrouwe ist. "
Hie was grôz vröude von in zwein.
done wart mîn hêr Îwein
vordes nie alsô vrô.
von grôzen vröuden kuster dô
sîner juncvrouwen munt
hende und ougen tûsentstunt.
er sprach" ir habt bescheinet
vil wol wie ir mich meinet.
ich vürhte sêre, und ist mîn clage,
daz mir des guotes oder der tage
oder beider zerinne
ê ich die grôzen Minne
ze rehte umb iuch verschulden müge
als ez dem dieneste tüge
den ir mir nû habt getân. "
sî sprach" die angest muget ir lân:
ir gewinnet tage und daz guot,
het ich gedienet den muot,
daz mir gnâde wurde schîn
und sweme ir gnaedec woldet sîn.
ich enhân niht baz wider iuch getân,
irn welletz danne baz enpfân,
dan der des andern guot entnimt,
und swenne ez ze geltenne gezimt,
daz er im geltes ist gereit.
ir entlihet mir michel arbeit,
dô ich waere verbrant,
ob irz niht haetet erwant.
vür mînen lîp was iwer leben
ûf die wâge gegeben:
dô gâbet ir mir disen lîp.
ez verdienten niemer tûsent wîp
die gnâde dier mir habt getân. "
er sprach" die rede sult ir lân.
ir habt vaste überzalt:
mir ist vergolten tûsentvalt
swaz ich ie durch iuch getete.
nû saget mir, liebe vrou Lûnete,
weiz sî doch daz ich ez bin? "
sî sprach" daz waere der ungewin.
sine weiz von iu, geloubet mirz,
zer werlte mêre wan daz irz
der rîter mittem lewen sît.
si bevindetz noch ze guoter zît. "
Dô riten sî ze hûse dan,
und in bekam dâ wîp noch man.
daz envuocte ouch anders niht
niwan ein wunderlich geschiht,
daz sî dâ nieman rîten sach
unz sî ergriffen ir gemach.
dô gienc vrou Lûnete
dâ sî an ir gebete
ir vrouwen alters eine vant,
und saget ir zehant
daz er komen waere.
done hete sî dehein maere
alsô gerne vernomen.
sî sprach" nû sî er willekomen.
ich wil in harte gerne sehen,
swie daz mit vuoge mac geschehen.
genc hin zuo im und ervar,
wil er her, od sol ich dar?
daz sî: wan ich bedarf sîn.
er gienge nâch mir, bedorfter mîn. "
Vil schiere brâht in vrou Lûnete.
er vuor swie sî in varen tete,
gewâfent daz im nihts gebrast.
si enpfie den wirt vür einen gast.
und bî dem êrsten gruoze
viel er ir ze vuoze
und enhete doch deheine bete.
dô sprach vrou Lûnete
" vrouwe, heizet in ûf stân:
und als ich im geheizen hân,
sô sult ir loesen den eit.
ich sag iu mitter wârheit
daz diu helfe und der rât
niwan an iu einer stât. "
Sî sprach" nû bewîse mich:
durch sînen willen tuon ich
swaz ich mac und sol. "
sî sprach" vrouwe, ir redent wol.
nûne hulfe im nieman baz.
sîn vrouwe, diu im ist gehaz,
gebietent ir, diu lât ir zorn:
gebietent ir, er ist verlorn,
und möht iu daz wol wesen leit.
irn habt mitter wârheit
deheinen bezzern vriunt dan er ist.
ez wolde unser hêrre Krist,
und wîste mich ûf die vart,
daz er sô gâhes vunden wart,
daz diu vremde von iu zwein
wurde gesamenet in ein.
sone sol iuch dan dehein ander nôt
gescheiden niemer âne den tôt.
nû behaltet iwer gewarheit
und loesent den eit.
vergebent im sîne missetât,
wand er dehein ander vrouwen hât
noch gewinnet noch nie gewan.
diz ist hêr Îwein iwer man. "
Diu rede dûhte si wunderlich,
und trat vil gâhes hinder sich.
sî sprach" hâstû mir wâr geseit,
sô hât mich dîn karkheit
wunderlîchen hin gegeben.
sol ich dem vürdermâle leben
der ûf mich dehein ahte enhât?
deiswâr des het ich gerne rât.
mirn getete daz weter nie sô wê
ich enwoldez iemer lîden ê
danne ich ze langer stunde
mînes lîbes gunde
deheinem sô gemuoten man
der nie dehein ahte ûf mich gewan:
und sage dir mitter wârheit,
entwunge michs niht der eit,
sô waerez unergangen.
der eit hât mich gevangen:
der zorn ist mînhalp dâ hin.
gedienen müez ich noch umb in
daz er mich lieber welle hân
danner er mich noch habe getân. "
Der hêrre Îwein vroelichen sprach,
dô er gehôrte und sach
daz im sîn rede ze heile sluoc,
und der kumber den er truoc,
daz der ein ende solde hân
" vrouwe, ich hân missetân:
zewâre, daz riwet mich.
ouch ist daz gewonlich
daz man dem sündigen man,
swie swaere schulde er ie gewan,
nâch riwen sünde vergebe,
und daz er in der buoze lebe
daz erz niemer mê getuo.
nune hoeret anders niht dâ zuo:
wan kum ich nû ze hulden,
sine wirt von mînen schulden
niemer mêre verlorn. "
sî sprach" ich hân es gesworn:
ez waere mir liep oder leit,
daz ich mîner gewarheit
iht wider komen kunde. "
er sprach" diz ist diu stunde
die ich wol iemer heizen mac
mîner vröuden ôstertac. "
Dô sprach diu künegîn
" hêr Îwein, lieber hêrre mîn,
tuot genaediclîchen an mir.
grôzen kumber habet ir
von mînen schulden erliten:
des wil ich iuch durch got biten
daz ir ruochet mir vergeben,
wand er mich, unz ich hân daz leben,
von herzen iemer riwen muoz. "
dâ mite viel sî an sînen vuoz
und bat in harte verre.
" stât ûf, "sprach der hêrre,
" irn habt deheine schulde:
wan ich het iwer hulde
niwan durch mînen muot verlorn. "
sus wart versüenet der zorn.
Hie gesach vrou Lûnete
die suone diu ir sanfte tete.
swâ man und wîp,
habent guot und lîp,
schoene sinne und jugent,
âne ander untugent,
werdent diu gesellen
diu kunnen und wellen
ein ander behalten,
lât diu got alten,
diu gewinnent manege süeze zît.
daz was hie allez waenlich sît.
hie was vrou Lûnete mite
nâch ir dienesthaften site.
diu hete mit ir sinne
ir beider unminne
brâht zallem guote,
als sî in ir muote
lange hâte gegert.
ir dienest was wol lônes wert:
ouch waen ich sîs alsô genôz
daz sî des kumbers niht verdrôz.
ez was guot leben waenlich hie:
ich enweiz ab waz oder wie
in sît geschaehe beiden.
ezn wart mir niht bescheiden
von dem ich die rede habe:
durch daz enkan ouch ich dar abe
iu niht gesagen mêre,
wan got gebe uns Saelde und êre.
