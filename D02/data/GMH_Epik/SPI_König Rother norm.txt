bî deme westeren mere.
saz ein künec der heiz rovther.
inder stat zu bare.
dâ lebete er zv ware.
mit vil grozen erin.
im dientin andere heren.
zvene unde sibincih kuninge
biderve unde vormige.
die wâren im al vnder tan.
er was der aller heriste man.
der dâ zv rome.
ie intfinc die kronen.
Rvother was ein here.
sine dinc stvnden mit erin.
und mit grozen zvhtin an sinen hove.
ez ne haben die bovche gelogen.
daz im dâ an gote nihtes ne gebrach.
wene daz âne urowen waz.
dô rededen die iungen grauen.
die in deme houe wâren.
wie se âne urowen.
ir erbe solden buwen.
dô duchte sie ... recht.
suvar sô war ein guot knecht.
deme die rîche werin al vnder tan.
unde sô manic wol geboren man.
Daz es ein wîp neme.
de im zv urowen gezeme.
unde uir sciede er âne erben.
sô waneden se irsterben.
weme sie dan d'ê' kronen.
solden gebin zuo rovme.
Alsus redte der hêrre
ich vorchte vil sere.
daz ich kvonlinges dovhter gehige.
unde hiz tan uvele gethinge.
Dat her ez gewrechen âne mînen liph.
gerne hetich ein wolgeboren wiph.
die uan alleme adele.
gezeme eime koninge.
Daz zuo urowen rîchen herzogen
Ich ne weiz sie neirgen indime lânde.
die mir sô wol geualle.
daz ir sie lobit alle.
dô heter ein grauen.
der half im wol zov wâren.
mit listen grozer êren.
sô dienete er sime heren.
Des quam er eit in groze groze nôt.
Lupolt heiz der helet gvot.
Der was in rotheris houe.
mit grozeme vlize gezogen.
er was sin man und mac.
an deme stunt ovch sin rat.
Der was der aller gestruiste man.
den ie sich hein romise künec gewan.
Die thuren vole de gene.
Die giengen zuo samene.
die wisen alt hêrren.
die plagen grozer êren.
und goter zvchte vnder in.
si nanten ein megetin.
Lupolt der sprach zi aller erist.
ich weiz wize krist.
oster ouer se.
einis riken kuninges tovchter uilher.
Dazo constantinopole.
inder meren burge.
ir uater heizit constantin.
schone ist die tochter sin.
siv luchit ûz deme gedigene.
sô daz gesterne tvot uvndeme himele.
siv luchtit vor anderen wiben.
sô daz golt von der siden.
siu ist in midin alsô smal.
sie gezeme eime hêrren wol.
und mochte von ir adele.
gezeme eime koninge.
ir dinet aller degeliche.
Daz wize aber got der rîche.
umbe de stat ez moweliche.
wande ir ne bat nie nechein man.
er moste den liphe uirloren hân.
Alsô der künec dô uir nam.
Den rat . der was getân.
ein marcgraue der heiz herman.
mid deme erist reden began.
wer der bote mochte sin.
De im ir wrbe daz megetin.
dô sprach der maregraue
ich sage dir ze wâren.
hêrre ez tovt lipolt.
die ist der uan allen herzen holt.
und weit ovch wol we ez umbe daz wiphe stat
truven daz is mîn rat.
machtu in mit minnen.
inde rede bringin.
Daz er dîn bode wille sin.
Der werbit dir aller truvelichis umbe daz megetin.
Ruother sande boden drate.
nach lipolde in eine kemenate.
alser vor den künec quam gegangen.
dô war er wol unde vangen.
Der maregraue romt im den stovl.
Daz heiz insin hêrre don.
Alsô liupolt gisaz.
Der kuoninc gezuogeliche sprach.
ich hân durch michele nôt.
nach dir gesant helet got.
Daz tuo mir uverbes umbe daz megetin
die dâ sô wndrin scohne si.
und hilf mir mîner erin.
ia sprechint dise hêrren.
Du sist aller best dar zov.
helit nû salt tuoz durc dinis selbes vrumicheit dovn.
Alsus redet dô liupolt.
Deme kuninge ruohter was her holt.
hêrre dune salt mich sô verre manin niet.
dîn here sin mir alsô liep.
Daz ich dir werbe die bodescaft.
sô ich aller truvelichis mac.
umbe daz vil scohne wîp.
oder ich uir lesen den lîp.
nû heiz dir gewinen hêrren.
Die du mit dînen êren.
wol mugis senden.
ûz disen lânden.
eilf rîche grauin.
Der zvelfte bin ich zwaren.
ich wil daz haue grauen igelich.
zvelf riter herlich.
Die alle sô guot gewant hauen.
Daz wir âne laster vor ein künec mugin tragen.
Der künec dô sinen hof gebot.
svvaz er wrsten hete gesamenot.
zvo und sibenzzit kronen.
Die deneten im scohne.
Den sagete he sinen willen.
dô sprach uile manic helit snelle.
Hêrre woldit ir mic senden.
hinnen zov der erden enden.
Daz ne wider redtich durch neheinen man.
wir sulen iuch alle sin under dan.
Eilf grauen im dô swovren.
Daz si erme hêrren umbe die maget voren.
sie wâren deme kuninge alle holt.
Daz machete silber und golt.
Daz er in kuninliche gap.
sie wrben des hêrren bodescasp.
Alse die vart wart gelobit.
dô nam suvert vfe deme houe.
ein vil iunger degen.
beide sabel un kelen.
ein graue der heiz erevin.
Dar mite zireter die riter sin.
Die anderen hêrren daten sam.
vil wol uazetin ire man.
ir ros wâren alle blânc.
ez quam innie incheim lânt.
sô manic bate wol getân.
sie leite ein vil listiger man.
Der was deme kuninge vil leph.
unde ne hate der vntrwen niet.
Die kile wâren gevazzot.
van den stade wolde liupolt der helit got.
Der künec heiz in stille hauen.
unde bademe sine harfen dar tragen
einis zeines her im gedachte.
daz her sint vollen brachte.
er hiez die hêrren alle gan.
oven ufen kiel stant.
dri leike er in nande.
die sie sint wole ir canden.
dô sprach der hêrre uile gvot.
kummit ir iemer in deheine nôt.
suva ir uir nemet die leiche dri.
dâ sulder mîn gewis sin.
Des urowete sich manic man.
Der sint in groze nôt quam.
Iren ruof sie dô hohen.
von deme stade sie woren.
eia we die segele duzzen.
dô sie in owe vluzzen.
Die hêrren ulvzzin in dat mere.
dô stunt der künec rother.
unn bat got den rîchen unde den goten.
Durch sine othmode.
Daz er sie sande.
wider heim zuo lânde.
er sprach suvil vver danne wil scaz nemen.
deme salichin âne zale geben.
wil er aber burge unn lânt.
Des gibich im in sine gewalt.
unz indes seluen dunket vil.
we gerne ich daz don wil.
unn helfe im daz beherten.
mit mînes silbes suverte.
dô voren die boten here.
ûfe den se uerre.
gegin constinopole dar zuo krechen
vor kiele se dô stezen
in daz vruemede lânt.
sie trogen riterlich gewant.
alle geliche.
sie woren uermezzeliche.
dô bat liupolt einen kovfman
eine uile zuo deme schiffe gan.
unz sie von houe quemen.
Des wolder im wol lonen.
Einen mantel her im gab.
dri tage unn nacht.
hodich dir sprach der kovfman.
suvar du wilt ritin oder gan.
Daz weiz der waldindinger got.
Der mer zuo lebene gebot.
Du has mir sô kuninliche gegeben.
ich wil dîner schiffe wol mit trwen plegen.
Die hêrren vazzetin sich.
alsech kan vir stan mich.
Daz nie vor nieheinen man.
sô manich schone bode ne quam.
Ire mantele wâren gesteinit bider erden.
mit den besten iachanden die gedorten gewerten.
Die drachen uan schiren golde.
alsô siez haben wolden.
herze unn hinden.
manegerslachte wnder.
trvogen die helede gode.
ûz uan golde an ir gewede.
mit samitte unn pfellele.
wâren die sadilchellen
gezirot dat was michil loph.
sie quamen schone ûfe den hof.
Die hêrren ritin ûfe constantinis hof.
Dâ intfenc man inde ros.
dô luchte manic ya hant.
uou en ander in daz gewant.
Der turlichir degen erwin.
Der liez die zvelf ritar sin.
mit zvchtin nach im gan.
Die anderen hêrren daden sam.
sie geengen alle insunderlich schare.
ir gewandes namen sie groze ware.
Dâ quam deime kuninge mere.
Daz ûfe deme houe were.
ein lossam ritirschap.
heia waz der kaffere was.
Die den vrouwen sageten.
wilich gewant de geste haveten.
Alsus redete du gote kvningin.
nû stant vf hêrre constantin.
und intfawir dise geste.
we gerne ich daz wiste.
wannen sie kumen weren.
ir gewant ist seltseene.
swer sie hât ûz gesant.
her in unser lânt.
Der ist ein statehafter man.
of hich mer rechte versinnen can.
mich dunket got hêrre.
Daz wir dese boden heren.
sie ne sint der antworte niht gewone
Die du thos manegen boten uore.
Ich wene daz nie sô manic man.
schone in diz lânt nequam.
sie sint alle wol getân.
beide ros unn man.
ez nequamen ne lute sô wnnentliche
in diz constantinis rîche.
in den hof der künec ginc.
die hellede er alle wol intfenc.
unn die gote kuningin.
sie hiez sie wille cummen sin.
al geliche.
unn neigen gezvgenliche.
sich hof ein groz gedrank.
sie duchte seltsene daz gewant.
von ritarin unde von vrwven.
Dar wart ein michil schowen.
dô redite ein alt vrouwe die heiz herlint.
suvannen diese hêrren kumen sint.
Daz ist ein wunderlichiz lânt.
sie tragen sô manegen yachant.
gecirot mit deme golde.
Daz daz goth wolde.
Daz ver den künec gesehen.
des dise boten weren.
Lupolt zuo deme kuninge sprach
nû orloue mir mînes hêrren bodescahp.
darumbe ich bin gesant.
her in diz lânt.
Daz ich der sage hêrre got.
waz der ein rîche künec inbot.
Der ist der aller schoniste man.
Der ie von wibe gequam.
vunde veret mit grozzer menige.
im dienint suelle helede.
Scal unde vedirspil.
des ist inminis hêrren houe vil.
ros unn iuncvrouwen.
unde ander ritaris gezowe.
Des vlizit sich mîn hêrre.
von dv mach tu mit êren.
mir ir lovben mînes hêrren bodescap.
wande her weiz aller tvgende kracht.
Alsus antwarde constantin.
nû saliz dir irlovbit sin.
Durch dînes hêrren willen.
nû werph su az du willes.
Du bist ein wetlicher man.
du salt mînen vrlop hân.
dô sprach lupolt.
deme kuninge rother was er holt.
nû uir nim mich künec constantin.
mîn hêrre gerit der tochtir dîn.
der ist geheizen rother.
unde siscit westert vber mere.
her ist ein statehafter man.
her wolde dine thocter zoeiner kuninginne hân.
unde wil daz got von himele.
Daz sie kumen zuo samene.
sô ne gewan nie bezzer wnne.
wîp mit eimen manne.
Trorich sprach dô constantin.
zurnich was der mot sin.
Daz ich die rede ir lovbit hân.
des moz ich lânge trorich stan.
were mîn siete sô getân.
Daz ich sie gebe gheinen man.
sô mochtich sie mit êren.
senden dime hêrren.
Daz weiz aver got rîche.
Du tates wisliche.
Du uvr reditis umbe die bodeschap.
Du ne bescohetis anderis niemer mer den tac.
wande mîner tochter nebat nie niehein man.
er ne moste sin houet uirlorin hân.
sô magiz v niht ir gan.
ir sit alle gewan.
unn negeset v weris hêrren.
rîche niemer mere.
Der künec heiz die botin kere.
ineinin kerkere.
dâ wâren inne manegen tac.
Daz ir nie nichein de sunnen gesah.
noch den manen sô liecht
lieder sie ne heten urowede nieht.
wene vrost unde naz.
hei wi groz ir arbeit was.
se haten hungir unde nôt.
sie wâren na blibin tod.
die dar heime gnoc habeten.
mit deme wazzere sie sich labeten.
Daz under in svebete.
we kume die hêrren libeten.
dô weinte manic man.
sinen lib wol getân.
ir herce rvue was groz.
sie nehetin zuo niemanne trost.
iedoch half in goth der gote.
durc sin othmote.
Daz sie alle samen gesunde.
quamen heim zuo lânde.
Nû mugide horen mere.
de note von den hêrren.
dô sprach der hêrre erwin.
zuo lupolde deme meister sin.
Owi lieber broder mîn.
wie lânge sulwir hie sin.
wer helfit nû den magen.
Den wir gotis schuldit wâren.
oder weme sal vnser erbe.
zuo ivngestin werde.
der adamen gibilicdote.
Der helfe uns vzze derrer note.
dô viellen sie al in kruces stal.
michil wart der irscalhal.
Dâ sie zuo gothe riesen.
we trorich sie weisen.
vil trurich ez ûz ir hercen gienc.
ethlichir indaz uazzer viel.
Daz er dar inne belochen lac.
sit gesahen sie den tac.
Daz sie vroliche.
besazzen dâ heime ir rîche.
Der künec heiz dô hinen gan.
beide mage unde man.
Daz sie die cirheit gesahen.
Die in den kielen lagen.
dô giengen die ivnwrowin.
dure wnder schowen.
mit in zuo den schiffen.
dâ sie daz got wistin.
nv nekan v nichien man gesagen.
die wunder die in den kielen lagen
Dâ inne was daz golt rot
kleine gewierot
nvkele vn vingerin.
daz die botin mit samin.
hetin bracht den vrouwen.
wnf dusint bovge.
die sie al geben wolden.
sô sie widir keren solden.
Rosse kleit unde vanen.
lac dar ein michil teil âne.
unde wehe gescelde.
wole geworcht mit golde.
gaben in ir holden.
dô sie von lânde varen solden.
die sie inselben heten ir welit
dâ was manic snellir helit.
vil virmezzinliche ûz kumen.
ez ne haben de boche gelogen
Nû saget man uns von scaze unde uan golde
sower daz sien wolde.
des lac dâ ein vil michil magen.
Der künec heiz ez abe tragen.
unde beval ez sime kamerare.
Daz er is alsô plege.
sowanne man ez haben wolde.
Daz er ez haben solde.
ez ware wafen oder wane.
daz is icht queme dane.
swa ein ros ir sturbe.
Daz ein ander widir gewinnin vurde.
Daz gebot er im an sin liben.
unde heiz indes sô plegen.
ob man ez iemer wider gegebe.
Daz ez dar allez were.
Nû wert is iar unde dag.
daz vil manic man lac.
indeme kerkenere.
unde qualitin sich sere.
groz was ir weinen.
unde ovch rother dâ heime.
vil sere trorote.
unbe die botin gote.
Her wranc sine hende.
unde gedachte inmanigin ende
we er daz besage.
wa sine boten lagen.
dô giengen die alden rat geben.
Der vrunt dâ wâren under wegen.
Die weinotin vil sere.
unde batent ovh ir hêrren.
Daz er sie silbe geseche.
obse lebende weren.
Rother vf eime steine saz.
we trvrich im sin herze was.
dre tage unde drie nacht.
Daz er zuo niemanne niht ne sprach.
wene daz her allez dachte.
we er kumen mochte.
zuo kriechin indaz lânt.
Dâ er hete gesant.
manegin boten herlich.
dô heiz er gen wor sich.
Berter einen alden man.
zuo deme er allen sinen rat nam.
Des sune wâren ir sibene.
der ne legitiz ovh niegin nidere.
Her sprach dv salt mir ratin . berter.
we wir kumen ober mer.
zu constonopole inde stat.
his daz des got gestadet hât.
Daz der künec constantin.
gehovbetit hât der boten mîn.
sô ne willich niemer mere.
beliven an romesker erden.
er ez im anden lib gat.
owi we troric her mich gemachit hât
Alsus redete dô berter der alde man
er was ein graue von meran.
ich hete eilif svne herlih.
Der zvelfte hiez helfrich.
den santes du vber elve.
mit vil grozer menige.
Dâ vor er hêrreverte.
und manege stvrm herte.
Dâ er die heidinen quelete.
die sunder ewe leueten.
an godes dienste wart er ir slagen.
Den ne muge wer nummer verclagen.
nû sin ir sibene an desse vart.
owi daz ich ie geborn wart.
ich vil weineger man.
waz ich lieber kinder virlorin hân.
Lupolt ende erevin.
wâren die eldesten sune mîn.
sowanne ich der vunuer virdage.
dise zvene nemach ich nimmir vir klagen.
Rother lieber hêrre mîn.
Daz sal nû mîn rat sin.
Daz wir varen herevart.
und ir beide vngerin und krechen slat.
Ich uoruch ritare dusint.
mich ruwent sere mine kint.
Des antworde im dô rother der getruve man.
des saltu iemer lon hân.
ia hortich mînen vater hi bevoren sprechen
sô . wer were ein got recke.
Daz her vnrechte tete.
sô man im goten rat gebe.
Daz er des niht ne neme.
Nû vil ich ûfe den hof gan.
wir suln ez den hêrren allen sagen.
und kunden ez gotent knehtin.
Dar an to wir rechte.
wie ez in geualle.
unde bedenken uns ich alle.
wat ob itthelicher ist.
der hât bezzere list.
dan wir uns haben genumen.
warumbe solde wir mit sô manegime kumen.
hin zuo kreichen.
wie ne wisten werliche.
ob se wâren gehovbitod.
waz obsie der grimige tôt
noch hât neiht bevangin.
soche wir sie mit here dan.
sô quelitmen die helede lossam.
Daz weiz der waldendinger guoth.
Der mer zuo lebene gebot.
sô ruwin sie mich sere.
dô weinitin de hêrren.
Alsus redete dô berther der alde man.
künec du ne mochtis niemer sô gote sinne habe.
ich ne wolde dir gerne gevolgich sin.
die leit die sin half mîn.
nû samene hêrre dine man.
ich wil is gerne iren rat hân.
mit wie getanen sinnen.
wir kriechen bekennen.
des is kin hêrre.
mich ruvvent vil sere.
mine svone wol getân.
Die ich wunderliche virloren hân.
Die sandich durch dine êre.
Nû westu lieber hêrre.
alsô vil als ich.
wei ez an iren dingin kumen ist.
wene guot durch sine krefte.
helfe mir schadeafin.
daz daz mvge gesche.
daz ich mine kint lebende gese.
Rother ginc zuo houe.
mit deme alden herzogen.
unde bat sine liebesten man.
wor sich anden rat gan.
dô de hêrren wirnamen
die starken nvmare.
Dâ horde man . manegin vromen man.
vromicliche rede hân.
Dâ mide sie ir hêrren
hulfen grozzer erin.
Sie giengen zuo samene.
sprachen vor die kameren.
sie reiten iren hêrren.
er solde mit grozen erin.
inreckewis over mer vare.
sô mocher sin êre aller bezist beware.
wente ein ald herzoge.
was in rohteris houe.
der riet daz man . ez solde ir wenden.
dô half der uatir sinin kindin.
Er sprach ia du zagehafter man.
wei trostis du an disin rat gant.
mit der vust er in scloch.
Daz im vze deme halse vuor daz blot.
unde er ovh lach drie nacht.
Daz er nehorte noch ne sprach.
dô sprachen bercheris man.
der hete im al rechte getân.
warumme her insolde seren
ir hêrre hete doch schaden mere.
Dan der anderin sicheinir.
man ne solde ene niht leiden.
Der herzoge hette den schaden.
im was ein michil slach geslagen.
Die hêrren gingen drate.
vor den künec mit deme rate.
unde reditin under in.
ob er is gevolgic wolde sin.
Sie sprachen wir haben einis dingis gedacht.
Daz mac wol werden volle bracht.
Der herverte ist ein tel zuo vil.
unde ob du ez ton wil.
sô machtu dich aller best bewaren.
wiltu in recken wis over mere varen.
wande soche wer die kriechen.
Daz wizzestu werliche.
sie ton uns vil zuo leide.
unde lebit der boden sichenir.
sie mozen alle kiesen den tod.
Des is den kriechen michil nôt.
Nû vore golt unde schaz
Des ein michil mancraft.
indiner kameren.
is gelegit zuo samene.
des bistu künec rîche
nû tielene vrumeliche.
mîn vil lieber hêrre.
dâ mide stent dîn êre.
wir nemugen mit vnsen sinnin.
nichit bezzeris ratis uinden.
Ne volges du des nichit rother.
sô ne kumistu niemer vber mer
dô sprach der künec rîche.
harte willisliche.
ir habit vrumicliche getân.
ich wil v gerne uolgan.
suaz mir ie war daz waz v leit.
diz ist vbergulde aller warheit.
Daz ir mir nû sô vaste bestat.
nû ez mir an die nôt gat.
Ich hân gewisse michelin schaz.
nû moze er gevinnim gothis haz
der sin iemer icht gespare.
swilichin enden er gevare.
Viere boten er dô sande.
vil witin inme lânde.
unde inbot inangeliche.
de dâ woldin werdin rîche.
daz sie zuo houe quemen.
der dâ solde sin zuo rome.
Dâ bedorfte er zuo eime dinge.
Daz ne mocheter niht vol uvllen bringen.
âne gote knechte.
ez ne queme im vnrechte.
Sinin brief er dô sante.
zuo eime vnkundigin lânde.
Dâ was ein riese der hiez asprian.
der ne mer zuo houe niquam.
durch die starken numere.
hub er sich zvare.
mit vnkundiger diete.
vor der künec goten
der uvorte riesiniske man.
die trogin stangin wressam
Des künec gis inmere.
daz sagech v zvare.
die ir schullen harte wide.
die hêrren begunden riden
dâ vazzite sich man wider man.
Daz er schone zuo houe quam.
Durch daz ez ein houe sprache was.
ir nehein ez ne uir saz.
dô gewan her michele heres kraft.
sie ritin dicke scharehaft.
dô zwa unde sibincich kronen.
uvr den künec quamen zuo rome.
dô san sie indeme melme gan.
einin wnderlichen man.
den ne mochte niehein ros getragen.
der duchte sie ein selzene knape.
der troch eine staline stangin.
vier unde zwiencich ellene lânge.
Des wart sie ein michel kaffen an getân.
sie brachte ein riese der hiez asprian.
Alsô berther die riesen angesach.
nv mugit ir horen wie her sprach.
ich sie duorc gvote knechte.
die turrin uol vechten.
uns kumit zuo voze ein schone schare.
die sin harte wicliche gare.
mîn vil lieber hêrre.
untfa sie nach dînen êren.
Si sint zuo den brusten vil groz.
war gewan ie sich einis kuningis gnoz.
sô manegin wich garen man.
swar sie einin zorn willen hân.
sô wilich in intwichet vor der stangin.
unde her in mit deme swerte gelângit.
Der ne dorfte vmbe daz sin leben.
nimmir einin pfenninc gegeven.
Nû vore künec rother.
derre wigande zwelfe ober mere
sô ne dar uns nehein man.
mit sime volke bestan.
her ne moze vir lesin den leben.
al sie in de hof ungelegen.
sie sin doch sô wichgare kumen.
der zuo helfe unde zuo vromen.
Die riesen in deme melme
trogen liechte helme.
unde brunien sne wize.
gewrocht mit allen vlize.
die swert zuo den stangen.
de geislen alsô lânge.
daz die riemin solden sin.
daz warin ketenen iserin.
groze knopfe hingen dar an.
michel wunder sie des nam.
die se heten gisen.
waz ensolde geschen.
sie waffenden sich mit grimme.
in die liechtin ringe.
ir gebere warin urvmeliche getân.
dô ir sag ez der herzoge van meran.
vil luzzel er dô twalte.
vnze her daz volc irrante
her sprach wer hât irhaben diesin scal.
den verbedich vber al.
dô sprachen die storm gierin.
wir vnt vorten gine hêrren.
den svle wer uns ich nidliche werin.
durch daz wir uns generen.
dô sprach der alde herzoge.
sie kumit durch got here zuo hofe.
ez ist der künec aspriant.
unde bringit riesinische man.
Vol untfenc der künec rîche.
de riesin al geliche.
und manegen vromen man.
der zuo sime hofe quam.
und sagete in allen sine nôt.
die dar hette der helid got.
her sprach nû virminet turin wigande.
ich moz vzime lânde.
in einis rekken wise varen.
und wille mich anderis namen.
ich wene der künec constantin.
gehovbitit habe die botin mîn.
des ist nû iar und dach.
Daz ich ir negeinen ne gesach.
dô begunden die hêrren dringen
vaste zuo deme ringe.
unde machitin eine schare vil breit.
dô cirete sie wisheit.
unde reditin vnder in.
Berchter solde künec sin.
biz ir hêrre queme.
wande her der kronen wolde pflege.
dô sprach der herzoge.
ich ne darf nicheinis gerichtis hie zuo houe.
wande bevildir mir daz uwer lânt.
ez wirt berovbit unde uirbrant.
virhert die marke.
uir wosten sie vil starke.
vondu kiesit v einin anderin man.
ich ville nach mînen sonen varin.
Nû bitit amelgerin.
die mach wole wesen hêrre.
deme bevalen sie die kronin.
unde daz gerichte zuo rome.
an eime vil schonin ringe.
her was won tengelingin.
Der künec rother zuo im nam.
zvelf herzogen lossam.
unde herzogen iegelich
zvei hundert ritar erlich.
sô sie alle schonist wâren kumen.
Die vil turlichin gumen.
vunder deme volc magene
die hoben sich zuo samene.
dô vorte der künec asprian.
mit im zvelf sine man.
Dâ unter hette her einin riesin vreisam.
daz moste man groze hote hân.
Der gien gebunden alse ein levve.
unde was der aller kunisten eine.
der ie motir barn gehiez.
suenne man in vonder kitenin geliez.
Deme nitete nieman einin zorn.
er ne hette den lib uirlorn.
Der was uerre gegangin.
v der riesin lânde.
Durch degenhete willen.
mit drowe unde mit minnen
sô uirvvant in aspariam.
Daz her wart sin man.
Er was uresliche gemot
witolt hiez der helit got.
Der künec hiez daz gedigene.
mit emilgere ritin widere.
und daz sie daz rîche.
bewaten vromeliche.
vor aller slachte vbelen mannin.
dô karde der hêrre dannen.
ingegin der stat zuo bare.
Dar die kiele wâren.
Sô witine gereitot.
dar in ne der helit got.
ouer mere solde wâren.
mit golde wâren sie geladen.
unde mit grozer cirheit.
samit unde pfellile breit.
Den schaz man âne zale nam.
unde trogin allez daz an.
ûz des kuningis kameren.
sie vortin vffe den wagennin
hinne zuo den kielen.
manegerslachte gewire.
Der künec heiz im gewinnen man
Die got gesmide kunde slân.
schone vzer golde.
alse ir de ritar haben volden.
Daz worhter allez vber nacht.
ez newir biz an den tomis tac.
niemer mê nichein man.
der soliche wunder moge began.
dô wâren des kuningis kiele.
gereitit vil schire.
sine harfen her zuo im nam.
her heiz daz luth unde die riesin ingan.
von deme stade sie scvbin.
sie sigil riemen sie zogin.
sie voren zuo constinopele
der vil meren burge.
vber de se vil breit
der künec gedachte eine wisheit.
er sprach zuo hêrren allen samint.
wir svlin inein vnkundegiz lânt.
ez ni ist nichein kindis spil.
daz ich v nû sagin wil.
wir mozen mit gotin listin.
vnser lib geuirstin.
ich bitvch alle geliche
armen unde rîche.
heizit mich thiderich.
sô ne wez nichein vremede man.
wie mîn gewerph si getân.
Des sworen sie im eide.
die liezin sie vmmiene.
sie gelobetin daz sie hietin rochtere thideric
Daz datin die hêrren herlich.
dô de rekken schome.
zuo deme stade quamen.
dô liefin die burgere.
durch wunderis mere.
unde woldin ire cirheit gesen hân.
dô begundin die riesin san.
zuo uechtenc andeme sande.
sich hob die ulvcht dannen.
ettilicheme ward sô liede
daz her des anderin niht ne beide.
dô quam einir harte hesteliche
vor den künec rîchen.
Her sprach owi künec constantin.
wannen mac diz volc sin.
Daz veret mit sô getaner kraft.
Daz ez neman gesagen ne mach.
Alsus redete dô die kuningin.
wilich mach ire geuerte sin.
dô sprach der burgare.
warumbe suldir mich des vragen.
vande unser was ein michel teil.
de ne zuo rechte nebe sagen den kiel.
wer vorten die ureislichen diet.
dâ newart schowenis niet.
Dar ligit ein gebunden vor sime zorne.
wir werin anderis die virlorne.
Ich ne kan vch niht mer gesagen.
war mite de kiele sin geladen.
wene mit irsirinen stangen.
grozen unde lângen.
lach och anderis ieht dar âne.
des ne kan ich v niet gesagen.
Sie hiezin den vreissamen man.
der dâ lac gebunden an.
Daz er andeme stade were.
unde her des godes psege.
wol gecierot was ir liph.
sie trogen alle bonit herlich.
sie ritin snewize mule.
de wâren dâ zuo kriecken ture.
manich appelgra march.
Beide schone unde starch.
die giengen in anden henden.
Den wâren de manen bewnden.
mit borten alsô kleine.
dâ inne was got gestenne.
Sô war de hêrren hinin rietin.
de riesin liefen alliz mite.
in êre wichgewete.
dar saz in manegen rieten.
Der künec constantin.
wie de hêrren mochtin sin.
dô sprach sîner ratgeven ein.
hêrre dir ist vvele gescheit.
an den boten walgetan.
Die du hast gevangin lân.
unde sin diz ir hêrren.
sie moygit unsich alle serre.
Des intgeldet ettelicher man.
Der is nie scult ne gewan.
die dâ mit den stangen.
kumen sint sô lângen.
Den ne mach nehein man widir stan.
du ast den valânt getân.
dô quan ez an einin oster tac.
Daz constantin mit scalle was.
an deme poderamis houe.
mit gravin unde mit herzogin.
unde mit vrigin hêrren.
de hette er durch sin êre.
heim zuo sime hus geladit.
die wrden mit svvete gebadit.
Den sie von vrochten haueten.
wande die riesin gebartin alsô sie doueten.
dô thiederich unde sine man.
vor den künec quam gegan.
eme ward eine schone denest getân.
intgegin ine gingen de herzogen lossam.
unde die gote kuningin.
sie hiez sie wille kume sin.
sieneic in allen geliche.
unde intfenc sie gezoginliche.
dô solden zvene grauin.
Asprianis stangin intfahin.
daz was sô vil stalis zuo geslagin.
sie ne mochtin sie hetbe noch getragen.
an iren danc viel sie dar nieder.
sie liezin sie durch nôt ligen.
Constantin saz vpfe sinin stol.
Thiederich gezoginliche stont.
vor im an den knien.
her sprach künec man sagete mer ie.
vondir groze vrumecheit.
leider nû ist mîn arbeid.
alsô groz zuo mime schadin.
Daz ich in dier nimmir ne mochte gesagen.
Nû in kinne got an mir armen man.
wande mich hât in achte getân.
ein künec der heiz rother.
unde sizzet westrit ober mer.
Des gewalt ist sô getân.
im nemach nieman wider stan.
dô her mir sin rîche virbot.
dô mostich ez rumen durch de nôt.
dô ne trvwidich in negeineme lânde.
minin liph sô wol behalden.
sô hir zuo deme hove dîn.
mir is gesaget daz du sô gewaldich sis.
mîn dienist biedeich dich an.
nû mîn ez zvginthafter man.
durch genade quam ich here geuaren.
Du salt dine here an mir bewarin.
Ne wiltu mich an dîn dienist niht nemen.
Sô moz ich rothere den liph gibin.
Al de wile rother den künec bat.
Asprian der riese trat.
inde erden biz an daz bein.
Constantin ward inein.
mit den bideruisten magin.
die an sinen houe warin.
we her de hêrren lossam
mochte behalden.
Er sprach der hêrre nemach vor rother niht genesen.
nû wolde er gerne mit mir wesen.
her butit sich ande gewalt mîn.
unde sagit mir ovch daz her notic si.
waz wertis vmme den virtriuenen man.
mir is leit daz er ie here quam.
unde die sine loden.
dunkint mich harte irbolgen.
Die habent sô notlicge site.
Dâ stet ein unde tredet.
Der gezeme wole inder helle
deme tuuile zuo eime gesellen.
dô reitin im de hêrren . daz her ir alsô pflege.
daz sie ez vuor got nemen.
wir ne wizen vmbe rothere net.
Diz ist ein vreislicher diet.
Den sulwir grozliche geben.
Daz sie uns lazen daz leben.
Constantin sprach herliche.
wider thiederîche.
mir ratin genoge mine man.
wir suolin dich minniliche unfan.
ob siez aber wider redit habetin.
wie vngerne ich en uirsagete.
Deme ellenden.
suvilichin mir got gesendet
Deme wirt gedienit wize krist.
alse her wert ist.
Doch ne achtich in zuo nieheinen vrumen man.
Der dâ ie durch richtom ûz quam.
her zuo kriechen in did lânt.
ture degene ville balt
dîn geuerde daz ist groz.
Du bist ir aller ober gnoz.
Nû gebut dir an de gewalt mîn.
Du salt hie silue wirt sin.
wandiz mir zuo danke is.
Daz du minis gotis gerochis.
Wer wanden daz du gertis.
einir magit wolgetan.
die ich mit vlize irzogen hân.
Sô tetich alsô rothere.
Der dich uir treib ober mere.
Den hanich iedoch bedwungin.
sine botin sin hiere gebunden.
inmine kerkenere.
her ne gesiet sie niemer mere.
Dar vnder wâren zvene man.
Daz sie ein keiser mochte hân.
gerne in sîner gewalt.
sie vuortin manegin helt balt.
Alse asparian dise rede uirman.
den scihlt er vazen began.
unde vordirte sin wicgewete.
her sprach man butit uns hi unrechte.
ir habit mînen hêrren . zuo suache gezalt.
Rother sante got knechte in diz lânt.
sower die heiz binden.
Des mochte her noch liche untgelden.
nû siwir hi vor uwen handen.
er wir werdin geuangin.
Daz weiz der waldindinger got.
er geligit ettelicher tod.
Der aller turist wil sin.
mir ne zuo breche die stange mîn.
Snelliche her an den rinc trat.
Constantin zuo im sprach.
hêrre ir zvrnit âne nôt.
wande huch hi neman misse bot.
Die rede die ich hân getân.
Die sulder niht zuo nide hân.
Mich machent getrukint mine man.
Daz ich hute alse en tore gan.
Von du ne kan ich nicheime goten knechte.
Geanwarten zuo rechte.
mîn drowe ne wart nie von sinne getân.
Des gelovbit mere hêrre asprian.
Wan diz mer noch in deme libe unbe gat.
unde mich sô geweldigit hât.
Daz ich widir vweris hêrren man.
Negeine gote rede ne kan.
Asprianis zorn was ir gan.
Sich herbergetin thiederichis man.
Der porten alsô nahe.
Daz sie sich wol vnder sagen.
dô gingen die kamerare.
Die mit tethirîche dâ wâren.
unde gewunnin zvelf wagine.
Die gingin sibin nacht geladene.
Sie trogin golt und schaz.
unde allez daz in den kielen was.
Eine vil michel macht des gotis.
Dâ mitte vor ein der ez wol behote.
Dene triuen ses riesin vresam.
unde heizen ene ungebere hân.
Daz die burgere.
iemer sageten mere.
Von dietherîches mannen.
dô stribete her ande lânnen.
zwene steine her in de hant nam.
De wref dier grimmige man.
Daz dar ûz vor du vlamme.
Die kriechen houen sich danne.
Doch volgete hume manich man.
Vnze her vor constantine quam.
dô sprach ein graue ober lut.
Hir veret des tuvelis brut.
Mochtich die schande.
iemer mer gewandelen.
Sô mir daz heiliche licht.
ich nege beite sin vor deme kuninge niht.
Alsô die kuninginne gesach
dene de dar gebunden lach.
Sie sprach sich nû hêrre constatin.
Hi uoren sie den meister dîn.
In einer ketenen zvvaren.
Owi we tvmp wer dô wâren.
Daz vver unse tochter uirsageten rothere.
Der dise uirtreiph vber mere.
ez ne gewelt niht grozer wisheit.
Got der moze geuen leit
dineme ungemote.
Owi hêrre gote.
Nû mochtistu dise van oder slân.
ob wer mînen rat hedden getân.
Ich wene aber sowes sie dich beten.
Daz du ez vor vorchtin tetes.
Mer dan durch gote.
Owi hetten sie nû mîn gemote.
Sô heizen sie in geben daz selve wiph.
darumbe du manegen man daz liph.
Hast benumen unde bracht in arbeid.
Sô wolde ich sien dine kundicheit.
dise ne sin dir aver kumin niht rechte.
Sie voren gote knenchte.
Mich dunkit daz sie dine meistere sin.
Du torstis baz in daz ovge dîn.
Gegrifin mit thiner hant.
Den zu zornetis wider dessen wigant.
iemer mit eineme hare.
Hude ne is dîn gebare.
niht kunnicliche getân.
Du zvckis dich trunckenheit an.
Die recken stalletin ir ros.
unde geherbergetin ûfe dene hof.
In er mantelin sie sich bevengin.
Vor constantine sie giengen.
Harde gezoginliche.
Mit êren hêrren thiederîche.
Silve trogen sie die suert.
Vnder in ne hette nigen werc.
Der vnwizende houe man.
noch ne dorfte niergen zuo in gan.
Wande sie voren mit sô getanen statin.
Daz den dietherichis gatin.
Ne nebluchte der tac.
sin holde der dâ gebunden lach.
Der hette sich gecirot.
van ume schen daz golt rot.
Her troch eine brunien guldin.
Der bezeichnote den rîchetum vnder en.
Dar ober troch der helit got.
einin stalinen hot.
Deme was die liste.
gewracht mit allen vlize.
Gewierit ville kleine.
dô troch her an den beinen.
zowo hosen schonir ringe.
Die schowetin die iuncgelinge.
Einen goden waphen roch trocher an.
dô sprachen constantinis man.
Hute gesie wer daz beste gewant.
Daz ie quam in diz lânt.
Dise rekken sin alle rîche.
wer leven bosliche.
daz wir dienin eime zagin.
Der im vil seldene grocen schadin.
Durch unsir siheinis willen tôt.
Wande ene erbarmet zuo harde daz got
Die umbehange man vf hienc
Der künec constantin zuo tische gienc.
Vf ein schone palas.
Constantin dâ inne was.
Mit ville grozime gedrange.
Von dietherichis mannin.
Der was ein schone menige.
Ein dvsint snellir helide.
Vorte der uirtrivene.
zuo hove indaz gesidile.
Die kamerere quamin.
die des gotis plagin.
unde satten dietherîche.
Harde vromicliche.
truzzaten ande schenken.
Die solden bedenken.
zucht mit grozen êren.
sie uorchten die geste sere.
dô zoch man vor constantinis disch einin lewen ureissam.
Der ne wolde niemanne vor niht hân.
Her nam den knehten daz brot.
her teten over deme dissge groze nôt.
Asprian begreif ene mit der hant.
unde war ene andes sales want.
Daz her alzebrach.
we leide eme der künec dô saz.
Her ne geregite doch nie de uote
Got moze uns gebozen.
Sprachen zwene herzogen.
Diser hêrren hir zuo houe.
Der eine rvmite den sal.
und sagete ez deme ingesinde over al.
Dar hât der eine valânt.
Den lewin geworfen an die want.
Durch daz her eme sine spise nam.
Ir sulit gewerliche gan.
Wilder minis rades volgen.
Ir vermidet den unholden.
unde lazit ene mit gemache.
weruen sine sache.
Hodit vch alle vffe daz leuen.
Daz ir im sin brot niht ne nimen.
Begrifet her iemanne mit der hant.
Her werfit ine indes sales want.
Die kunincgine sach gerne den zorn.
Daz der lewe was virloren.
Sie lachete constantine an.
Nû warte sprach sie wie genir houe man
dîn vedir spil irzogen hât.
Der dâ vor deme dische stat.
ez kumet noch an die ride mîn.
Ia ne hettes du die tochter dîn.
niht vorloren an rothere.
Der diese vertreif over mere.
Owi we gerne ich noch riete.
Daz men die boten liete.
Ritin hin zuo lânde.
unde vazzede sie mit gewande.
Sulicher slachte ez were.
daz man en mochte giuen mit heren.
We mochte ez bat bestadet sin.
Nû gedenke hêrre constantin.
Daz sich dise niht nemochten er weren.
We woldestu den dich vor rothere generen.
Gedenkit her an sine man.
Sô moz dîn lânt an owe gan.
Wane givestu mir noch die haftin.
Die dar ligint an uncrachten.
Daz ich sie moce ûz nimen.
Sie hauent ein vil swar liven.
Der künec ioch einer note.
Sprach daz her dies nine tete.
Ir bete were al werloren.
se mostin dolen sinen zorn.
ez were ir leit oder lieb.
Sie nequamin von kriechen niht
Sô lânge sô er lebete gen.
dô sprach aber die kuningin.
Waz wnderis wiltu an in began.
Ir vader hiez adam.
Danne wir alle quamin.
Du soldes gothis schonin.
Ander vil amer diete.
unde liezis sie ûz der note.
Nû sin sie virsuellit.
harte misse worit.
Owi des ir vil schonin libes.
Der mir armen wibe.
Einin svlichen helfere.
Wider den künec gebe.
Alsô die dar ligit gebundin.
Sô mostin sie lânde.
Du ne rietis mir niht sô vaste mite.
Er ez der âne danc were.
Sou schere er ez verbere
Bercher sprach zuo deme künec hêrren sin.
Ich troste mich ande kuningin.
ez kumit uns wole daz asprian.
Deme lewen sô we hât getân.
Sie wroit sich in ir gemote.
Die anderin nerochtin
Ob wir alsô uere werin.
Daz sie vnsich nimmir nigesehin.
Hie in ir lânde.
sie gent sô runande.
Beide ûz unde in.
Wene wir in ieht dankneme sin.
Ir nechein ne wenit vor uns genesen.
Nû sulen sie mit genadin wesen.
Ir lazent sie der sorgin.
unde var zuo den hêrrebergen.
Daz die ellenden mozen genezzen.
Des der dîn vater liezze.
Der hie vil maneger vnbe gat.
unde habit vil grozen vnrat.
Von deme armote.
Got durch sine gote.
Der irgezze sie ir leides.
Io mochtin sie heime.
Wole wesen rîche.
Sie lieben iamerliche.
Daz ir barmit mich sere.
Nû hilfen durch dine here.
Du bist richir dan constantin.
warumme soldistu an sîner spise sin.
ez ne were uns niht mvgelich.
dô sprach der hêrre dietherich.
Du hast einin stedigon mot.
Daz der got geve got.
Svanne ich ûz dime rate gan.
Sô nevolgich nimer nehein man.
Alsô man daz wazzer genam.
Dietherich vorden künec gienc stan.
Her sprach ich wolde gerne constantin.
zuo den herbergen sin.
Mit minent holden.
Sie ne mugin mer niht gevolgen.
Alsô ich hare zuo houe gan.
Sô ist dar uile manich man.
Dâ wir al samen . sin.
Nû helfet mer vrouwe kuningin.
Wande ich vore eine helfelose diet.
Der vromigistin nevolget mir niet.
Swazso ich der mochte haben.
Die hât rother ir slagen.
Her virtreich mich vze deme lânde mîn.
dô sprach der künec constantin.
Wir vir zihent dîn ungerne.
Nû vare zuo dînen herbergen.
Gerochis du ieht des ich hân.
Dat sal dir wesin under dan.
Ich wille dich gerne miete.
unde wille dir êre biete.
Daz du dinin houeman.
zogeliche heizis hi zuo tiske gan.
Wander irsrecket mir daz wib.
Die mir ist alsô der lib.
mînen manen ne magit niht schade wesen.
Die sint is dicke genesen.
Indisime sale istiz aber selden getân.
dô sprach der riese aspriam.
Hêrre ez tete mir michil nôt.
Mer nam dîn berwelf mîn brot.
Dietherich der hêrre
vor zuo den herbergin.
unde gebarte verzennacht.
Alsô her were vnstadichat.
Alwante im die ellenden.
Got begunde senden.
Den wâren die porten vf getân.
Sie liezen sie ûz unde in gan.
Selve her ez in wol gebot.
Her bottin vlizeliche in nôt
Berther unde asprian.
unde andere dietherichis man.
Wol entfengen sie die armen.
Ande lezzin sich êre nôt erbarmen.
Dicke richte man den tisch.
dâ was daz inbiz gevis.
allen die des gerochten.
Daz sie den helit gesochtin.
Den beschinetemen groze minne.
unde brachte sie alles godes en inne.
Des was den ellenden nôt.
Wandez en nieman ne bot.
Ovir alle die stat.
ir zoch zuo dietherîche die kracht.
Die von degenheite.
Gelidin hatten arbeite.
Sie ne hatten die kleider noch die ros.
Dar vmbe verbot man en constantinis hof.
Des livete ville manich rîche
harte iamerliche.
Sich virstont die notige diet.
dat sie deme rîche wâren lieb.
Der inconstantinis hove was.
Ir zoch dar hiene ein groz heris kraft.
zuo dietherîche
her gab en vrumeliche.
Her genozte sich in.
He sazte sie inebin in.
unde hiez ir de schenken.
Hotin mit deme tranke.
unde gebot den truchtzetin.
Daz sie ir niene uirgezin.
Den vremedin gestin.
War die aller besten.
liph nare vore getragen.
Die man iergin mochte hauen.
Alsô dien hêrren . gezam
Ir leides ein teil virgazin.
Svve dar hate ritaris namen.
Die sundirte man dan.
unde gach en gote rosse.
unde pelleline rocke.
zuo den rossin staline ringe
Daz sie mit swerte nen man ne kunde gewinnen.
dô troch der riese asprian.
manegen mantil wol getân.
Vze der kamerin dietherichis.
unde vazzite sie al geliche.
Die svert her en umb bant.
unde gab in die uanin andie hant.
dô begunden sie behvdiren.
unde vrouweden sich vor lieve.
Des lovete man dietherîche.
Dar zuo hove grozliche.
dô quam ein herlich schare.
Die hatte sich uirsumit gare.
Daz sie sô lânge wâren.
Sie wrochtin daz man en icht gave.
Berker gienc se unbe.
Allez schowende.
We ir gelaz were getân.
dô sat dar manich nakit man.
unde schametin sich vil sere.
dô sprach berker zuo sime hêrren.
Nû warte zuo disin armen.
Daz mochte got irbarmen.
Sie schamet sich vor schanden.
Sie netraget niht vnbez liph unde in den handen
Du salt sie alle vazzen.
unde reithte machen.
Sie sin zuo deme gvrtele alsô smal.
En stat er liph harde wal.
Sie vlizen sich zv wâren.
Na ritterlichen gebare.
Die toginliche blicke.
Began sie sô dicke.
Daz ez von vngeslahte
kumin nine mochte.
Ne sin vnder in niht edele man.
Sô heit mir mîn howeht ave slân.
Ich volge dir gerne sprach dietherich.
Sv wer sô genade sochit âne mich.
He uindit sie ob ez got vvil.
Dar war des godis harde vil.
Den ellenden vor getragen.
Sie entfengen ez al an kristis namen.
dô ne stund ez borlânge.
er dietherich der manne.
Ses dusint gewan
Die im wâren vnder dan.
Mit dieniste aller tagelich.
Sin ingesinde was herlich.
dô quam ein verorloget man.
zuo constantinopele gegan.
ein graue der hiez arnolt.
Der vorde ein nodigiz volc.
Dre vrige hêrren.
Die hatten groze êre.
Virloren in êren lânde.
Die gingen trorande.
Vil bloliche in der stat.
Daz en nieman niht ne gaf.
dô sprach der beste covfman.
Der ie vele got gewan.
Ich sie an v hêrren . wole.
Er ne sint der armote niht gewne.
Wilder nû drate
volgin mime rate.
Sô gat vor dietherîche.
Her helfit v urvmeliche
ûz der note.
unde gerochtir minis gotis.
Ich give ein gewant.
Daz ir v sô harde niht ne schamet.
Daz ir sonachit sin.
Nû lone der mîn drechtin.
Sprach arnolt der grave.
daz sal du wizzen zwaren.
Of mir dietherich genade dot.
Ich vergelde der dîn got.
Der elende graue.
nam sine mage.
unde vor vore dietherîche.
Der intfenc ene vrumelich.
Mit godeme gebare.
unde vragete ene wie her ware.
dô sprach her trorande.
Mich hant mine viande.
Virtriven durch iren overmot.
Nû is mir thure daz got.
Swe arm sô ich si.
ich bin doch von minin magen vri.
und hân durch genade.
Her zuo der gevragit.
Die uindistu sprach dietherich.
Mit berker besprach her sich.
Waz sie deme hêrren solden geven.
Daz her mit êren mochte nemen.
Alsus riet dô der alde man.
Got hât vil wole zuo dir getân.
Mit grozeme gote.
Nû helf in vzir der note.
Nû wiltvs mînen rad haven.
Sô hiez den schaz her vore tragin.
Hir newirt der boheit niht geplegen.
Man sal en dusint marc geven.
unde ir was geven mere.
Sô helfet ez ovh den hêrren.
Daz her den bestin hof gewinne.
Den man inder stat vinde.
In trowen sprach asprian.
Her sal ovch mînen hân.
Dar inne wil ich im daz is war.
driezich rittare vazen ein iar.
Dietherîche duchte die rede got.
Den meren schaz man vor in troch.
In de gaf deme edelen manne.
dô vor her vroliche danne.
Hinne vor constantinin.
unde sagete im unde den sinen.
Diz hât mir dietherich gegevin.
got laze ene mit genaden lieven.
dô sprach de edile kuningin.
Weiz got her mach wol edile sin.
Hir schinit constantinis sin.
Eya arme wie ich nû uirstozin bin.
Daz mîn thoctir deme virsagit wart.
Der disen helit virtrieven hât.
Dirre tod sô vrumichliche.
Ich weiz wol rother der ist rîche.
unde mac wol gewolt hân.
dô sprachen constantinis man.
Vrouwe v ist der ride nôt.
Der tuvil tho en den dot.
Die ez ie irwantin.
Wir weren ûz deme lânde.
Mit deme künec rothere.
Der hette uns ich widir over mere.
Gesant mit grozen êren.
Nû dunkit uns bezzere.
Nû des niht ne mach ir gan.
Daz wer werden dietherchis man.
her gevet uns vromeliche
und mach ir uns alle rîche.
Die ellende graue.
nam sine mage.
unde vor uvr dietherîche.
Her ent vienc sie vrumiche.
unde sante in vor inde stat.
Berker im einin hof gab.
Dar zuo gab im asprian.
Drizzit ritar lossam.
Mit grozime gote.
dô wart uaste zuo mote.
Des kuningis ingesinde.
Sie newoldin niht irwenden.
Sie ne wurdin dietherichis man.
Dar begunden vrige hêrren gan.
Dar nacht die edelin graven.
unde alle die dâ wâren.
In constatinis houe.
Âne die ricken herzogen.
Die irlazis daz liet.
Sie ne tadens ovch niht.
Swaz der anderen vrome was.
Die zvgin hin mit heres kraft.
zuo dietherîche.
Her gab en tageliche.
Mit golde deme rotin.
De pellele vngescrotin.
Dar zuo mantele snevare.
Dar nach hoven sie sic dare.
dô moste die riese asprian.
Dicke zuo der kameren gan.
Biz her sie gewerte.
Des sie an den hêrren gerten.
dô lovetemen dietherîche.
Die hêrren al geliche.
Dar ne was ovh niehein man.
Her ne mochte mit trin bestan.
ob se uirsant wâren.
Die sinen schaz namen.
Alsô die ritare wider quamen.
Mit den schonen gaven.
dô hob sich harde tovgin.
Daz runin vnder den vrouwin.
Beide vro unde spade.
Ander vrouwen kemenaten.
Von deme hêrren dietherîche.
Her levete wromicliche.
Owi we salich sprach die kuningin.
Ir werbe vmbe den vater mîn.
Daz wer den selven hêrren.
Gesien mit vnsen êren.
Ich ne wezei introwen sprach herlint.
Du bist einigiz daz kint.
dînen vater alsô lieb.
Nû bitde in einie hotgezite.
Daz der dene helit zuo hus neme.
zuo varen ich dir daz sagen.
Sô mogwir ene aller best gesen.
ez ne mac ovch nimmir baz geschen
Die iuncvrouwen ginnin drate.
zuo ir vatir kemenatin.
unde sprach woldir er nû vater mîn.
Dise pinketen hir heime sin.
Daz duchte mich ein êre getân.
unde sameneten v were man.
Daz die recken sagin.
ob ir ieht rîche wâren.
Ich ne weiz war zuo der uvrste sal.
Her ne hette ette wane schal.
Mit vrouweden in deme houe sin.
dô spach künec constantin.
Woldich tochter daz du levis.
We du nach den heren strevis.
unde retis ie daz beste.
Ich wille havn geste.
daz man iemer sagete mere.
Waz hie schales were.
zuo disen hochgecitin.
mîn gewalt get sô wide.
Virsizzet ez daz geman.
Der moz den liph virloren hân.
Widir zuo kemenatin gin daz megetin.
dô sante der künec constantin.
Wide sine mere.
unde gebot den ritarin.
Hin zuo der wertschefte.
Die was gelovet mit krafte.
Her hiez sie sichriliche varen.
dô mostin sie alle dare.
Swer sich ieht sazte dar widir.
Deme gebotmaniz bî der widen.
Daz her gerne dar gienge.
Dan man in hienge.
dô ne torstiz nieman ir lân.
sich gesellete man wider man.
zuo sime gelichen.
unde vazziten sic vlizeliche.
Dar ne hette nichen matil namen.
Her newere mit golde besclagen.
unde mochte daz sô lichte sin getân.
Daz sin nieiman niheine warne nam.
Die vorsten rîche.
Hoven sich geliche.
Hin zuo deme poderamus houe.
Seszen her zogen.
unde drizzit grauin.
Mit scalle sie dâ wâren.
unde nuzzin constantinis . got.
Sô man noch manichis hêrren todt.
dô sie quamin zuo constantinopole.
dô vil meren burge.
Die vrostin wâren dar ober nacht.
Daz man ire dâ wole plat.
Der tac begunde vf gan
iegelich kamarare nam.
Sime hêrren eine stat.
Die eme von hove gab.
dô heizin sie aspriane
daz gesidile vahen.
Deme hêrren dietherîche.
dar benketer vlizeliche.
Mit aldime stole.
Daz vere was gewerit.
Hie vor von irlânde.
ez trogin elphande.
Wille in den gebiene.
Dar in ne lac got gesteine.
Swe dinster die nacht was.
Sie luctin alse der tac.
Her sazze einen tisch herlich.
Dar mochte der rîche dietherich.
âne laster zuo gan.
dô was her ein harte her man.
Ein herzoge der hiez vriderich.
Des kamerare virsumede sich.
Der hiez aspriane.
Sine benke rucken nahir.
unde sagite im zware.
Wie ricke sin hêrre ware.
Her wolde alsô ture sin.
Sô der künec constantin.
Er sprach nû rumit groze bulgan.
Wir sulin daz geginsidile hân.
In trowen sprach asprian.
Daz ne wirt nwet gedan.
Von houe schof man mir die stat.
Daz sie vor niman ne gaf.
Ir hefvet ir wider mich sô cheinen zorn.
Den mochter gerne hân virborn.
Biz zuo eime anderen male.
Sô ez hie heimlicher ware.
Daz duchte mich wistum getân.
Nû kiesit einin anderen man.
unde lazit mich mîn gestole hân.
Der kamerere here.
Der zornite sich sere.
unde troste sich zuo hundert manen.
Die mit im warin gegangin.
unde duchtin torliche getân.
Daz der riese asprian.
Ich torste riden dâ widir.
Her setzt eme einin banc darnider.
Asprian der helit got.
Die hant her vf hot.
unde scloc im einin orsclac.
Daz eme der kopf alzo brach.
Nach den schilden giengin sine nam.
unde woldin aspriane slân.
Der herzoge vriderich.
Selue waphinter sich.
unde rief sinen sellen.
dô hof sich ein geschelle.
Daz tiederichis kamerere
dâ zuo hove bestanden were.
Mit michilicher kraft.
Ienir der dâ gebunden lac.
Der begunde bremin alse ein berre.
Die ketenin die zuo bracher gare.
unde begreif eine staline stangin
Vier unde zvencik elle lânge.
Swaz im des volkes widir stiez
wie luzzel her des genesen liez.
dô sprach ein riese die hiez grimme.
ez wirt hie vbil inne.
Ich sie widolde varen.
Nû gedenket hêrre asprian
vwir grozer gote.
Mit listigeme mote.
Vragit dene grimmigin man.
Waz eme daz lut hette getân.
Daz her in sô viant si.
Mir wart gesegit hêrre mîn.
dô sprach widolt der helit got.
Sie hetten dicht bracht an groze nôt.
dô newistich weiz hette getân.
Ich wolde sie alle ir slagen hanc.
Were der danne zuo iemanne zorn.
Der moste den liph haben virlorin.
In trouwen sprach asprian.
Sie ne hetten mer niecht getân.
Wane êre unde gotis.
Nû wichit uwers gemotis.
unde gebit die stangin diesim man.
Ein riese sie im ûz der hant nam.
Den herzogen hêrren.
row sin kemerere.
Daz volc alzosemene.
hof sich dar zuo gegine.
unde wolden aspriane slân.
dô sprach widolt der kone man.
Waz ist ieniz gedrenge.
Owi mîner stangin.
Sie woldin di schaden hêrre.
Des ingelden sie hute vil sere.
ez ne sie daz ich irsterve.
In moz vil we werden.
Sie kumin vluchtic widir.
Mit der vust sloc einin dar nider.
unde begreif den herzogen got.
unde krazitime ave den stalin hot.
Mit deme hare here in vf want.
dô entfiel er eme indaz gedranch.
Swa her die anderen geuienc.
Wie strodicke ez vf gienc.
Dar wart gestozen manic man.
Daz her vnsavfte nider quam.
Nû ne weiz ich wie ein spileman.
zuo houe wor den künec quam.
unde sagite im mere.
Daz dar groz uechte were.
Constantin vragete mere.
Waz dar schalles were.
Her sprach daz weiz der heilige krist.
Ich sage der alsis ist.
Dar gaf einer daz voter.
Mit der lengistin roten.
Die ich mit den ovgin ie gesach.
Biz man sie im vze der hant brach.
dô wart her danc neme.
Sie sin im alle gezeme.
Armen unde rîche.
Her rofit sie vreisliche.
Mir is lieb daz ich sô vor in ran.
Doch warf her mich over ver man.
Daz mine woze.
Die erden niene berotin.
Ich stont im ovch vor deme liechten.
Her ne bedorte mîn dar zuo niehte.
Uvidol wart gewangin.
Gebundin an die lânnin.
Alser zuo den herbergen quam.
Wie drate iegelich man.
nademe anderen zoch.
Vor dem kuninge wart die klache groz.
Over dietherichis kemerere.
Daz sie gerovft weren.
Daz ist mer lieht sprach constantin.
Nû sagittiz deme hêrren sin.
Wil her v riechtin daz is mer lieb.
ich ne vnder windes mich niecht.
Alsiz diehterich vir nam.
Her hiez zuo eme sine man gan.
Widolden den konen.
Vffe den hof vronen.
hât her iemanne icht getân.
ez sal im anden liph gan.
zuo uwir aller gesichte.
wir ir lazin in des gerichtis.
Sprach vriderich der herzoge.
ê der tuvil kume her zuo hove.
Swanner her quame.
Dâ wir in alle gesechin.
Biden henden sie sich bewingen.
Vor den künec se giengen.
Sie sprachen nein a hêrre dietherich.
niht ne ladene uore dich.
Her ne hât uns sulechis niht geschadit.
Daz ez dir iemer werde geclagit.
Nû du helith virtriven bist.
Man sal dich êren wize krist.
Hoe in diseme rîche.
Daz stet uns gevohliche.
dô dankete eme der hêrre.
Ettelicher vorte vere.
Her wurde des rovfens geclagit.
Mit vil grozen bulslagen.
Ob der helit kone.
vf den hof queme.
Dar vmbe liezen sie die klage.
unde swigitin lasteris unde schaden.
Die gerovftin mit deme hare.
Die swigitin is zvare.
Swilche wis sie mochtin.
Der künec saz in riechte.
unde klagitiz der kuningin.
Eya arme wie ich nv honit bin
Anden vremeden magin.
Die here geritin wâren.
ûz anderen rîchen.
Die sin sô vreisliche.
Beide gerovf unde geslagin.
Daz siez iemer mugen klagen.
Daz hât dietherichis man.
Vmme ein stole getân
Ulvchtic quamen sie wider.
Her stiez mit der vust nidir.
Daz sie indeme hore lagen.
Wane mochten sie umbe die schuzzen vragen.
Die mochten sie haven geschozzen.
Sô ne hetten sie is niht genozzen.
Des woldich iemer vro sin.
Nû swich sprach die kuningin.
unde laze wir daz geschvzze.
dîn rede ist unnvzze.
Hette der sô na gesin.
Daz du ene rechte hettis gesen.
Dir ne gehulfe des nichein boge.
Du ne mostis sin gevlogin.
zuo aller vurdrist after wege
unde were aber rothere gegeven.
Die vnse tochter schone.
Sô ne troste dich nieman honen.
Her hette dir vze sime lânde.
Der thurin wigande.
Gesendit daz dich nieman.
Mit here torste bestan.
Vondu moz ich wole klagen.
Nû dulde honede unde schaden.
Hir in dime lânde.
Von dietherichis manne.
Den zorn liez constantin . bestan.
unde hiez na sîner tochter gan.
Daz die magit schone.
schire zuo dische quame
Dar âne ne sumpmete sie niht.
Ir was vffe den hof lieb.
Die urowe begunde vore gan.
Hundert megede lossam.
Di uolgeden ir zvvaren.
Alle vale here.
manegin armbovc rot.
Trogin sie gewirot.
uns sagit daz liet mere.
Wie sie gewazzit weren.
Daz aller uordirste wiph.
Die hette gecierit den liph.
Mit einer kronen guldin.
Daz gebot ir vater constantin.
Die anderen megide alle samen.
Die trogin ritarlich gewant.
Von groceme over mote.
Cyclat der gote.
Der was mit deme golde
gestikit allen halven.
Dar vnder zabil unde kelin.
sie moste manegir an se en.
ê die urowe schne.
Hin zuo diske quame.
dô hof sich daz gedrenge.
von manegeme snellen manne.
Mit deme hêrren dietherîche.
Die wâren wundirliche.
Geuazzit alser uore gieng.
Ir nehorit ê noch sint.
Gesagin von bezzerme gewete.
Dan die recken hetin.
Ir himede wâren sidin.
Sie trogin bonit guldin.
Dâ inne got gesteine.
Einnen karbulkul schone.
Vffe dietherîche stunt
Der vir drude manich gesmide got.
Daz wole gelovit ware.
Ob man dit dar inne nich ne sage.
Wie mochtiz vffe der herden.
Die mantele iemer werdin
bezzer mit gevoge.
Dan die hêrren trogen.
Die inuille wâren hermelin.
Dar over gezogen cyclatin.
Der in na bî was.
Den duchtiz schone alsô ein gras.
Alse die varwe uirlasc.
Aller steine vbir glas.
Luchte von der edelicheite sin.
Wie mochte turis icht sin.
Daz zv smactiz svze.
ez brachtin blat vuze.
Aspriane zuo êren.
Her gaph ez sime hêrren.
Von du mostin sie al intsamt.
Des hêrren dietherichis gewant.
schowin de dâ wâren.
Von den kaffaren.
Vir los die vrouwe ir hochgicit.
Daz sie niene besach des ritaris liph.
Die hochgecit wâren alle.
Dre tage uolle.
Alsiz anden drieten tac quam.
Die varunde diet begunde gan.
Vor den dietherichis dish.
Her gaph in schone wizze krist.
Den hals her niegote.
Her gaph sinim matil gotin.
Eineme armen spilemanne.
Her was zuo heile dar ingegannen.
Sô tatin die anderen al intsamt.
Dar ne behelt nieman sin gewan.
Die mit im dar wâren.
Sie ne rochtin zvaren.
Wie ez in ûz der hant nam.
Ir matele nequam nichen dan.
dô scheit sich die hochgecit.
Allermannelich.
reit zuo sinin selidin.
Âne dietherichis helede.
Die voren zuo den hêrrebergen.
unde mostin gewazzit werden
vrummicheit hette her dar began.
ez newart ovch nie nehein man.
Die dietherîche dorste bestan.
Die recken namen hette.
Daz her sô ville getate.
Von du lobit indaz liet
Sie nigenoztin sich alle dar zuo niht.
Die hoftich was ir gangen.
dô lief man wider manne.
zuo vroner kemenatin.
unde sagite von der gewete.
Die der recke dietherich.
Hette gevazzit âne sich.
Alsô der eine inne was.
Der ander vor den turin was
Vante die magit sô vil uirnam.
Daz sie den tugent haftin man.
Von aller slachte sinne.
In iren herzen begunde minnen.
Noch dan was sie im vremide.
Sint gewan sie mit deme helede.
Manege werlt wunne.
unde ovch trube dar vnder
In der kemenatin wart ez stille.
dô sprach die kunniginne.
Owi urowe herlint.
Wie groz mine sorge sint.
Vmme den hêrren dietherîche.
Den hettich sich irliche.
Vor holn gerne gesen.
unde mochitiz mit gewoge geschen.
Vnbe den tuginthastin man.
Wnf bovge lossam.
Die mochte ein bote schire.
Vnbe mich uerdienen.
Der den helit drate.
Brachte zuo mîner kemenaten.
In trowen sprach herlint.
ich wille mich heven anden sint.
ez si schade oder ne si.
Ich ge zuo den herbergen sin.
Doch pflegit her svlicher zvchte.
Daz wir sin wâren âne laster.
Herlint gienc drate.
zuo einir kemenatin.
unde nam die turlichen want.
Alsô manich urowe hât.
Dar incierte sie den liph.
dô gin daz listigez wiph.
zuo deme hêrren dietherîche.
Her int vinc sie vromeliche.
Vil na sie zuo im saz.
Deme recken sie indaz ore sprach.
Dir imbutit holde minne.
mîn vrouwe die kuninginne.
unde ist der urvntshefte vnder dan.
du salt hin zuo ir gan.
Dar wil die magit zvare.
Dich selve wole infan.
niht wene durch dîn êre.
Aller truwin hêrre.
Des mach du vil gewis sin.
Ander iuncurowen mîn
Alsus ridede dô dietherich.
Vrouwe du sundigis dich.
An mer ellenden manne.
ich bin ovch zuo kemenatin gegangen.
Hie vore dô daz mochte sin.
Warumme spozeder mîn.
Lie der sô tod man den amen ie.
Uwer vrouwe nigedachte die rede nie.
Hie is sô ville herzogen.
unde vorsten indeme houe.
Daz ir mit einen anderen man.
Uwerin scheimf mochtin hân.
Des hetter minir sunde.
ir uir dienit daz afgrunde.
Daz her mich sô torecht woldit hân.
Ich ne bin ne sô arm man.
ine ware doch zvare
dar heime ein rîcher graue.
Herlint sprach deme hêrren zuo.
Sie kunde ire rede wale gedon.
Neina hêrre dietherich.
niht nedenke des âne mich
Ich ne hân is weiz got niht getân.
Mich hiez mîn urowe here gan.
Sie nimit michil wunder.
Daz du sô manege stunde.
In desseme houe heves gewesen.
unde sie ne woldis nie gesen.
Daz ist doch seldene getân.
Von eime sostatehaften man.
Nû ne wizzit mer der rede niht.
Der kuninginne ware lieph.
Swelich êre der gesche.
Swie du sie nie nigese.
Woldistu aber dar gan.
Du ne thadis niht vbelis dar anne.
Dietherich zuo de wrowin sprach.
Her wiste wole daz ez ir ernist was.
hie ist der merkere sô ville.
Swer sin êre behaldin wille.
Der sal gezogenliche gan.
Ia wenit der elende man.
Daz her niemer sô wole geto.
Daz siez alle uvor got.
Nimen die in deme houe sin.
Nû sage der ivnuronwin dîn.
mîn dienist ob sie is gerochit.
Ich ne mach sie niht gesochen.
Vor der missehelle.
Ich uorte daz ez irschelle.
uns beiden lastercliche.
Sô uirbutit mer daz rîche.
Constantin der hêrre.
Sô moz ich immir mere.
vlvchtich sin vor rothere.
unde ne mach mich niergin generen.
Herlint volde dannen dan.
Der hêrre bat sie dar bestan.
unde heiz die goltsmide sin.
zvene scho silverin.
Ilinde giezin.
Wie sie dô zowin liezin.
unde zvene von golde.
Alser sie geven wolde.
dô bat her asprian.
daz sie zuo einime voze quamen.
Daz her die beide neme.
unde der urowen geve.
unde enin mantil ville got.
zvelf bovge golt rot.
Sô sal men einir kuninginne.
ir botin minnin.
dô sprach sie uroliche.
Von deme hêrren dietherîche.
Herlint quam drate.
zuo ire urowin kemenatin.
unde sagete ir von deme hêrren.
Her pflege sinir êren.
Harte ulizeliche
daz wizzin werliche.
Im sin des kuningis hulde lieb.
Her ne mach dich gesen niht.
Mit nicheinir slachte uoge.
Nv warte an dise schohe.
Die gab mir der helit got.
unde tete mir lievis genoch.
unde einin mantil wol getân.
Wol mich daz ich ie dare quam.
unde zvelf bovge die ich hân.
Die gaf mir der helit lossam.
ez ne mochte vffe der erdin.
nie schonir ritar werden.
Dan dietherich der degin.
Sô lazene mich got liebin.
Ich kaffedene vndankis âne.
Daz ich mich is iemer mach schamen.
ez schinit wole sprach die kuningin.
Daz ich niht selich nebin.
Nû her mîn niht wil gesehen.
Mach du mir die scho geven.
Durch des hêrren hulde.
Di uvlich dir mit golde.
Schire wart der cof getân.
Sie zoch dene guldinen an.
unde nam dene silverinen schon
Der ginc an den selven voz.
Owi sprach die kuningin.
Wie wer nû gehonit sin.
dô diesen schoen lossam.
Ist missegrife getân.
Ich nebringen nimer an.
introwen du most hine widir gan.
unde bitten dietherîche.
Harde gezogenliche.
Daz her dir den anderin schon gebe.
unde mich gesen selve wille.
och her in sim kunne.
ie goter slacte geuinne.
Owi sprach herlint.
Wie gare die laster danne sint.
Vnser beider wrowe.
nû wizzistaz introwin.
Soldich iemer schande hân.
Ich moz abir widir gan.
dô hob die magit wolgetan.
Ir wat lossam.
Vaste ande kne.
Sie nigedachte der zvcht nie.
Vrouwelicher gange sie uir gaz.
Wie schire sie ober den hof gelovfin was.
zuo deme hêrren dietherîche.
Her in vinc sie vromichliche.
In allen den gebere.
Alser sie nie gesege.
dô wiste der helit wole san.
Warumme sie dar wider quam.
Herlint sprach zuo deme heren.
Ich moz iemer mere.
In bodescheffe gan.
Der schon is missegrife getân.
Sie sin der kuninginne.
gegeven durch dinin willin.
noch solde wir den einin hauen.
Des heiz dich mîn vrouwe manen.
Daz du ir den anderen schonch geven woldis.
unde sie geseges selbe.
Ob du undir dime kunne.
ie got geslechte gewinnis.
Ich datiz gerne sprach dietherich.
Wane die kamerere die meldin mich.
Niesie sprach herlint.
Mit vrouweden sie indeme houe sint.
Die ritare schiezen den schaft.
Dar is michil spilis kraft.
Ich wil hin uore gan.
Nû nim zvene dîner man.
unde heve dich vil drate.
Na mer zuo der kemenaten.
Mit deme grozen schalle.
Virmissin sie dîn alle.
ich gescheffe ein gestille.
von der kuninginne.
Herlint wolde dannen gan.
dô sprach der listiger man.
Nû beide des kamereris.
Ich ville na den schonch vragen.
Schire quam asprian.
Her sprach owi waz hanich der getân.
Die wege ich niht irlidin ne mac.
Du mowis mich allen disen tac.
Mit itenuwim mere.
Dan du ie getatis hêrre.
Ir was hie ein michel teil geslagen.
Die hân die knechte zuo tragin.
Ist ir dar ich iruallen.
Ich bringe der sie alle.
dô nam asprian.
Die anderen schonch lossam.
unde einin mantil vil got.
unde zvelif armboge rot.
unde gab den alden urowin.
dô gienc sie alsô tovgin.
Vil harte uroliche.
Von deme hêrren dietherîche.
unde sagit ovch zvaren.
ir urowen liebh mare.
Der megede wartin was grozlich.
Sich beriet der hêrre dietherich.
Mit berkere deme alden manne.
We ez mit geuoge mochte gan.
vil wole sprach der herzoge.
Andeme poderamus houe.
salich machen grozen schal.
Dar zv daz lut ubir al.
Sô ne wardit dîn niehein man.
Her heiz die riesen ûz gan.
Selve bedacter sin ros.
Sich hof der lut vffe dene hof.
dô vorte der alde iungelint.
Dusint ritar in den sint.
Widolt mit der stangen.
vor dar scrickande.
In allen den gebere
alser herriz ware.
Dâ vbir warf sich asprian.
Der was der riesen spileman.
Grimme zvelif klafter spranc.
Sô datin die anderin al intsamt.
Her greif einin vngeuogen stein.
Daz der merkere nechein.
Diederîche uirnam.
dô sie begunden umbe gan.
Indeme uenstere die iunge kuninginne stunt.
Schire quam der helit iunt.
Over hof gegangin.
Dâ wart her wole in vangen.
Mit zven ritarin erlich.
Dar gint die recke dietherich.
dô wart die kemenate vf getân.
Dar ingint de helit wolgetan.
Den hiez die iunge kuningin.
Selve wille cume sin.
unde sprach swes her dar gebete.
Daz sie daz gerne deten.
Na er beider êren.
Ich hân dich gerne hêrre.
Durch dine vromicheit gesen.
daz ne is durch anderis niht geschen.
Desse schon lossam.
Die saltu mir zien an.
vil gerne sprach dietherich.
Nû ies geruchit an mich.
Der hêrre zuo den uvten gesaz.
vil schone sin geberre was.
Vffe sin bein saze sie den uoz.
ez ne wart nie urowe baz geschot.
dô sprach der listiger man.
Nv sage mer vrouwe lossam.
Mere vffe die truwe dîn.
Alse du kristin wollis sin.
Nv hât dîn gebetin manic man.
Ob ez an dinin willin solde stan.
Wilich vnder in allen.
Der beste gevalle.
Daz sagit der sprach die urowe.
Vil ernistliche introwen.
Hêrre vffe die sele mîn.
Alsich getovfet bin.
Der vze allen lânden.
Die turin wigande.
zuo ein ander hieze gan.
Sô ne wart nie nichein man.
Der dîn gegnoz mochte sin.
Daz nemich ande truwe mîn.
Daz nie nichein moter gewan.
Ein barin alsô lossam.
Daz ez mit zvchtin dietherich.
Muge gesizin in eben dich.
Von du bistu der tuginde ein ûz genumen man.
Soldich aber die wele hân.
Sô nemich einen helit got unde balt.
Des botin quamin her in diz lânt.
unde ligin hie zvare.
in minis vater kerkenere.
Der ist geheizin rothere.
unde sizzet westert vber mere.
Ich wil ovch iemer magit gan.
Mer ne werde der helit lossam.
Alsiz diederich uir nam.
dô sprach die listege man.
Wiltu rothere minnen.
Den wil ich dir schire bringin.
ez nelevet niehein werlt man.
Der mer sô leve hette getân.
Des sal her noch geniezen.
Bit in die honede liezin.
Her bozte mer dicke mine nôt
Des lone im noch goth.
Wir nvzzen uroliche daz lânt.
unde leveten uroliche samt.
Her was mir ie genedich unde got.
Allen have mir nv virtriven der helit got.
In trwen sprach die iuncge kuningin.
Ich virstamich an der ride dîn.
Der ist rother alsô leib.
Her ne hât dich virtriwen niht.
Swannen du uerist helit balt.
Du bist ein bode her gesant.
Die sint des kuningis hulde lieb.
Nû ne virhel mich der rede niht.
Swaz mir hute wirt gesagit
Daz ist iemer wole virdagit.
Biz an den iungistin tac.
Der hêrre zuo der urowen sprach.
Nû lazich alle mine dinc.
An godes genade ande dîn.
Ia stent dine voze
in rotheris schoze.
Die urowe harte ir sricte.
Den uot sie vf zvchte.
unde sprach zuo dietherîche.
Harde boltliche.
Nû newart ich nee sô ungezogin.
mich hât mîn vber mot bedrogen.
Daz ez mine uoze.
satte in dine schoze.
Ande bistu rother sô her.
Sô nemachtu künec nimir mer.
Bezzer tugint gewinnen.
Der ûz genumnener dinge.
Hastu von meisterschaf list.
Sowilichis kunnis du aber bist.
mîn herze was hellende.
unde hette dich goth nû her gesendet.
Daz were mer in nentliche lieb.
Ich ne machis doch getrunwen niet.
Dunescheinis mir die warheit.
unde variz dan alder werlde liet.
Sô rumde ich sichirliche.
Mit samt der die rîche.
Sus istiz aber immir vngetan.
Doch nelebet niehein man.
Ob du der künec rother verist.
Alsus redite dô dietherich.
Sin gemote was harte listich.
Nv hân ich urunde mere.
Dan dîn armin hêrren.
indeme kerkenere.
Swa mich die gesehin.
Dar mochtis dich an enuirstan.
Daz ich der war gesagit hân.
In trowin sprach die kuningin.
Die ir werbich vmbe den uatir mîn.
Mit ettelicheme sinne.
Daz ich sie ûz gewinne.
Her ne gevet sie aber nicheinime man.
Her ne moche sie vffe den liph hân.
Daz her nichein intrinne.
Biz man sie abir wider bringe.
In den kerkenere.
Dar sie mit notin wâren.
Des antwarte dô dietherich.
Ich wil sie nemen vbir mich.
Vor constantine deme rîchen.
morgin sichirliche.
Sô sal her zuo houe gan.
Die urowe alsô lossam.
kuste den hêrren.
dô schiet her danne mit êren.
ûz uan der kemenatin.
zuo den her bergen drate.
Alsô daz berker gesach.
Wie schire der rinc zelazen was.
dô sagete der hêrre . dietherich.
Die mere alsô wunniclich.
Deme turlichen herzogen.
Des begundin sie beide got louem.
Die ivncvrouwe lac vber nacht.
We groz ire dance was.
Alsiz zuo deme tage quam.
Einin stab sie nam.
unde slovf in ein swaziz gewete.
Alse sie sich gewilot hette.
Einin palmen sie ober ir achslen nam.
Alse sie ûz deme lânde wolde gan.
unde hob sich wil drate
zuo iris vater kemenaten.
unde klofphete an daz turlin.
Vf dete dô constantin.
Alsô he die magit an gesach.
Wie listichliche sie zuo im sprach.
Nv gebvt mir hêrre uatir mîn.
Moter er svlt gesvnt sin.
Mir ist sô getrovmot.
Mer ne sende der waldindicger goth.
Sinin botin vnder dan.
Ich moz in abgrunde gan.
Mit levendigen liphe.
Des nist ne hein zwivil.
Is ne mac mich neman ir wenden.
Ich ne wille daz elelende
Buwin immir mere.
zuo troste minir sele.
Trurich sprach dô constantin.
Neina lieve tochter mîn.
Sage mer waz du willis.
ia wegich der dir helle.
Vater daz ist immir vngetan.
Mer newerden die botin lossam.
Die wil ich vazen unde baden.
Daz sie genade mozen hauen.
An ir arnim live.
etteliche wile.
Ich ne gerer niht wane drie tage.
Sô wirdin sie die widir aber.
zuo deme kerkenere.
Constantin der mere
Sprach dat her daz gerne dete.
Absie einir burgen hetten.
Der sie vffe den liph torste nemen.
unde sie im widir mochte geven.
Daz ir nichein intrunne.
dô sprach die magit iunge.
Ich bitis hute sô manich man.
Daz sie ettelicher moz bestan.
Des liph ist alsô tuginthaft.
Deme du sie mit êren geven macht.
dô sprach constantin.
Daz tonich gerne tohter mîn.
Der cit ez naote.
vil harde genote.
Daz constantin zuo tiske gienc.
Dietherich des niht neliez.
Her queme mit sinin mannen.
Vor den künec gegangen.
dô man daz wazer nam.
Die iun vrouwe lossam.
Ginc vor deme tiske umbe.
Heize weinnunde.
Ob sie iemanne sô leve hette getân.
Der die botin lossam.
Vffe den liph torste nemen.
Ir nechein torste sie des geweren.
Herzogin die richin.
Vir zigint ir geliche.
Biz sie zuo den reken quam.
Mit deme die rat was getân.
dô sprach die migit erlich.
Nv gedenke helit dietherich.
Aller dinir gote.
unde hilf mir ûz der note.
Nim die botin vffe daz levent.
Die liezzit der die künec geven.
Ir zagit sin minis vater man.
Sie ne turrin sie niht bestan.
Doch sal die edelecheit dîn.
Mit samt mir geteilit sin.
Daz ich der genieze.
Swe gerne du daz liezis.
Dich nelazzen dîn tuginthafter mot.
Du salt mich geweren helit got.
Gerne sprach dietherich.
Sin irs gerochit anne mich.
ez ne gat mich niht wene an den liph.
Doch werdich dîn burge schone wiph.
Die botin gab dô constantin.
Dietherîche vffe den liph sin.
Der hêrre sie dô ober nam.
dô volgetin im des kuningis man.
zuo deme kerkenere.
Dar sie mit notin wâren.
Die helenden haftin.
Lagin in unkreften.
unde leueden bermeliche.
Berker der rîche.
stunt unde wienote.
dô her den schal gehorte.
Den kerkenere man vf brach.
Dar in schein dô der tac.
Schire quam in daz liecht.
Des newarin sie gewone niecht.
Erwin was der erste man.
Der ûz deme kerkenere quam.
Alsen der vater an gesach.
Wie groz sin herceruwe was.
her karte sich hine umbe.
unde wrant sine hende.
Her ne torste nieht wienen.
unde ne stunt im nie sô leide.
Sint in sin moter getroch.
Erruin der helit got.
Was von deme liphe getân.
Alsô von rechte ein arin man.
Sie namin die zvvelf grauin.
ûz deme kerkenere.
unde iegelich sinen man
Die ritar alsô lossam.
Sie warin svarz unde sale.
Von grozen notin misse vare.
Lupolt der meister.
Ne mochte niht geliesten.
Wan ein bose schurcelin.
Daz want her vmme den liph sin.
dô was der weinige man.
Harte barliche getân.
zuo schundin unde zeswellit.
Dietherich der helit got.
Stunt trorich von leide.
unde ne wolde doch niht weinen.
unde die botin lossam.
Berker der alde man.
Ginc al vmbe.
Die haften schowende.
dô ne ruwen in nichein dîn.
Harter dan sine schonen kint
Dietherich der hêrre.
Heiz die botin heren.
Voren zuo den herbergen sin.
Wan lupolt unde erwin.
Die liez man eine gan.
Daz her ne plaf nehein man.
dô sprach erwin der mere.
Lupolt trvt hêrre.
Siedu einin grawin man.
Mit deme schonin barte stan.
Der mich schowete.
Wunderen note
Her karte sich vmbe.
unde wrant sine hande.
Her ne torste niht weinen.
unde ne stunt im doch nie sô leide.
Waz ob got der gote.
Durch sine otmote.
Ein groz zeichin wil began.
Daz wir kumin hinnen.
Daz is war brodir mîn.
Her mach wole vnse uatir sin.
dô lachetin sie beide.
Von vrouweden unde leide.
Die ellenden geste.
Warin hanfeste.
Biz an den anderen dath.
Die iunwrowe êren vater bat.
Daz her sie lieze dare gan.
Sie wolden selve dienan.
Orlof er der künec gaf.
We schire sie over hof getrach.
zuo deme hêrren dietherîche.
dô hiez man al geliche.
Die vremedin ritar ûz gan.
Dar nebeleib nichein man.
Wan der verch mage.
Die vber mere was gewarin.
Den botin alsô lossam.
Den legete man got gewant an.
unde vazede sie vlizicliche.
Daz quam von dietherîche.
Der tis wart gerichtot.
Berker der helt got.
Was trochtsaze.
Die wile sine kint azin.
Alse die hêrren gesazen.
ir leides ein teil virgazzen.
dô nam die reke dietherich.
Eine harfin die was erlich.
unde scleich hinder den vmme hân.
Wie schire ein leich dar ûz klânc.
Swilich ir begunde trinkin.
Deme begundiz nidir sinkin.
Daz eriz vffe den tiske goz.
Swilichir abir sneit daz brot.
Deme int viel daz mezses durch nôt.
Sie wurdin von troste wizzelos.
Wie manich sin troren vir los.
Sie sazin alle und hortin.
War daz spil hinen karte.
Lude der eine leich klânc.
Luppolt ober den tisch spranch.
unde der graue erwin.
Sie heizin in wille kume sin.
Den rîchen harfere.
unde kustin in zwaren.
Wie rechte die urowe dô sach.
Daz her der künec rother was.
Alse die ivnurowe hinin widir quam.
dô liez man die botin ûz gan.
Allenthalben in die stat.
Daz ir neman ne plach.
dô merketen ez des kuningis man.
unde sagetin ez ir hêrren san.
Nû ne rochit sprach constantin.
Ich bevalch sie eme vffe daz leven sin.
Her pleget sô goter sinne.
Ir ne mach im nichein intrinne.
Der kerkenere wart gerovmot.
Alse die ivnurowe . gebot.
dô drie tage ir gegengin.
Die botin sie aber viengen.
unde legetin sie zvaren.
Widir in den kerkenere.
Michil bette wate.
Vunde ander got gerate.
Wart in uirholene dar ingetragin.
dô mosten sie genade haven.
Similen unde wiz brot
Des was den heliden vil nôt.
Die iunvrouwe heiz enin man.
zuo dietherichis herbergen gan.
Der grob ein hol zuo berge.
Von deme kerkenere.
Swar sie woldin hinnin keren.
dô lagin die haftin.
in sanftin vncreftin.
Die botin lagen dar alle
zvencih tage vulle.
unde haveten grozen wirtschaf.
Sie wunnin andeme live kraft
dô hob sich vnder deme himele.
Von zvein unde sibincik kuningin.
Von babilone.
zuo constantino deme kuninge.
Die aller groziste herwart.
Die ie gerin gewart.
ymelot gerte sin zuo man.
Her was ein heidin ureisam.
Im ne mochte niht widir stan.
Her wolde die rîche alle hân.
Bedwungin mit grozir gewalt.
Vber al vncristin lânt.
Sô neuirsaz nei man sin gebot.
Her wolde selve wesen got.
Simelin heiez sin wib.
Her wirlos zuo ierusalem sint den liph.
dô quamen ilinde man.
Vor deme volke gevarin.
zuo constantinopole.
Der wil meren burge.
unde sagete deme kuninge mere
Wie nôt im were
Ob her sich mochte ir weren.
In sochte ein kreftigiz here.
Alsus redede dô constantin.
Wer mochte sô rîche sin.
Der mich torste bestan.
dô sprach der gahinder man.
dîn groze overmot.
Der nis zuo nihte got.
Introwen sie havent genendot.
ez is der hêrre ymelot.
Von woster babilonie.
zvene unde sibinicik kuninge.
Die sochen daz lânt dîn.
Ich sach die uorreise sin.
Sô manich celt vf geslagen.
Sie mvgin wole cencik dusint haven.
Deme kuninge wurdin svare.
Die starken numere.
Dietherich der helit got.
Der torste wole sinin mot.
Her sprach halt dich wole constantin.
unde gib mer vffe den liph mîn.
Die elenden hastin.
ûz den vncreftin.
Hetten sie ros unde gewant.
Vndir in is manich helit balt.
Dar zuo besende dine man.
Wer sulen ingegin in varen.
Nv lone dir got sprach constantin.
Ich bevalh den kemerere mîn.
Beide ros unde gewant.
Daz sie brachtin in diz lânt.
ez wirt in allez widir gegeven.
Nv du turlicher degin.
Mit mir wenigin man.
Inderre note wilt bestan.
Constantin gienc drate.
na dietherichis rate.
unde sante wide indaz lânt.
dô quam vil manich helt balt.
zuo constantinopole.
Der vil meren burge.
innirthalp drin tagen.
dô mochter uvnfcik dusint hauen.
dô giengin ilânde.
Die tvrin wigande.
unde namen die zvelf grauin.
ûz deme kerkenere.
unde iegelich sinen man.
Wie schire ez allez widir quam.
Daz sie bractin in daz lânt.
Dietherich der helit balt.
Die nam sie zuo sîner schare.
dô warin sie dar herliche gare.
Vffe rossen sne blânken.
dô was deme helede wal zuo danche.
Den heleden vil ivngin.
giengen die ros in sprungin.
dô brachte dietherichis uane.
Zvencik dusint lossam.
In breither blickin vber lânt.
Manegin gotin wigant.
Vorte der künec constatin.
Ingegin die viande sin.
Sie ritin wol sibin nacht.
in gegin der heris kraft.
Die zvene unde sibinzich kuninge.
Von wostin babilonie.
Die ligetin sich alsô nahe.
Daz sie den rovh gesagen.
Von den herbergen.
dô hoben sich die sorgin.
dô gaf in dietherich den trost.
Her herbergete dô aller vurderost.
Mit den sinin heleden
inzusken den menigin.
Schire viel dô die nacht an.
Dar beualen constantinis man.
Einin anderen die kint unde uviph.
Ir nichein troste sich anden liph.
Dietherich unde sine man.
Begunden runinde gan.
unde rietin an die heidenschaf.
Die dar lach mit heris kraft.
Wilich êre in daz were.
Ob sie den künec meren.
Âne constantinis schadin.
Gewahen mochtin odir slân.
Introwin sprach widolt.
kume wir indaz volk.
Sie sin vn kristine diet.
Ich ne werdin borsenfte niet.
Des svlin sie vil gewis sin.
unde lazent man mi de hende mîn.
ez mozen an den liph gan.
dô vaffende sich asprian.
unde zvelf ritar lossam.
Slûfen iner wicgewant.
In was zuo deme storme harte lieb.
Dâ schein ein halsperg liecht.
Die troch der helit asprian.
ez ne levet nichein sô kone man.
Der im widir stieze.
Daz her genesin lieze.
Vnder der heidinschefte.
Sie hoben sich mit krefte.
Der herzoge von meran.
Heiz dietherichis man
vlizeliche wachen.
Wnde grozen schal machin.
Her sprach mîn hêrre mit den sinin.
wil zuo constantine.
Der hât na im gesendot.
dô was wil manic helit got.
Wol gewasint an den wich.
ez ne wiste niemannis liph.
Wan die uerch mage.
Die over mere wâren gewaren.
Dietherich ginc zuo den rossen sin.
dô luchte ein brunie guldin.
Andaz mark lossam.
Die trok der zvringiste man.
Der von adame.
zuo der werlde ie bequeme.
unde eine stangin vriessam.
Dâ ne mochte niht vor bestan.
Die trosten dietherîche volc.
Daz was der helit widolt.
Luppolt der getruwe man.
Sprach zuo den riesen al.
Vsen den halspergin liecht.
Nv ne kumit ûz der dicke niet.
Daz sie icht zuo verre schinin.
Dietherich mit den sinin.
Der reit vmme die heidenschaft.
Die lac mit heris kraf.
unde begende uragen
War sin hêrre ware.
Her hette sich vir sumot
Her brachtime manegin helit got.
dô zeiginte man zuo manne.
Vnzer zuo ymelote quam.
In ein zeilt lossam.
Daz swert zvchte asprian.
unde hiez in vil stille stan.
Ob her den liph wolde hân.
Der künec dô niht ne sprach.
Alse die stangin an gesach.
Die duchtin arde ureissam.
Gewangin was der rike man.
Dietherich unde sine man.
begundin deginliche gan.
Vnder eine dicke schare.
Dar valtin sie daz hêrre gare.
Widolt gab die stangin.
ûz den handin.
Swaz her der heiden âne quam.
Die sclovc her alse en donir san.
Swaz er zuo der dicke quam.
Dar sclovc her vffe den man.
Daz sie al ze scrietin.
Alsô ein stop daz dâ hine weite.
Die zvelf riesen ureissam.
Die sclogin . manichen man.
Die heidin vlun durch nôt
Sie iagete der grimme toch.
Widolt wart gewangin.
Gebundin an die lânin.
Dietherich der hêrre.
vor zuo den herbergin.
In allen den geberen.
Aliz im niht geschen were.
Dietherich heiz sine man.
zuo den herbergen gan.
Swaz schalles sie uermemen.
Daz sie icht zuo den rossen quamen.
dô rief der wachtere.
Obir daz here mere.
Wol vf hêrre constantin.
Ich hore die wiande dîn.
Mit grozeme schalle.
Ich wene sie here wollen.
We sere sie irquamen.
dô sie die vlvcht uir namen.
Von den heidenschefte.
Die dar lagin mit hêrres krefte.
Constantin wart gewafenot.
unde vil manich helit got.
dô sprachin sumiliche.
Nv siet zuo dietherîche.
Her ligit dar alse ein bose zage.
Swe her unsich here gewisit hevet.
Von den untruwin sin.
Sit ir virratin hêrre constantin.
Constantin dô rande
alsime daz mak irhancte.
Vor ein gecelt erlich.
Vol vf her dietherich.
Die heidin willin uns bestan.
Hie nachet der toth manic manne.
Lute rief ymelot.
hêrre ir spotit âne nôt.
Hinacht zuo mittir nacht.
dô ich in mineme bete lac.
dô quam ein ureislicher man.
unde trovk mich vnder sinen arme dan.
Mir sin die mine gar ir slagin.
Sie ne mugin dir niht geschadin.
Alse daz constantin uirnam.
dô kerte her uroliche dan.
unde sagite sinen mannen.
ymelot is gevangin.
Daz hât dietherich getân.
Nv mozin sie lasterliche stan.
Die den hêrren âne nôt.
zuo vere habin geualscot.
Mit grozeme unrechte.
dô gincgin got knechte.
zuo deme hêrren dietherîche.
unde danketin im grozliche.
Daz mark uirleiz constantin.
zuo uordist her indaz gecelt ginc.
Die hande nam her vor sich.
Her sprach got lone der hêrre dietherich.
Daz du mit dinin manim.
Den künec hast gewangin.
Eia turlicher degin.
Wilich êre dir ist geschem.
Hettich nû sigen in gvt.
Des dir immir wude nôt.
Daz sal der wesen vndirtan.
Ir aller sorge was ir gan.
Der tac begunde vfgan.
dô salite manic man.
Dietherich der wigant.
Nam ymelotin bî der hant.
unde uortine vor constantine
Her bevlachin im unde sinin.
dô sprach der listiger man.
Wir soldin einin botin hân.
Der den urowen sagete.
Waz wir gevromit hebetin.
In trowen sprach constantin.
Der bote saltu selve sin.
Durch mîner tochter willen.
unde sage der kuninginne.
unde den urowin allin samt.
Wie rietin indaz lânt.
Vil harte uroliche
dîn volc svmelichiz.
Laz mit mir hei bestan.
dô sprach der listige man.
Daz her gerne dete.
Des in der künec bete.
Dietherich ginc dannen.
Mit sinin heimlichen mannin.
unde sante daz uolc zuo des kuningis vanin.
Her bat sie grozen danc haven.
zuo im nan her sine man.
Swaz ir ober mere quam.
Den kunin her sagete.
wes her willin habete.
Die turin wigande
hvgitin dô zuo lânde.
Dannin vor dô dietherich.
Ein ceichin daz was herlich.
Brachter zuo constantinopole.
Der vil meren burge.
Mit den sinin mannin.
Her sprach were int runnin.
dô ueinte de urowe kuningin.
Iarya wa is constantin.
unde die wigande.
ûz von manegeme lânde.
Dietherich lieber hêrre.
Gesewir sie immir mere.
Nein ir daz weiz got.
Sie hât geslagin ymelot.
unde ritit dâ here mit heris kraft.
Her uvil ze vorin die stat.
Ich ne truwe mich niht ir weren.
Nû moz ich uliezin ober mere.
Beide wib unde kint.
Wa sie inder burgit sint.
Sie kiesint alle den tôt.
Sie ir slet der künec ymelot.
dô nam daz constantinis wib.
Ir tochter die was herlich.
unde batin dietherîche.
Beide grozliche.
Daz her in hulfe ûz de heidinschefte.
Die dar quamen mit herescrefte.
dô heiz der listige man.
Die celder alsô lossam.
Der kuninginne dar cehen.
unde uorte sie zuo den kielen.
Dar mugit ir gelovbin.
Von manegir schonir urowen.
Weinim unde hantslagin.
Sie ne mochtin niht gedagin.
Her zoch ein michil manegincraft.
Na dietherîche ûz der stat.
Sie woldin alle vffe den mere.
Vor ymelote den liph generen.
dô troste sie der karge man.
Her hetiz durch eine list getân.
Dietherich heiz sine man.
vil drate in kel gan.
Asprian der helit got.
Den kamerschaz man dar introch.
Sie gehetin alle vffe daz mere.
dô heiz der künec rother.
Die moter an deme stade stan.
Die tochter in den kiel gan.
Ir uveinin was grozlich.
Sie sprach owi hêrre diederich.
Weme wiltu tuginthaftir man.
Vnsich armen wiph lân.
Sus sprach die gote kuningin.
Nû nim mich in den kiel dîn.
zuo mîner tochter lossam.
dô sprach die listige man.
Vrouwe ir solit iuch wol gehauin.
Constantin nis niht geslagin.
ymelote hân wir gewangin.
ez ist constantine wol irgangin.
He ridit here zuo lânde
Mit lieuen merande.
her komit ouir dri thage.
Ir mogit eme werliche sagin.
Sin tochter si mit rothere.
Gevaren westene ouer mere.
Nû gebut mir urowe herlich.
Ione heizich niwit dietherich.
Uvvol mich sprach die kuningin.
Daz ich ie gewan den lif mîn.
Nû laze dich got der gode.
Durch sine otmode.
die mine tochter lossam.
lânge mit genachin hân.
Daz ist war turlicher degen.
Sie were de sanister gegeuin.
Dan du si hast gewinnin.
Inde stundiz an minin willin.
Swie constantin nû den lif.
Quelede umbe daz schone wif.
Daz ist mir daz minist.
Nû du rother bist.
Nû vare trulicher degin.
Sante gilege moze dîn plegin.
dô sprach daz schone megitin.
Gehauet iuch wole moder mîn.
Die urowen alsô lossam.
Gingin lachende danen.
ûf den constantinis sal.
unde gunden rothere wol.
Daz in got gesande.
Mit êren . heim zuo lânde.
Alse rother ouer mere quan
dô wart die urowe lossam.
Swanger einis kindis.
Einis seligin barnis.
dô was emeger dot.
Die lânt alle uerstorot.
Van ses margrauin.
Die woldin hademaren.
zuo eime koninge hân genomin unn gelouet.
De was ein rîche herzoge.
Geboren von diezen.
Die rother gehiezen.
Trowen biz he queme.
Die werthin die krone.
Deme rîchen eruelosan man.
Vnze lofhart daz swert genan.
Aenim schonim ringe.
Der was uan thendelinge.
Des koningis amelgeres sune.
Izne quam van eineme sinin kunne.
Alsô manich ture wigant.
Beide liude unde lânt.
Bie beherte der ture man.
Biz rother wider quam.
In stride lagen die lânt.
Rother der wigant.
liez die wech mudin.
Luzel geruwent.
He moste durch gerithe uaren.
He heiz die urowen bewaren.
Luppolden den getruwen man.
Die andre ritare lossam.
zuo den rossin wâren si gereih.
dô reit dar manich got knech.
Bit rothere ingegin berne.
unde strîchen durch die berge.
Die riesen hetten grozen nôt.
Sie liefen alle gewaffenot.
Die riese wolframmen erwant.
dô wister ouer lânt.
Eine vil breide menie.
Rothere zuo geginne.
Her infienc in mit êren.
Alsô uan rechte ein man sinen hêrren.
Sich hof der lut ouer den doz.
Dar wart der scal harde groz.
Dar der here constantin.
Reit vf den hof sin.
zuo constantinopolin in der stat
Der koninc hasteliche sprach.
Wa sin thocter were.
Daz he sie niht insege.
Des antwarde die koningin.
Gealt dich wale constantin.
Geinir ritar erlich.
Der dâ nante dietherich.
Daz was der koninc rohter.
unde hât geuort ouer mere.
Mine tochter unde dîn.
Wie mochte si baz bestadet sin.
Si vil der listige man.
zuo eineme wete hân.
Biz im wirt gelonit.
Des he der hât gedienit.
Her hât uns recte getân.
Wir hetten wonderlichen wan.
Wat reken mochte dar sô rîche sin.
Ir sit gewarnet constantin.
kome v iemer mer gein uetriven man.
Dâ solit ir iuch baz vor warnan.
Constantinis gemode.
Sich uerwandelode.
her begunde sere weinim.
Inde quelite sich von leide.
He sprach owi urov koningin.
Nû rowet mich die thoter mîn.
Die der künec rother.
hât geuort ouir mere.
Nû ist ez mich durch bestan.
Vaz sô her gaf gehenin man.
Her uiel von leyde in unmath.
dô zovch der burgere kraff.
ûz der stat mere.
Ire rofin was mere groz.
We ual des ymelot genoz.
Der sin solde plegin.
Der zouch durch wnder after wege.
unde uvolde gerne hân gesien.
Waz dâ were gescien.
ymelot mit listin.
Begunde den lif vristin.
dô constantin dar nider lach.
Imelot huf sich uze der stati.
In eime sciffe he intran.
Inde vor bit coufmannin dan.
zuo der wosten babilonie.
Danne sich manege coninge.
von im begeginde groz herzeleit.
Des gewonnin ovch die reckin michel arbeit.
Alse constantin zuo im seluin bequam.
dô rief man wider man.
Dee aldin unde die ivngin.
Imelot ist intronin.
Iaria sprach constantin.
Nû nemit scaz vrouwe koningin.
unde geuit den wigandin
unde uromit sie heim zuo lânde.
Of he mich hie na beste.
Daz mir des uolkis ich zege.
Si was des goldis milde.
Si legedit ûf die scilde.
Vorsten den rîchen.
Gaf si riclichen.
unde lonede den godin knechthin.
Alse man noch uan recthin.
Plegit grozzer êren
zuo lânde riden die heren.
dô die grozze menie.
Gerumde deme koninge.
dô sprac ein spileman.
Hêrre du salt dich wol gehan.
Lonis du mir constantin.
Ich brenge dir die tochter dîn.
Wir mozin auer einin kiel hauin.
Die maneger hande wondir trage.
Golt unde steine.
Wazzer perlin kleine.
Scarlachin un pellen.
Sver dâ coufen wolle.
Daz wir des gode stade hân.
Seszith ritare lossam.
Die solin der inne uerholne sin.
Die ivncurowe constantin.
Bedrugit die selzene want.
Dat sie lihte in den kiel gan.
unde schovet mîn kram gewant.
Sô uore wir si indaz dîn lânt.
Nû sprich waz du mir biedis.
unde behaget mir die mede.
Ich seze in urteil den lif.
Ich nebrenge der rotheres wif.
Genadhe here sprach constantin.
Ich wise dich ûf den scaz mîn.
Des nim dir trut geselle.
Swe uile du willis.
Mir ist zuo der uerde lief.
Ich ne uersume dich minis dankis nich.
Der sigel zuo deme kele.
Wart gereit schire.
Dar in trovh man golt rot.
Alse der koninc gebot.
Nuschen un boge unde harbant.
Selzene kram gewant.
Daz sante constantin.
Mit rade na der thother sin.
Daz got begunde man . zuo tragin.
Scire wart der kiel geladhin.
Veren unde spileman.
Huven sich alle dar an.
Intgigin bare sciften over mere.
dô was der koninc rohtere.
Hine zuo riflânde.
Mit sinin uianden.
Dar rigte der gode keyser.
Widewin unde weisin.
dô die leide kriechin.
ze bare zuo stiezin.
ûz gienc der spileman
unde truch der kiselinge an.
Vere die he an mê stade uant.
Listich was der ualânt.
Nû siet war zuo he se wolde.
Oder we si coufen solde.
Des morgins als ez dagede.
Der spileman hauede.
Behangen sine krame.
Mit gewete selzene.
dô giengin die burgere.
ûz der stat ze bare.
Si ueilsceden golt unde pellin.
Wie biedet ir dat geselle.
Dane was ne chein sô ture dinc.
Her ne geuit unbe einin penninc.
dô duchte die burgare.
Daz he ein tore ware.
Si couften sin gewete.
Suat he gotes hette.
Einer die ciselinge gesach.
Her sprach geselle war zuo wollir ir daz.
dô boit he einin ander stunt.
Nit wan umbe dusint punt.
Des allir bestin goldis.
Des die urowen tragen woldin.
dô sprach der burgare.
Dat ez sin spot were.
Ir lieget deme duvele an daz bein.
Diz dunkit mich ein bose uelt stein.
Entrowen sprach die spileman.
Ir hauent im unrecthe getân.
Ir uelschedin âne nôt.
He ist ze manegin dingin guot.
Neme in ein koningin andie hant.
Her lugte ouir al dich lânt.
Neman ersturue.
ê he begrauen wrde.
Man solden dar mide bestrichin.
Sô leueder sicherliche.
Niemam inis halz noch krump.
he ne wrde sciere gesunt.
Gerorde in die koningin.
Mit deme goden steine mîn.
si soldiz auer in disme sciffe don.
Ouer ir nis chein urowe dar zuo.
Hette wir einin krumbin man.
Inde wolde die koningin dar in gan.
In ne si ir dan nuwit war.
Dat ich v gesagit hân.
Sô heizit mich van.
Unde up ein boum hân.
dô sprach ein ritare.
De geweldich was ze bare.
Ich hân zuei wenige kindelin.
Die ein iar gelegin sin.
Die wir ie mostin tragin.
Ich willit minir urowen sagin
Wat of si durch ire gode.
Gebozet der seluer node.
Gehilfet in der dîn stein.
Daz sie geint wider heim.
Ich geue der gotes sulige kraft.
Swaz du is geuoren macht.
Liegich sprach der spileman.
Heizit mir mîn houet aue scaln.
Mir ist der lif sô lief.
Ich ne geue dir sô niet.
Sine uronde he dô nam.
Seszen . coufman.
unde gienc vor die vrouwen stan.
dô infienc in die rîche.
Harde gunsteliche.
In allen den gebere.
Alser ein hêrre were.
dô bat her die kuninginne.
Durch sancte petres willen.
Dat si ûf hulfe zven hasten
Von grozen uncreften.
Daz sin urowe mine kint.
Die lânge krump gelegin sint.
Hie steit ein bî deme stade.
Dar sal ich si up heizin tragin.
Dar liget gesteine dat ist got.
unde bozit manegen sîner nôt.
Nemet ir einin urowe an die hant.
He lugthet ouer alle die lânt.
Svilich man ersteruit.
Er he begrauin werde.
Woldet ir in dar mide bestrichin.
He leuede san urolichen.
Neman nis halz noch krump.
He newerde zuo hant gesunt.
Alse uns gener gesaegethat.
De si hât here brach.
Her sprichit in si ir niuvit war.
Daz ich v gesagit hân.
Daz ir in hezze van.
unde ûf einin bovm hân.
Versohez urowe durch got.
Is wirt v wol gelonot.
unde trostet inine arme kint
Die nû lânge gelegin hân.
Vvandich weinger man.
Si en dâ michel leit hân.
Nv du mich sprach die koningin.
Biddis durch unsin . tregtin.
Ich ne wille dir nit uersagen.
Nû heiz die kint zuo deme sciffe tragin.
Luppolt was ûz gegan.
Zvenzich ritar lossam.
Volgenden der urowen zuo deme kiele.
Dar quamen sie siechen scire.
Den su dar got solde sin.
In den kiel trat die koningin.
Wol ûf sprach der spileman.
zuo den kriechen wille uir varen.
Siet war daz wif stat.
Die uns here gemovt hât.
dô sprungin uile scire.
Die kriechen zuo deme kiele.
Die krumben wurochen sie an daz stat.
Geneme wart der hant slach.
Die der urowen soldin plegen.
Die uordin die kriechen after wege.
Nû siet zuo deme ualândas man.
Wie he dat wif gewan.
Die kriechen huven sich dan.
Die urowe uragede den spileman.
Wie in dare sante.
zuo deme seluin lânde.
Daz dede mîn hêrre constantin.
Der lieue uater dîn.
Sante uns ouir mere.
Owi koninc rothere.
Sprach daz wenige wif.
Wie du nû dînen lif.
Beginnis quelin . umbe mich.
Sô duon ich minin umbe dich.
Die urowe gehatin sich ouele.
zuo constantinopile.
Vorde sie die spileman.
Wie scire numere quam.
Den vorsten were gelungin.
Aldin unde iwvgin.
Heizin sie willekomin sin.
In den kiel trat constantin.
unde nam die thoter bî der hant.
unde sie vf daz lânt.
He halste sie unde custe.
Wie wol in des geluste.
Die moder weinende genc.
Ir thoter sie ungerne infienc.
Swaz die moder redde.
Die tocher ez alliz dolete.
Constantine was wil lief.
Her inhatte ûf ire sprechin nit.
he liez si svigin unde dagin.
Biz si is guoh mothe hauin.
dô er scal daz numare.
Ouir al die stat zuo bare.
Daz die urowe was uerloren.
Si uorten rotcheres zorn.
Beide wif unde man.
Sie woldin alle in uech gan.
dô quam der helit luppolt.
unde torste daz trorige uolc.
He bat sie dar beliven.
Des inwere negein zuivel.
he ne gewonne die hulde.
Daz rocther die sculde
An ir ne geime reche.
Oder igtes leides spreche.
dô uielen alge liche.
Die burgere alsô rîche.
zuo den vozen luppolde.
sie sprachen svaz he wolde.
Des volgeden sie ûf sinen trost.
Ir sorgen wâren uile groz.
dô sprach der hêrre uile got.
Goth helfe uns uzer nôt.
Minis hêrren truwe is sô uile.
Wir genesen wol of ez goth vil.
Von deme thage ouer siven nagt.
dô quam mit grozer heres kraft.
Rocther der hêrre.
unde uant leide mere.
Luppolt der getruwe man.
Der gienc vor den hêrren alle stan.
unde sprach zuo deme koninge herlich.
Ich hân mich hêrre wider dich.
Ouele behalden rohtere.
Dim wif ist wider ouer mere.
Daz hauet constantinis man.
Mit grozen listen getân.
Nû vortich hêrre dînen zorn.
Daz mer der lif si uer lon.
Hie steit mîn broder erwin.
He lach durch den willin dîn.
zuo kriechen vil manegen tac.
Daz he die sunne nie gesach.
Mothe wir sin geniezen.
Daz ir genesen liezin.
Eine vil unsculdige diet.
Die ne hât dir gelhan nich.
Ich nam die burgare.
Die woldin uzer bare.
Alle iren wech gan.
Vf minin trost sin sie hie bestan.
Ich bin eine sculdich wider dich.
Du salt richtin ouer mich.
Daz ist billich unde recth.
Waz bedorfte ein got kenc.
rîchetumes mere.
Behelde he truwe unn êre.
Nû ich des nine hân getân.
Nû laz ir mir anden lif gan.
Nv uernemet wie rocther sprach
Deme daz he zeleit gescah.
Vor den hêrren allin sammt.
Nam he luppolde mit der hant.
unde custe en vor den munt sin.
Gehaue dich wole neue mîn.
Var umbe quelis du den lif.
ez leuet sô manich schone wif.
Is uns auer sichein guot.
Vor der vrouwen geordinot.
Daz mach ze iungest wal ir gan.
Svich dugenhafter man.
Vorchtes du mînen zorn.
Sô were dîn dienest ouele uerlorn.
Daz du mit dicke hast getân.
Ia lege du helt lossam
zuo kriechen drithe half iar.
dînes liues harte ungeuar.
unde manich ritar erlich.
Gezornit ich immir widir dich.
Sô dadich alse iudas.
Der sich seluin uir lois.
Du salt den burgeren sagin.
Daz sie sich alle wal gehauen.
Dar horde manich got knet.
Rotheres lânt rech.
und wie sin zorn was getân.
Der herzoge von meran.
Gienc gezogenliche.
Vor den koninc rîche.
unde lachede vor lieue.
Nû lace mich got uirdienen.
Daz du luppolde hast getân.
hude hât dîn truwe
an mir armin man.
Die aldin zvcht genuwet.
Der dîn uatir plegete.
Die wile daz he leuete.
unde ware mîn lif zvare.
Alsô vor uonfcich iaren.
Sô uerdienich dise êre.
Unde ediche mere.
Nû ne mach des leider niwet sin.
Nû hât der koninc constantin.
Ethelicheme gemachet mov.
Dar gedenket iungelinge zuo.
Die hie intgegen wart stan.
Daz ist des ualândes man.
Ich gemeze rother.
Vir solin mit kreften ouer mere.
Mir nist der bart nie sô gra.
Daz ich hie heime besta.
War sint nû sprach asprian.
mînes hêrren rotheres man.
Den he hie sin got gafe.
unde den kreftigen scaz.
Nû bedarf her an der node.
dô drungin helede gote.
Vaste zuo deme ringe.
Unde herven manich lânt recth.
Dar louete manich got kienc.
Rothere deme rîchen.
Harde urvmeliche.
Quemez im an die nôt.
Sie rieden mit im an den dot.
Lude rief widolt.
Hie ist ein herlicher uolc.
lânt unde mage.
Sezzent sie an die wage.
Durch dînen villin rohtere.
Wir solin dir helpin ouir mere.
Sver dir icht dienet.
Deme wir wal gelonet.
uns hauint constantines man.
Ein groz herzeleit getân.
Genuzzen si des daz were mer zorn.
Sô hettich och einin michelen . louf uerlorn.
dô sprach der helit wolfrat.
Nû ez widolt gelouet hât.
Daz wir deme koninge rothere.
Solin helfen ouer mere.
Ich uore vzer mine lânde.
Der turen wigande.
Eine michele scare.
Zvelif dusent ritare walle gare.
Luppolde zvaren.
Wilich sin here wâren.
Der hêrre ist mîn konlinc.
ez ist ein kristenlich dinc.
Daz beide brotere unde neuen.
Bit ein ander rechte leuin.
Sver den uront durch sin eines rat.
Verlazet sô ez im an die nôt gat.
Gesviche he deme lânt man.
He hette michel baz getân.
Berker der rîche.
Der tede uromeliche.
dô mîn uatir was uertriuen.
He gewan im sin lânt . wider.
He ersluch elue wine.
Einen herzogen uan rine.
Der was ein ureisclicher man.
Her hatte uns michil leith getân.
Von den sculdin sin.
Luppolt trut neue mim.
Sô wil ich iemer dir bistan.
Die wile ich daz leuin hân.
Sus uermaz sich indeme ringe.
Daz here von tengelinge.
War sin mine mage unde man.
Wir sulin sicherliche uaren.
In daz constantinis lânt.
Sprach luppolt der helet balt.
Nû nim neue wolfrat.
Alser gelouet hât.
Ridet heim ze lânde.
Na den wigande
Sô vor ich helede iunge.
zuo der samenunge.
ûz der stat zuo meylân.
Die ich von rothere hân.
Zvenzich dusint manne.
Mit snewizen bronien.
Des si ein tac gesprochin.
Van hute ober zvelf wochin.
Her zuo bare ûf den sant.
Daz gelouete manich wigant.
Vor rothere deme rîchen.
Harde uromeliche.
dô sprach der herzoge von meran.
Zvenzich dusint lufsam.
Der salt du watin rothere.
Von mir ze uolleist ouer merre.
Ich geloue dir an die truwe mîn.
Wider uert mir constantin.
Deme wert lichte ein suerdis slach.
Daz he gedenken nine mach.
Of im die tohter ie wurde lief.
Steruich ê dan des inmach ich dan niht.
Daz in wize mir ne gein man.
Wande he hât mir michel leit getân.
Mich dujngit noch die alde noth.
Daz he luppoltde sô hât gemarterot.
Die hêrren lagen ouer nacht.
ze bare inder stat.
Des morgenis rumpten si den sant.
dô strîchen uorsten ober lânt.
Luppolt gegen meylân.
Berker ze meran.
dô reit ein helit iunge.
Gegen tengenlingen.
Daz was der helit wolfrat.
Als uns daz buch gezalt hât.
Mit wie getanen erin.
Sie rothere deme herrin.
Gewunnin die vil goten.
Pipinchis mvder.
Van deme uns karl sit bequam.
unde eine magit lossam.
Die gode sanctae gerdrut
Dar zuo niuele hât sie hus.
unde hilfit den ellenden.
Gerne vze den sunden.
Von du nis daz liet.
Von lugenen gedithet niet.
Der zich ir nahen began.
Sich uazzede manich man.
In die grozen hereuart
die rother gelouet hât.
dô streich ein alder wigant.
Wol gewazit ouer lânt.
Indie stat ze bare.
unde sagete lieue mere.
Daz queme manich here man.
He reit ein ros louesam.
unde uorde indeme scilde sin.
Eine bukelen guldin.
Der scilt was alsô getân.
Daz he alse ein uur bran.
Von deme ouer glaste.
He troch eine brunien uaste.
Vf den gurtel ginc im der bart.
Ne chein here newart.
bî den ziden alsô lofsam.
Alse der here uan meran.
Rother der rîche.
Entfienc in uromeliche.
Alsô tede asprian.
unde widolt der kone man.
He sprach eia koninc edele.
Nû ne halt dich niht ouele.
unde gif mir daz boden brot.
Dir komit manich helet got
Nim die burgare.
Inde rit ûz ze bare.
Vf den sant lofsam.
Du gesist edelichen man.
ê dise dach ende.
Ich bin uore gesendit.
Daz ich der hêrre sal gagin.
Vie groze mancraft si hauen.
Rother unde asprian.
unde widolt der kone man.
Die namen die burgare.
Unde rieden ûz ze bare.
ûf einin sant lofsam.
unde wartin allinthaluin dan.
dô sagen si under luften.
Volc bit grozer kresten.
Riden wol gewafenot.
Dar brachte manegen helet guot.
Luppolt der getrue man.
unde uorde einin herlichen vanen.
Alsin der wint hette uerwandelot.
Sô luthe dar âne daz golt rot.
In allin den gebaerin.
Alsiz himelbliche werin.
dô sprachin die burgare.
Vzer der stat ze bare.
Genedenlicher trethin.
Wer mach geniz uolc sin.
bî deme uanen wol getân.
dô sprach der herzoge von meran.
Rother lieue hêrre mîn.
Daz sin die nôt stadele dîn.
Ieniz zeichen lossam.
Vorit luppolt der getrue man.
Der uerdienet hude sine grascaft.
Daz du ir im wole gunnen macht.
ez ist harde we under sniden.
Dar rident zvenzich dusint mide.
Alsô getaner hereman.
Daz dar nuvet mach vore bestant.
Die uorich unde mine kint.
Durch dînen willin in den sint.
dô luf ten in strite ouer lânt.
Smaracten unde iachant.
Neuen der luppoldis scare.
Deme einin uanen sne uare.
Deme uolgedin iungelinge.
Die uorde uan tengenlinge.
Wolfrat der iunge man.
Dar rieden uonzich dusint an.
Der ûz genomenen diete.
In allin iren state.
Pellin unde kleine gewire.
Die sconen gezire.
Die dar ie de chein man.
Ze herwerte gewan.
Die uortin si an den rossen.
Inpellinen rockin.
Quam die berische diet.
ez ne beluchte nie chein liht.
Alsô manichen helin guoth.
Mit golde wol gezierot.
Dan der helet wolfrat.
Sinine neuen hette bracht.
ez scienet den beyeren iemer mer an.
Dâ ist noch manich wat ziere man.
Alse die helede guote.
geherbergeten.
vffe den sant bî dem mere.
dô gienc der koninc rothere.
unde infienc mit grozen êren.
Luppoltde den hêrren.
unde wolfratin.
unde manegen helet guoten.
Die heiz he willekomin sin.
Owi rother hêrre mîn.
Sprach der riese asprian.
Daz ich niht samenunge nehan.
Vzer mineme lânde.
Der tueren wigande.
Daz machit daz si ne ne sint.
Nû muz ich leider eine sin.
Svigit here asprian.
Sprach widolt der cone man.
Dar zuo constantinopole.
Inder meren burge.
Nist ne geinis salis dure.
unde gestellit ir mich dâ uore.
Ist dar dan ieman inne.
Sich heuet ein unminne.
Daz man sie biez tomenstach.
Bit necheinen êren uerreden in mach.
Die heren wâren dar ouer nacht.
Biz anden anderen tac.
dô nam der here von meran.
Luppolden den getruuen man.
unde wolfraten.
Si giengen uile drate.
Die suert druch erwin.
Daz gebot im der uader sin.
dô riedin sie deme koninge.
Daz he uzzer der menie.
Welide drizith dusint lossam.
unde lieze die andre ze hus uarin.
Inn gaf in bit golde.
Die daz nemen wolde.
Alse de rat was getân.
dô gienc der riese asprian.
unde nam des koninges golt rot.
Als im berker gebot.
Inde gaf den wiganden.
He uromede sie heim ze lânde.
dô uorte der koninc rothere.
Drizzit dusint ouer mere.
Vude zven un zuenzich kiele.
Vordin geladen scire.
Dar vor vil manich man.
Des uader nie ze bare quam.
Lude duzzin die segele.
Die kiele giencgen euene.
Inde quamen in ses wochen.
Ouer mere geulozen.
Hin ze constantinopole
vil meren burge.
Eine mile nider half der stat.
Dar holz unde geberge lach.
Dar zugen rotheres man.
Vnder die boume lossam.
Die ros ûz den kielen.
Daz ist inwiste nieinan.
Ouer al kriehen lânt.
Vie manich tuere wigant.
In den walt scone.
Bracte der koninc von rome.
An den lach die alde zucht.
unde die wereltliche urovcht.
Die solde ein iegelich man.
Wider sinen hêrren hân.
Sone worde die grunt ueste.
Nuwet der helle geste.
Alse die helede guote.
Die scif gerumoten.
dô zugen die rotheres man.
Under die boume lossam.
dô sprach koninc rîche.
Harde wisliche.
Vrunt inde man.
Ich wille vor constantine gan.
In walleres wise.
Weruen mine spise.
Durch numaris willen.
dô sprach von tendelingen.
Wolfrat der iunge man.
Du ne salt niht eine dare gan.
Berker ist ein wis man.
unde hât dir manegen rat getân.
Wilt du koninc hêrre.
Behalden dîn here.
Dan bidde mit dir gan.
Luppolde den getruuen man.
Nû nim daz guode horn mîn.
Daz sal die bezechenunge sin.
Die krîchen plegent sinne.
unde wirt dîn ieman innen.
Dich uant constantinis man.
In trowen sprach asprian.
Verneme wir dîn horn.
Sô ist die ueste uerlorn.
Die bruc nist nirgen sô wit.
Sô mir sele unde lif.
Vor wilecher straze ich bestan.
Unde widolt der kone man.
Dar wir der engeste pfat.
Den ie cheim man gesach.
dô slûfen die helede guode.
In pilegrimis gewete.
Der herzoge von meran.
und luppolt der getruue man.
Die uolgitin deme koninge.
Gande von der menige
dô reit ein recke guote.
Vor den walt her schowete.
Rother der rîche.
Groztin guothliche.
unde uragete
waz dar meres ware.
Ich bin ein elender man.
Na mîner spise moz ich gan.
Nû sage mir truch hêrre mîn.
Ich bin ein arin pilegrim.
unde uare durch die rîche.
Vil gamerliche.
Sô moz der nothafter man.
Dicke zuo houe gan.
Dar uragit man den wallere.
Gerne numare.
Sagistu mir icht durch goch.
Des wirt dir wole gelonoth.
dô sprach der helt tuginthaft.
Ich sage der wunders kraft.
Hi zuo constantinopole.
Der vil merin burge.
Was ein reckir hêrre.
unde plach grozer erin.
Daz schinit mir immir an.
Her hât mer michil guot getân.
Im wâren die uorsten alle holt.
Her gaf in daz kreftige golt.
Daz ie sichein man.
zuo desir werltde gewan.
Sin hof stunt offin uromeliche.
Den armin unde den rîchen.
Die uvndin an deme gotin.
Uatir unde motir.
Sin wille was zuo gebine.
Her ne rochte niht zolebine.
Mit sicheinis scazzis vbersite.
Dar hetter urloge mite.
Her sante in nacht unde tac.
Sver in dusint pfunde bat.
Her gab sie im alsô ringe.
Alsô zvene penninge.
Beide hêrre ich wil dir sagin.
warumbe ich die rede hân ir hauen.
Rother der gerne virnam.
Waz her selve hette getân.
dô sprach der rîche mere.
Ich sage dir von deme hêrren.
Her was othmote.
unde plach der bezzistin gote.
Die ie sichein man.
zuo der werlde gewan.
Icht ne levet nichein zunge.
Die daz gesagen kunde
Waz her tuginde hât began.
Her bereit die ellenden man.
Arme kint heiz her vazzin unde baden.
vor siz ûfe den tisk tragin.
Her gab en al daz her gewan.
Her nerochte wer ez nam.
Her uorte sulke degine.
Daz under deme hymele.
Nie nichein uirtriven man.
Sô groze hereschaf gewan.
Constantine deme rîchen.
Halfer urumicliche.
Von grozin notin.
Her vinc ymelotin.
Der was ein heidin ureislich.
Deme dientin tagelich.
Zvene unde sivenzit koninge
Von woster babilonie.
dô karte unse gedigine.
Vroliche widere.
Her sante den wigant.
zuo botin in daz lânt.
Daz her den urowen sagete.
Waz her gemrumit havite.
Hie zv constantinnopole.
in der merin burge.
Was daz scone wif.
Die ie gewan den lib.
darumbe hetter arbeit.
unde ir warh mit sinir houisheit
Daz die magit lossam.
Ir uater inran.
her sie wider quemin.
dô heter im zuo lone.
unde vorte westert ouer mere.
Daz was der koninc rothere.
Van rome ein tuginthafter man.
unde hât uns al lieb getân.
Nû uirnim guote pilegrim.
We im des gelonit.
Rother wolde dannin gan.
dô sprach der helit lossam.
Beite wallere.
Ich sage der starke mere.
Alse mîn hêrre wider quam.
Im inran der heidiniske man.
dô sante der koninc constantin.
Botin na der tochter sin.
Sie stalin sie deme koninc rothere.
unde uortin sie widir ouer mere.
dô reit der koninc ymelot.
unde uorte manegin helit got.
Har zuo kriehen indaz lânt.
unde stite rovf unde brant.
unde uienc constatine.
Den leiden hêrren minin.
dô loste constantin sinen lif.
unde gaf daz rotheres wif.
Deme ureislichen koninge.
Van woster babilonie.
Des sunne sal sie nemin hi nacht.
Alse du selbe sen macht.
zuo constantinopole inder stat
Sin mit grozer herescraft.
Drizit koninge.
Van woster babilonie.
Dar stat rotheres wif
unde quelit den erlichin lib.
Uan herceleide daz ist.
Nû se der waldiger krist.
Der asprianen sante.
He dise tac wante.
De hêrren sprachin amen.
Dat ste an gotis genadin.
Die reken drauite balde.
Widir zuo deme walde.
Heize weininde.
Sine hande wringinde
dô klagite der helit guot.
Der iunwrowen nôt.
Rother gienc inde stat.
Berker sinin hêrren bat.
Daz her wurbe gewerliche.
Constantin der rîche.
Saz mit grozin kreftin.
zuo einir wirtschefte.
Vf einim erlichen sal.
Dar was michil schal.
Vor den rîchen kuningin.
Von wostin babilonie.
Rother quam mit listin.
zuo constantinis tiske.
Deme saz bî der sun ein koninc heiz basilistium.
unde was ymelotis svn.
bî deme saz rotheris wib.
unde qualite ir lib.
dô sprach constantin.
Nû svic tochter mîn.
Mir trovmite nochte von der
Des saltu wol gelovbin mir.
We ein valke quame.
Geulogin von rome.
unde uorte dich widir ouer mere.
dô slovf rother
under tisc unde sin man.
Daz man ir nicheine war ne nam.
dô horter al daz constantin.
Redite mit den gestiche sin.
Die heideniskih kuninge.
Vrouwetin sich der menige.
Unde sprachin queme rother.
Er wurde ir trekit indeme mere.
Odir bosliche uirlorn.
Daz ware widolt zorn.
dô sprach die kuningin.
Owi gesentin unse trechtin.
Vnder vch sô richin.
He worde etlicheme.
Daz in sivin nachtin.
Virsmerze nine mochte.
Rother sat naher.
Vffe den vozschemil.
Unde nam . ein guldin vingerin.
unde gaf der koningin.
Dar stunt gebochstavet âne.
Des rîchen koningis name.
Alsin die urovue gelas.
Daz rother indeme sale was.
dô lachete die gote.
unde sagetiz ir motir.
Daz in von bare.
Der künec kumen ware
Daz lachin constantin gesach.
Nû mugit ir horen wie her sprach.
Wol dich trut tochter mîn.
Nû urowit sich der watir dîn.
dô sprach die urowe erlich.
Daz ich ie gezorte widir dich.
Daz rvwit mich sere.
Ich negetoz nimmir mere.
dô sprach ymelot.
Vrouwe ir liegit âne nôt.
Ich wene uns uwer lachin.
Herce leit icht mache.
unde wringinde die hende.
Swanne ez nimit ende.
Wir hotin unsich wole.
Hie sint indeme sale.
Der leidin spehere.
Des kuningis von bare.
Swer mir des nine gelovuet.
Deme gevich mîn hovbit.
dô sprach ymelotis svne
Der koninc balistium.
Ich sach ein guot uingerin.
Daz gaf dîn tochtir constantin.
Der aldin kuningin.
Rothere is hie inne.
Der koninc von rome.
Swie her here queme.
Des saltu wole gewis sin.
dô sprach der koninc constantin.
Ich hezze zvelf minir man.
Vor der salis ture stan.
Daz sie recte irkinnin.
Die wir haven hie inne.
Is rother dar under
den have wir schire wnden.
Wolder aber here uore gan.
Daz were im êre getân.
Ewir den koninc rîchen.
Sochtin lasterliche.
Alse einin vluchtigin dieb.
ez nist ovch sinis rectis niet.
Swa man sin . innen werde.
Daz her sich icht berche.
Rother der rîche.
Beriet sich ermeliche.
dô sprach der herzoge von meran.
Wir sulin hie uore gan.
Inere des himiliskin koningis.
unde alles sinis heris.
Daz her uns beide behode.
Durch sin othmote.
Von der heidenin.
Die mit sinir krefte
Moysen . heiz gan.
Durch daz rote mere ureissam.
Mit der israhelischen diet.
Dar nelevet ein barin nit.
Andes meres grunde.
Got der hât gebundin.
Beide ouil unde guot.
Svonnez widir im dout.
Iedoch si wir reckin.
Widir unsin trethin.
Beide lutir un licht.
Her in leciz uns under wege nit.
In sante gilies namen.
Sô wil ich endeliche uore gan.
Sprach der herzoge von meran.
dô houin sich bit liste.
Die hêrren von mê tiske.
Rothere dô uore gienc.
Ich bin sicherliche hir.
Mith scowe wer sô wille.
Die rechen koninge alle.
Droweden im an den lif.
Daz galt etlicher sint.
dô sprach ymelotis sune.
Der koninc basilistium.
Ich wille dich heizen rother.
Ir trenkin in deme mere.
Du uengist den uater mîn.
Daz gat dir an den lif dîn.
Du most uerloren werdin.
Svie du wult irsteruen.
In trowen sprach constantin.
He sal ouele irsteruen sin.
dô sprach der koninc rîche.
Harde wischliche.
Wer mir nû der lif.
Sone mochte ich doch genesen nit.
Sies du ienez geberge stan.
Vor deme valde lossam.
Dar wil ich hangin.
Nuge buet dînen mannin.
Daz sie der helfen dar zuo.
Du salt mer selue den doit ton.
ez ist in mime lânde recht.
Sprach rother der guode kent.
Svowaz einen uorsten gesche.
Daz ez der ander âne se.
Hie ist ein michil minie.
Drizzit koninge.
Die kumin dir alle.
Unde hant mich indeme scalle.
Daz ist dir êre getân.
dô gienc ymelotis man.
Du hast dich wol gerochin.
Daz wart durch list gesprochen.
Dar he sich bat hân.
Dar lach sin here nain.
He zeichenede rechte die stat.
Dar die riese asprian lach.
Imelot heiz die koninge
Von woster babilonie.
Rothere uan.
He woldin selue hân.
Introwen sprach constantin.
Des willich helfe wesen dîn.
Daz he uns icht in rinne.
Ienir alde mit deme barde.
Die mowit die lude harte.
Mit her uerten ovir lânt.
Nû ha wir sie alle samt.
Sô ne ureiskin die romere.
Licte nimmir mere.
War die koninc si kumin.
Oder wie her sin ende have genomin.
Dar naden stundin.
Rothere wart gebundin.
Daz daten ymelotis man.
Wie harte truren began.
Die iunge koninginne.
unde uirwandelote die sinne.
Von grozir herceleide.
Wofin unde weinin.
Hoven die urowin
uliezenden ovgin.
Dâ dorfte nie man uragan.
dô klagete wif unde man.
Alle rotheres nôt.
Sint half der rîche got.
Arnolde daz her in benam.
Deme koninge ureissam.
Rotheris hahin.
Ir schal sô witine mare.
zuo constantinopole
der vil meren burge.
Den konin wigandin.
ûz uan manegin lânden.
Die liefin weinande.
Eine straze zotale.
Michil was der ir schal.
Sie sprachin waldindigir got.
warumbe has du des uirhengot.
Daz her hie gebunden stat.
Der unsich al generet hât.
dô hette gebuuvit harte.
Mit dusint marken.
Die im rothere gaf.
Im dieneten in der stat.
Siuin hundrit lossam.
Die warin mit handin sine man.
Der heiz graue arnolt.
Her hette silver unde golt.
Des was der helit milde.
Zvelf hunderit schilde
brachter zuo deme schalle.
unde bat die hêrren halle.
Daz sie losten mit iren handen.
Rotheren vzen bandin.
Nû stat her gewangin.
unde wirt her hude gehangin.
Sô ne uirwinde wir in niet.
In ne mach ovch die romiske diet.
Nimmir uirclagin.
Ir ne horit minmir mer gesagen.
Vo sinen genoze in selden.
Wir sulin im hute geldin.
Daz der tugenhafter man.
Van deme armote unsich nam.
Nvnar goten knechte.
Lazzit ir an mînen trechtin.
unde haelfit im uromicliche.
Ir uirdinet daz himilrîche.
Sprach arnolt ein got knecht.
Ia wore wir godis recht.
Swer hie hute wirt ir sclagin.
Des sele sal genade hauen.
Die heiden sulwir slân.
Dar denke sancte ylien an.
unde sanctus iohannes der tovfere.
Daz rothere were.
Der aller turiste man.
Der ie koninrîche gewan.
dô sclûfin die recken.
In staline roche.
Sie wunnin eine herliche schare.
Vunf dusint wole gare.
Die woldin alle den lib geven.
Sene losten rothere daz leven.
Die huoven mit grozer menige.
Drizit koninge.
Von woster babilonie.
Vzer constantinopole.
dô vorte der ymelotis sune.
Der koninc basilistiun
Roctere gewangin.
unde wolden hauen irhangin.
Michil was der ir baracht.
Sie vordin in ûz der stat.
Wol . ze zît dusint ualewin.
Mit in zuo deme galgin.
unde alsô manegin heidin.
dô was deme recken leide.
Arnolt der wigant.
Eine kesfin her andaz sper bant.
Die her indeme tome nam.
Sie refen unsin trechtin an.
unde dravetin in ûz der stat na.
In was vffe daz velt ga.
Mit vunf dusint mannin.
In sne wizzen brunien.
Alse ymelot daz gesag.
Nû mudir horen wie her sprach.
Woch geniz sint die recken.
Die woldin uns irsreckin.
Anden gerechich minin zorn.
Sie havent ovch den lib uirlorn
Die heiden begunden nahen.
Dar man rothere solde hahen.
dô riefin sie allent halven.
Nû richdit ûf den galgin.
Daz irbarmote die recken sere.
Ir weinte michil mere.
Dan her ê tate.
dô was her in starker note.
Arnolt der kone man.
Rief die ellenden an.
Nû horet gote knechte.
warumbe wir hute uechtin.
uns sint gebotin zvei lon
Wi mugin ez deste gerner ton.
Daz ist sichirliche.
Daz schone himelrîche.
Swe hie ligit . tôt.
Des sele wirt geledigot.
In daz wunnichliche leven.
Waz mochte daz bezzeris sin gegeuin.
Dar ander ist alsô getân.
Generder den getruwin man.
Er vorit vch insin lânt.
unde behalt vnsich alle samt.
dô troveten im die ovgin.
Mit rechtime gelowen.
Bestundin sie die heidinschaft.
unde sclogin ir eine michele kraft.
Daz heidine wic gerovste.
Daz was uile uaste.
Sie trougin hornin gewant.
Die kefsin man ouer bant.
Vor den konin reckin.
Sie houin sich gegin der dicke.
Daz heilichdum uorze uorderost.
Sie wuftin vf den godist trost.
Mit sô getaneme harme
Daz in vor deme arme.
niht in mochte bestan.
ez ne moste alliz under gan.
Die heidenen un die ualewen.
Wichin von deme galgin.
Durch die michelen nôt.
Dar lach manich helet dot.
Arnolt der wigant.
Gaf daz zeichen uzer hant.
unde zvoch ein suret daz hiez mal.
ez in was negein stal.
Sô hart noch sô uast.
ez ne moste bresten
Des namen von sinen henden.
Der koninge sesse ir ende.
Svaz he der andren âne quam.
Den tede he sicherliche sam.
Biz he in den hêrren benam.
unde berkeren von meran.
unde luppoldin.
Den si dar hân woldin.
Die boch newille uns missesagen.
In nemochte ire nie man achte hauin.
Die dar wâren schadehaft.
Si iahen ez dade die godes kraft.
Alse rother gesach.
Dat arnolt bî im was.
dô sprach die koninc rîche.
Harde uromeliche.
Snit a cone wigant.
Mi die bande von der hant.
unde geblas ich mîn horin.
Ir wirt michil mê uerlorn.
Dan ir noch si getân.
uns kumit der helet asprian.
dô die recken daz uernamen.
Wie uro si alle wâren.
In was zuo deme storme uile lief.
Si ne dachten andie ulugit nit.
Die konin wigande.
Die stundin indeme sande.
Dannoch siuen koninge.
Mit aczich dusint menie.
Lude dô ein horn scal.
Ouer berich und dal.
Daz bles rotheres man.
Luppolt von meylân.
Lute rief asprian.
mîn here ist weizgot bestan.
Wol vf helet wolfrat.
Ich wene dînen neuen nôt bestat.
Nû willich rotheres gedagin.
Inde wirt luppolt ir slagin.
He mochte uns iemer rowin.
He ist gruntueste allir trowe.
Widolt gagethe balde.
ûz deme walde.
Wie die halsberch . klânc.
Dar he ouer die struke spranc
unde der helet asprian.
Die zvelef riesen ureisan.
Liefen rv inde slech.
Dar uolgete manich got knet.
Deme tengelere.
He brachte ein here mere.
ûz deme walde lossam.
Daz wâren rotheres man.
Dar gachete manich wigant.
Wal gewaphenet ouer lânt.
Der lueden wart allinthaluen.
Sie losten in von deme galgin.
Unde horten die herden biuen.
Dar liefen dô mit nide.
Zuene riesen ureisam.
Der eine uas asprian.
Der ander was widolt.
Vere luchte im daz golt.
Von des scildis rande.
Imelot ir kande
Rotheres sinne.
He wolde gerne intrinnen
Dar wart die ulucht uile groz.
Der wint von aspriane doz.
Rother gienc ingegin in.
He sprach kone helt uirnim.
Die dort vor luppolde hauin.
Den ne solin die riesin niwet scaden.
Mir hauen die selue hêrren.
Geholfin grozer erin.
Introwen ich was geuangin.
Mich wolden hân ir hangin.
Die ureisliche coninge.
Von uvoster babilonie.
Wirt dar icht widir getân.
Daz laz ich alsô bestan.
Lude rief dô grimme.
Sie ne koment niemer hinne.
Die riesen liefen alle indaz wal.
Dar wart des heres michel scal.
Dar scluch der helet asprian.
Alliz daz he âne quam.
Witodt niht in sprack.
Biz im die stange ze brach
dô zuoch der grimmige man.
Ein wafen dar was ureisan.
dô lagen ûf den doden.
Die tuere war uerscrodin.
Von den wndin uloz daz blut.
Dâ wolfrat der helet got.
zuo deme uolquige quam.
unde andere rotheres man.
Die konin wigande.
Die uromeden mit iren handen.
Daz man iemer moz sagen.
Vande wir daz orkunde hauen.
Von den alden hêrren.
Die nach uertrieuen wâren.
Sich hetten die siuen koninge.
Besundret von der menie.
unde uluwen ureisliche dannen.
Erwin rande ir einin an.
nde sclocht den seluen ualânt.
Durch sin hornin gewant.
Von der aslin biz an den sadel.
Dâ rach der helet sinin uader.
Ir wrdin uunve irhangen.
ez was in ouele irgangin.
Sich hof der uncristine wal.
Die siechen lagen in den wal.
Sva sig ein we rief.
Widolt in âne lief.
unde trat eme in den munt.
Der ne wart nimer gesunt.
Sie mostin durch nôt . klagen.
Unde beiden dumenstagis.
Daz dar nie man genas.
Imelot des die reise was.
Den hez man hine lazen.
Varen sine straze.
Daz he dar heime mochte sagen.
Wer im daz uolc hette ir sclagin.
dô wâren der spilemanne.
Wol hundret mit in gegangin.
Die heiz der helet grimme.
Durch imelotis willen.
Bit den zugeweichen stauen.
Vaste recken unn slân.
dô ulo ein spileman.
Die widolden ouch hie uore intran.
Vor constantinen den rîchen.
Harde hasticliche.
dô urageten die uorsten alle.
Vo deme grozen scalle.
Der dâ ze uelde were.
Ich sage v starke mere.
Sich hât irlegiget der hafte.
Sie rident here mit heris kracfte.
Sver ungerne hange.
Der ne sizze nith zuo lânge.
Dar geuet der helet widolt.
Beide spise unde solt.
Den heidenischen reckin.
Ich wart dar nider gestrecket.
Ich wart beuilt unde bescoren.
Ich hette nach den lif uerlorn.
Ich wil ez v warliche sagen.
Die turlichen bulslage.
Gaf widolt mit der stangin.
Basilistium ist ir hangin.
ez ne gat dar niemanne an den uoz.
Man dut im gare des liues boz.
Der tueuel nime och mir den sin.
Daz ich sô houe bare bin.
unde och sô lânge hie stan.
Nû uraget ouch einin andren man.
Sver hude wirt begrifin.
Der ist immir beswichin.
Die hueuen sich ze uluchtin.
dô saz in leyden trechtin.
Constantin der rîche.
Im harde lasterliche.
dô die wigande.
Von romischen lânde.
ûz deme sturme giengin.
unde die ros geueingen.
dô hette wolfratis zorn.
Geinachit blutige sporn.
Dife gerwnnin.
Manegen ungesundin.
Durch den helin uerscrotin.
Minigen helt gotin.
Vromete der wigant
Mit sîner ellenthafter hant.
Ze leiden tagedingin.
Er was von tengelingin.
Der duresten diete.
rîche an ouer mude.
Mit wisdumis sine.
Der liz ouch sime kunne.
Daz to iemer uorsten namen hât.
Die wile daz dise werelt stat.
dô ginc der herzoge von meran.
Vor den grauen arnolde stan.
unde mit im wolfrat.
Der alliz guot uerdienet hât.
unde erwin der sich ie uore nam.
Sva man uromicheide began.
Uro unde spade.
he . konde wol geraden.
Eime gotin knechte.
Daz im sin dinc recte.
Beleif miz an sin alder.
Den mochte man wole behaldin
Nach den ginc ein wis man.
Luppolt von meylân.
Der hatte in sime lânde.
Gewonit âne scande.
unde was durch nechte.
Bit zuchten an ouerbrechte.
he wiste wol ze rechte.
En hetten gode knechte.
Geuort biz he suert nam.
Rother unn sine man.
Bodin arnolde.
Of he ez nemen wolde.
Sie werin im ungesuichin.
zuo allen sinen sachen.
dô leueter âne sorge.
Daz hetter irworuen.
Indeme uolcquige.
Mit sinen konin liue.
Von du wirt ez im lichte goth.
Sver sô icht uromelichis getot.
Sich beriet der helet asprian.
Wie ez constantine mochte ir gan.
Dar moz he sprach grimme.
In der burich brinnen.
Nû neme wir die thocter sin.
Na der wir geuaren sin.
und tragen daz uur an.
Widolt sal vor die dure stan.
Sver dan dar ûz gat.
Wie wol uns de gerichit dat
Virmissit sin der helet got.
Wir lazen immir âne nôt.
Entrowin sprach asprian.
Ir lazit die burc stan.
Sich hauent dar gelazin nidere.
Der zuelff boden siuene.
Unde die uile gode.
Constantinis moder.
Helena die daz kruce uant.
Dar got die werlt âne intbant
Nach der ûferstande.
Loste mit sîner hande.
Der adamen ualte.
Er niht uer miden ne wolde.
Daz im der alde got uerbot.
Die unsich hât gebiledot.
Her hettis allis gewalt.
Beide berc unde walt.
Scuf her unde die lufte.
Mit sinin mancrefte.
Swer deme icht gedienit.
Deme wirt wol gelonit.
Daz im sine dinc wole stent.
unde im nimmir mê ze get.
Von ewin wan zen ewin.
Nû sconit des aldin hêrren.
Sprach der riese asprian.
Daz dunkit mich got getân.
Witolt uorchte den heilânt.
Des wart he ouer alle die lânt.
Gemeine sit den recken.
He sprach heiliger trechtin.
Waz woldis du minis armen man.
Nû ich die wize nine hân.
Sô der lif irsteruit.
Waz sal der selen werden.
Owi daz ich ie geborin wart.
Mir riet der tuuel sine uart.
Daz ich arme tore.
Die burc wolde ze storen.
Groz sint mine sculde.
Ich hette dine hulde.
Gerne trechtin here.
unde uorchte uile sere.
Sô dil mich lieze gewerden.
Du lazes mich ir steruin
Alsô in minin sundin.
Nû ist daz afgrunde.
Gesezzit den unrechten.
Wie harde ich uorchte.
Sanctum michaelen.
Er ist trost allir selen.
Vor deme der tuuel gelac.
Her tede im einen michelen slach.
In wre unde inglude.
Von sime ouermode
Is he uerstozen.
Von allin sinen genozin.
Die riesen allent sament.
Worfin die stangin ûz der hant.
Durc den ewigen got.
Der in ze leuene gebot.
Liezen sie constantinople stan.
ez neware anders niht getân.
Rother heiz vor sich gan.
Luppoldin den getruwin man.
unde berkeren den rîchen.
Der riet im wisliche
He sprach nû scone koninc hêrre.
Godis unde dîner sele.
Des hastu groze êre.
unde heiz die burc lazin stan.
unde heiz die burc lazin stan.
Wirt constantino icht getân.
Sô si wir sculdich irkorn.
unde sin eweliche uerloren.
Constantinum den rîchen.
Vorchich ureisliche.
Nû sal he des geniezen.
Der uns gewerden hieze.
Got der gildit harde vil.
Swenne sich der mensche ouir wil.
Sô tut he unrechte.
Ia sprichit unse trechtin.
Sver in bit truwen meine.
Der si in ewin reine.
Nû sende trut hêrre mîn.
Na deme wiue dîn.
dô sprach der koninc rîche.
Harde wiscliche.
Sint mir der uater starf.
und icht der beuolen wart.
Sô werest du minir êren.
Willich immir mere.
Du trudis mich nacht und tac.
Daz mir ze leide niht gescach.
unde du zugis mich alse dîn kint.
Daz wâren kristenliche dinc.
unde lerdis mich gode knechte.
Hauen nach iren rechte.
Nû laze dich got der guode.
Durch sin ot mode.
Geniezen aller truwin.
Du salt mich immir rowin.
Is daz ich dich ouer leue.
Sene mochte mir nimir leyder wesin.
Des koningis gekose.
Was âne uals lose.
Sie hoten sich der sunde.
Done dorsten se vor den scanden.
Gereden nehein helet goter.
Wan des im was ze mode.
Wider iegelichen man.
dô wâren die uorsten louesan.
unde leueten in mê rîche.
Mit trowin stadicliche.
Constantin der rîche.
Der uorste im ureisliche.
He sprach zuo der koningin.
Owi trut uroue mîn.
Daz ich ie den lif mîn gewan.
Mich slânt rotheres man.
...
Wie grozer kintheit ir gewelt.
Daz ich im sin wif nam.
Dar gescach mir ouele an.
ez was ouch alliz âne nôt.
He hette mir wol gedienot.
Des woldich deme rîchen.
Hude bosliche.
Lonin mit deme galgin.
ez begegenit allinthaluin.
Dicke den man.
Svaz he dan hât getân.
Die groue hetich gegrauin.
ez moz dar selue in uarin.
Sô ez allir wedichet ist.
Mich in nere der waldige krist.
Unde die gude koningin.
Nû nim die scone thoter mîn.
unde uore sie deme helede.
ûz der burc intgegene.
unde bide in durch got den godin.
Gedenkin minir node.
Daz . he mich laze genesen.
Ich wil immir mê wesen.
zuo constantinopole werohaft.
Daz man sit biz an den tomis tac.
Daz he ze constantinopole hât getân.
dô in rother nine liz irhan.
dô sprach die koningin.
Wes uorstis du constantin.
Der helfint die konine.
Von woster babilonie.
Daz du rotheren hais.
Waz of du in noch geuais.
Dinis ouer truwen scanden.
Ich ne mochtis dir ze nie gesagin.
Du uersmades harde got.
Der uns ze leuene gebot.
Unde uolgedis deme uertriuenin
Die legeden dich dar nidere.
Unbe diesin wer ez bezzir.
Gener leget dich in daz wazzir.
Dar du inn dine gadin.
Ne mugin gesuimmin noch gewadin.
Von du mach du wol uerstan.
Daz ne chein dinc dein man.
Grozeren scaden dut.
Dan der leyde ouermut.
Dar von der tueuel gewan.
Daz im nimer zeran.
Och chis noch achis.
Noch allis ungemachis.
Des hât he iemer genuch.
Unn giuer is och dir of du naime dust.
Constantin saz intrehtin.
Wie he genesen mochte.
Von rotheres gestin.
dô dahte he des bestin.
Sine thoter heiz he uore gan.
In ire gewande lossam.
dô zierede man megede unde wif.
Mit ulize den iren lif.
Si trogin kurzebolde.
Gelistet mit deme golde.
und mit edelen gesteine.
Gewiret uile kleine.
Vor constantinin den richin.
Giengen gezogenlichen.
Athtich scone urowin.
Mit goldinen kronen.
dô quamm die zeldere inde die ros.
ûfe den poderamus hof.
Dâ klappende daz gesteine.
Mit den is perlin kleine.
An den uore bougin.
Mit samitte grunin.
wâren die sadele bezogin.
ez in hauen die buche gelogin.
Dar sazin constantinis kint
ûf ein sidin gewin.
Der koninc reit âne sine man.
Under den urowin lossam.
bî deme reit die koningin.
Unde die lieue tohter sin.
Dar luchte ein carbunkil.
Dar newarit nimmir dunkir.
Ouene ûz der kronin.
Alciz urowin scone.
Vorde der koninc constantin.
Mit der lieuin tochter sin.
Rothere deme helede.
ûz der burc int gegene.
Wie die zoume klungin
dô die urowin drugin.
ûz der burc in widerstrit
Dar luchte daz rotheres wif.
Vor andren wiuen ouer lânt.
Als ein bernender iachant.
Daz irsach der graue erwin.
He sprach zuo deme hêrren sin.
Dar komit dîn leyde suagir.
Du salt in wol intfahen.
Gedenke der aldin zuchte unn erin.
Wie hie beuoren die hêrren.
Ir leit liezin durc got.
Nû ne mache der werlde necheinin spot.
An deme godin knecte.
Daz komit dir rechte.
Nû der koninc constantin.
Ridit ûz int gegin die.
Daz du im lazis den lif.
He bringit dir daz sconiste wif.
ez were vil wol sprach asprian.
Vorde im ein bolslach geslân.
dô sprach gezoginliche.
Berker der rîche.
Nein a hêrre asprian.
Hie sal die zucht uore gan
Nû he under den urowin ist komin.
unde hette he benumin.
Allin minin kindin den lif.
Wir sulin êren dise wif.
An deme rîchen koninge.
Izqueme uns anders ouele.
Alse der man genadhin gerit.
ez ist recht der in gewerit.
Rocher der rîche.
sprach guocliche
Nû nar wigande.
von romischen lânde.
Int vat constantinin.
Durch den willin minin.
dô ginc der herzoge von meran.
Intgigin der urowen lossam.
Luppolt unn erwin.
Intfiengen die koningin.
Rother custe sin wif.
Si was im alse der lif.
He custe ouch die aldin koningin.
Unn heiz si wille come sin.
Wolfrat der wigant.
Nam constantine bî der hant.
dô in widolt gesach.
ouilliche he sprach.
He lach inde beiz indie stangin.
Daz die uoris vlamme.
Dar ûz uoren dicke
Die ureislichen blicke.
Sach man an deme konin man.
Dar ne mochte nemam zuo gegan.
Sine rededen im uile euene mide.
He hof die meisten unside.
Des he immir began.
Ze wilichen hantwerke he quam.
Vie rechte die koningin gesach.
Daz widolt unsitich was.
zuo constantino deme rîchen.
Sprach si gezogenliche.
Du solt vor rothere stan.
Dort steit asprianis man.
Sin gemote ist herte
Waz of dich dinis geuertis.
Noch hude selue iruilt.
Nû warde wie ienez kint spilit.
Daz im die uir vlammin.
Scrickit ûz der stangin.
Wene durch des koningis êre.
Dune bescowedis niemer mere.
Weder luote noch lânt.
Dich sloge der selue ualânt.
Inbreche her von der lânnin.
dîn leuent were irgangin.
Die koningin ir tochter man.
Eine urowe lossam.
Rother hêrre mîn.
Diz ist die schone dîn.
Die nim in dine gewalt.
Svie du gebudist helet balt.
Got lone dir maneger êren.
Unde allin disin heren.
Die si zu mir hant getân.
Berker von meran.
Du bist ein ûz irwelet helt.
zuo allin trowin irwelt.
unde irkenins och unsin trechtin.
dîn moder muze salich sin.
Daz si dich ie getruch.
Du bist biderue unn got.
dîn zucht is hute wole scin.
Sit der koninc constantin.
Mit deme liue intgat.
Sô uile he dir leydes getân hât.
Si sprach deme gotin knechte.
Wol mit grozeme rechte.
Im was ie allir haz leit.
Des beherdint die buch die warheit.
dô sprach der koninc constantin.
Rother liue hêrre mîn.
Heiz arnolde here uore gan.
Ich wil deme tugenthaften man.
Durch sine dugint geuim.
Daz he immir samfte mac leuin.
Der dich nerin wolde.
dô kronete man in mit golde.
und leh im ein lânt dar.
dô wart he koninc in grecia.
Die uonf dusint hêrren.
Die mit im geriden wâren.
ûz der burich lossam.
Die wrdin bit handen sine man.
dô reit he uroliche.
In daz sin rîche.
Inde leuete mit grozin erin.
Die hetter immir mere.
Bize an sinim tôt.
Sus wart im gelonot.
Gedachte des noch edich iunc man.
ez ni stunde im niht ouele an.
unde dienete ulizliche.
Im lonete ecliche.
Die hêrren rumpteniz dar.
Arnolt vor in grecia.
Die koningin ginc umbe.
unde custe besunder.
Alle rotheres man.
Si heiz si gode beuolin varin.
Wolfrat der wigant.
Nam achzich dusint bî der hant.
unde brachte si uile scire.
zuo eime sconin kiele.
Die uorde der koninc rothere
Mit sineme wife ouer mere.
dô heiz der riese asprian.
Die lude in den kiel gan.
Die heren uoren . alle samt.
Wider hein inir lânt.
dô reit der hêrre constantin.
und die rîche koningin.
zuo constantinopole.
Der maren burge.
Inne rou sin tohter niht.
Rotheres êre was im lief.
Die kiele begundin euene gan.
Rothere und sine man.
Voren uroliche.
Ingegen romesche rîche.
Her wider ze bare ûf den sant.
Dar uromete man ros unn gewant.
und alliz dat indeme kiele was.
Die urowe pipinis genas.
An deme seluen tage.
dô si quam zuo deme stade.
Luppolt der getruwe man.
Geinc vor rotheren stan.
He sprach uro uveset hêrre.
Der lieuen nimere.
Die ich iu willin sagin.
iu wif hât einin sun gedragin.
Der koninc vor leiue up spranc.
Here got nû haue danc.
Waz du genaden hast getân.
Zu mir vil sundigin man.
Ich sie wal de bit di bestat.
Dat im niemer zegat.
Des ewigen richis.
Du hilfis im stadencliche.
Ich huuen capellâne
dô sie de rede uernamen.
Unde touften daz kindelin.
Daz wart geheizen pippin.
dô quam vil manich amme.
In die burc gegangin.
Unde zugen daz kint bit uorten.
Sin beslif ir berten.
Eine urouen uile guot.
Die sit karlen getruch.
Von du ne sulit ir dit lit.
Den andren gelichin nit.
Wandit sô manich recht hât.
Danne imme die warheit instat.
Rother indeme houe saz.
Wie michil dat gedranc was.
Vor deme koninge lossam.
dô hugede iegelich man.
Wider heim in sin lânt.
Vande si inder heruerde.
Manege zît harde.
Hetten gewnnin.
Beide alden ande iungin.
Badin in geuin urlof.
Si woldin rumen den hof.
Der koninc sich in zuo uozin bot.
Unde bat si durc got.
Neinna mage un man.
Ir sult mit mir bestan.
Nû vart durc got scone.
Biz ich iu gelone.
ez ware die meiste scande.
Die in sicheine lânde.
Ienich man gesach.
Manich guot knet dô sprach.
Nein ir hêrre wezgot.
Ir hauet uns wal gelonet.
dô sprac der riese asprian.
Wir sulin hie bestan.
Ich ne kome nimmir hinne.
Âne des koningis minne.
Rother der rîche.
lonede uromicliche.
Den guden knecten allent samint.
Lech he die rîchen scottelânt.
unde deme helede grimme.
Der buete dar inne.
Bit michelen êren.
Aspriane gaf he remis.
und lech im die marke.
Der hette gedienet starke.
Den zen riesen allent samtt
Lech he die rîchen scotlând.
Dorringin un brabant.
Vriesen unn hollânt.
Gaf he uier heren.
Die mit im wâren.
ûz ir lânde gevrin.
Die hetten herzogin namen.
he merten allin ir guot.
Si hetten im wol gedienot.
Rother saz bit uoller hant.
unde decte widene die lânt.
He rîchede manegen.
Erwne gaf he ispanien.
Sazzen un turinge.
Plisnm unn suuruen.
Gaz he zen grauen.
Die mit luppolde wâren.
Ouer mere geuaren.
her nam ir allir gude ware.
Die im icht lieues hetten getân.
Die ne uerluren dâ nit an.
Dâ ne was nehen scaz mediet.
Er ne bot och die rosse nit.
Mit der breidin erdin.
Musten gelonet werden.
Hie saget uns der richtere.
Von deme leiden mere.
Dat is den urouin allin lif.
Die bosen die ne gelouent is nit.
Sine hant der uromechede niht getân.
und in getruweder geinen man.
Rother saz in trecthen.
unde gaf alliz daz he mochte.
dô heiz he im gewinnin.
Den hêrren von tengelingin.
unde gaf im osterrîche.
He gaf im uuarliche
Behein und polen.
Daz he sich deste baz mochte began.
Done gews bî dem mer
Weder sit noch er.
Ne chen sô stadehafter man.
ez was im allez under dan.
Her hette des godes michele macht.
und was der rechten uorsten slach.
Die alle sô ir sturbin.
Dat sie nie beciginne wordin.
Valkes widir niheinin man.
Ir ende was got unde louesam.
Rother wol gedachte.
Wer im wole gidienit hate.
Luppoldin den getruwin man.
Her heiz wor sich gan.
und machete den helt iungin.
koninc zuo karlungin.
unde gaf im berkeris gewalt.
Pulge unde ceciliin lânt.
Von du wart im sin len breit.
Daz berker mit sime scilde bereit.
Manegin winter kaldin.
Vil dicke deme alden.
Sin bart rinne began.
Er was ein vnbedrozin man.
Die hêrren gertin alle samint.
Geleidis vffe daz lânt.
dô sprach asprian
Wan ritir ir dar an.
Swer dar ieman bestat
Wie gewis er den minin schilt hât.
Des antwerde dô widolt.
Ich bin in allin holt.
Die rother sin under dan.
Der nelazich nimmir nicheinin man.
Swa ich von im hore sagen.
Dar mich die uoze mogen getragen.
dô sprachan asprianis man.
Sie ne woldin dar heime niht bestan.
Bedorster immir mere.
Rother der hêrre.
Swer im ieht wolde don.
Wir zebrachin in alse ein hon.
dô gezeme beide nit und spot.
Vir butit der waldindigir got.
Alsiz was witin.
bî rotheres gecitin.
dô ne plac sin nie man.
ez ne moste im an den lif gan.
Vondu wistin sie wole.
Beide heime unde zuo hofe.
Swer deme andris icht geheiz.
Daz her dat war liet.
ez ne beneme im der tôt.
Oder ehast nôt.
Rother dô kuste.
Wie wol in des geluste.
Manegin warhaftin man.
Die ros man satilin began.
Widir heim in ir lânt.
...
dô reit vffe blânkin marhe.
In lechtime geserwe.
Von rothere deme rîchen.
Ein hêrre werliche.
Der uorte an den beinin.
Mit edilime gesteine.
Zvo hosin wol gecirot.
Mit golde gewirot.
Er worte an sime schilde.
Ein tier samt ez spilde.
ûz deme golde erlich.
Eime capelune gelich.
Darumme lagin steine.
Groz unde kleine.
Die daz leicht barin.
Alsiz sterren wâren.
Im stunt vmme des schildis rant.
Manich got iachant.
Indeme satilbogin sin.
stundin swanin guldin.
Vffe deme helme lac ein stein.
Der vmme mitte nacht schein.
In allen den gebaren
alsez liecht tac ware.
Den brachte alexander.
Von uremidime lânde.
Dar nie nichein kristin man.
Weder ê noch sin ne quam.
Der stein hiez klaugestian.
Den worte ein aldgrisir man.
Deme was die bart harte breit.
Ey wie uermezeliche her reit.
Im ginc daz mark in sprungen.
Baz dan eime iungin.
Vrlof her zuo deme koninge nam.
ez was der herzoge von meran.
Nach deme dar heime.
Sin wif dicke weinite.
Der rîche got von himele.
Santin ir sit widere.
dô der herzoge von meran.
zuo deme koninge vrlof genam.
dô rietin sie alle dannen.
Die hêrren dô sungin.
Die mark begundin springin.
Dar wart von den uorwin.
Michil schowin.
Rother wrant die hande.
Nû bin ich ellende.
Noch sal die welt gewis sin.
Moz ich haven den lif mîn.
Daz ich gerne mîn guot.
Same der edele arn tôt.
Wil teilin gelige.
Armin vn rîchen.
Swer ez an mich sochit.
unde is mit êren gerochit.
Die wile ich ein brot hân.
Widolt vn asprian.
unde andere rotheres man.
Worin in êre rîche
unde begingin sich uromeliche.
Mit grozin erin daz is war.
Zuei unde zvencik iar.
Vnder des gewochs pippin.
Daz her koninc mochte sin.
Rother der rîche.
Half im uromichliche.
Alse noch manich man.
Sime sone grozir erin gegan.
Rothere saz dar heime.
Goth ir liet inaller leide.
und zoch pippinnin.
Den lieven sone sinin.
Mit grozin erin daz is war
uier und zvencik iar.
Bit der turlicher degen.
Gerne swert wolde nemen.
dô wart ein lânt sprage.
Gebodin hin zuo ache.
Dar vil manich urome man.
Mit sime herge sellen quam.
Gevazzit uromicliche.
Witin ûz deme rîche.
Vffe den hof quamin rotheres man.
Dar pippin dat suvert nam.
Dar quam die riese asprian.
und widolt der kone man.
Unn der helt grimme.
Der riesin ingesinde.
Der was griueliche getân.
dô brachte der riese asprian.
Siuin hundrit manne.
Mit yserinen stangin.
dô reit durch vrenkise lânt.
Wolfrat der wigant.
Mit sconeme ingesinde.
Der hêrre von tengelingin.
Der worte wundirin kone man.
Drizzit dusint lossam.
Vffe den hof zuo ache.
zuo der lânt sprage.
von yspania erwin
und luppolt der meister sin.
Die wâren beide rîche
unde worin gezogenliche.
Durch pippingis willin.
Brachte von kerlingin.
Luppolt der truge man.
Sechscit dusint lossam.
Hei wie lieve rothere was.
Wande her sie alle gerne gesach.
Dar zuo ache warin sie over nacht.
Unz an den andrin tac.
Alsiz des morgenis tagete.
Vffe deme rosse hauete.
Pippin der helt got.
Mit golde wole gecirot.
Die mar begundin springin.
Vnder den iungelinge.
dô burderete manich man.
Dar pippin suert nam.
Widolt unde grimme.
Liefin in deme ringe.
Die riesin dô tvnidin
daz die erde bibite
zuo ache was die herscaft.
Dre tage unde dri nacht.
dô hobin geliche.
Arme unde rîche.
Die bestundin alle samt.
Von rotheres sone daz lânt.
Alse sin uatir sturve
Daz pippin keisir wurde.
Die suercleite was getân.
dô zoch iegelich man.
Hin zuo sime lânde.
Dar leueten sie âne schande.
Rother der rîche.
Der leuete uromicliche.
dô der koninc pippin.
Vor rothere deme vatir sin.
Daz suert umbe gebant.
dô reit her mit manicgeme vffe daz sant.
unde richte nach rechte.
Herrin und knecten.
dô scheit sith zuo ache.
Die groze lânt sprache.
dô quam gestrichin ouer lânt.
Ein snewizer wigant.
Daz hette dat alder getân.
Im uolgeten sin here man.
Zvei dusint daz ist war.
Im was daz edile har.
bî den orin aua geschorin.
Er was von grunde vf geborin.
zuo deme aller truvistin man.
Den ie sichein künec gewan.
Er reit durch numare.
Was dar zuo ache ware.
Sin ros was zoumstrenge.
ez ne stunt borlânge.
Unz in rother gesach.
Nû mugit ir horin we er sprach.
Wol mich daz ich mîn lif hân.
Dort kumit der helt von meran.
Nû intfat in alle die hie sin.
Daz don ich sprach der koningin.
Die vrouwe lossam.
kuste den helt von meran.
Wie kume rothere ir beite
Bit rothere vf den of reif.
Selue intfinc he sin rosvert.
Des was der helt wole wert.
dô intfiengin rotheres man.
Swaz mit berkere quam.
Die gotin knecte.
Datin al rechte.
Wan diz hette der helt got.
vil wole uirdienot
dô sine tage dochtin.
unde sine ritin mochte.
dô berker uirnam
waz pippin hette getân.
Rothere deme rîchen.
Reit her wisliche.
Nû uolge mer koninc gote.
Des mer is zuo mote.
und helf der armin sele.
Daz ist tugint aller erin.
Du grawist hêrre mîn.
Daz dinc nemac immir niht sin.
ez stan den gotin knectin.
Inir aldere rechte.
Daz sie mit gote uirdieneten.
Sô sie von diser werlde endin.
dîn dinch stunt groze.
Der minir genoze.
Quamen sechscene.
vf ir alemene.
und klagetin trut hêrre mîn.
Deme liebin vatir mîn.
Der lac in sinin ende.
und beualch dich mir bider hende.
Sit hân ich dir bî gestan.
Daz dir nihte in man.
Argis niht ne bot.
Her hette uns beide gedrot.
Nû nemach ich trut hêrre mîn.
Der nechein urome sin.
Du ne uolgis mineme rade.
Sô bistu aller node.
Ir lazin immir mere.
unde helf ist och der sele.
Rother swigete dô.
Berker sprach im aber zuo.
Daz ist war koninc edile.
Ich ne rade dir niht ovele.
Nû covfe dir selve got wate
Ia his der schaz alse ein hor
Leider unreine.
Wir ne uindin sin niht dar heime.
Swe vil der man gewinnit
Wie schire im zerinnit.
Daz ist us alle tage schin.
Nû uolge deme rade mîn.
und helf der armin sele.
Die levet immir mere.
Nû ne laz dich niht betragin.
Swer der gotis genadin.
Rechte wirdit innin.
Der moz sie immir minnin.
Du were ie rîche.
dîn dinch stunt grozliche.
Waz helfit nû daz.
Getot ein ander bat.
Er wil dîn ouer genoz sin.
Nû uolge mir trut hêrre mîn.
unde zewir hin zuo walde.
Swer genesen wolde.
Der mochte dar gerne broder sin.
Wir munichin uns trut hêrre mîn.
Wir sulin der armin sele wegen.
Diz ist ein unstade leuen.
dô sprach der konin gote.
Daz her dat gerne date.
Rother bî der hant nam
Die urowen alsô lossam.
unde sagete ir sin gemochte.
dô sprach die urowe gote
ez ist der beziste rat.
Den berker getân hât.
Nû uolge uns koninc edele.
ez ne kumit uns niht ubele.
dô sprach der
